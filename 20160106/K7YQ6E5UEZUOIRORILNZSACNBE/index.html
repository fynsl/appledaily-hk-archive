<html><header><meta charset="utf-8"><title>智取大市：信星硬淨後市有計 - 晉佳</title></header><body><h1>智取大市：信星硬淨後市有計 - 晉佳</h1><p>噚日中央忍唔住手干預股匯，證明如果唔出手，大陸金融市場就會失控，情況都幾牙煙，算係行緊比較不利嘅劇本。<br>未來幾日，中央有可能會向更多上市公司施加壓力，逼令上市公司自行禁沽，令官方禁沽令毋須延遲鬆綁，以穩定市場情緒。如果不幸言中，中線對中港股偏向不利，有可能未來幾個月H股又係維持半死不生，到時又係益咗殼股。<br>一批跟隨大市上落嘅股份，唔應該喺呢個時間接刀，尤其係處於風眼嘅金融股，同埋走勢轉弱嘅科網、電訊股。不過，散戶一手蟹貨唔願掟，近期肯沽貨都係大戶，所以港股二、三線股沽壓偏向有秩序，個別冷門股份更走勢唔錯。<br>少數能夠扒冷嘅股，包括信星（1170）。佢做運動鞋代工生產，旗下牌子比較出名有Skechers同New Balance，其中Skechers童裝鞋近年炙手可熱，信星泊呢個碼頭衰極有個譜。<br>信星截至去年9月底止半年收入升15.5%；純利升32.1%，至5,215萬元，估計個別客戶生意理想，令信星坐定定就接多咗定單，毋須大增銷售開支就能提高收入，同時利潤率得以擴闊，唔排除趨勢可以持續。<br>近期港股市況咁差，信星都跌唔穿1.8元，已算硬淨。及後市況難以估計，候低吸納較穩陣，待市況回穩，股價要突破去年2.25元，其實唔難。<br><br>晉佳<br> https://www.facebook.com/advanceguy1/ </p></body></html>