<html><header><meta charset="utf-8"><title>【專題籽】山寨典禮認真畀like　廣告小圈子年度大賞</title></header><body><h1>【專題籽】山寨典禮認真畀like　廣告小圈子年度大賞</h1><p>【專題籽：人言無畏】<br>商人賣廣告手法層出不窮。「藥箱都變首飾箱」擺明車馬係廣告；劉浩龍發表「污糟手論」，Jolly Shandy立馬在facebook抽水又係廣告，呃我唔到嘅。但只要夠抵死啜核，反應快，hard sell都一樣like。有幾個自稱廣告廢青的行內人回顧去年廣告佳作，嘉許傳統廣告獎項可能走漏眼的「正呀喂」作品。仲要有讚有彈，選埋做得差而帶來反效果的「曲賞」，講明小圈子，完全唔民主，但成件事山寨得來又好鬼認真。</p><p>香港的廣告獎項唔係少，但每個都有自己機制，正所謂「有機制有限制」，當然照顧唔晒所有作品。唔係你做得好，獎就好似金莎咁無意中落入凡間，唾手可得，首先你要守遊戲規則，即係識得玩。記得海港城搞的吹氣黃鴨展覽嗎？當年人人爭住染黃facebook，但這個全城矚目的企劃卻沒得到甚麼廣告殊榮。原來好些獎項都要求廣告公司及客戶自己「入獎」，如他們不主動參賽，便注定與獎無緣。<br>評論廣告、品牌宣傳手法的「廣告狂人」facebook專頁主編之一雷文解釋：「申請參賽除了畀錢，還要剪片、寫文案，解釋廣告點樣幫到個客，花很多人力物力作參賽的準備，很多小公司沒有這樣做，結果有資源的公司就最有利。」他自言恨攞每一個廣告獎項，「邊個頒畀我都開心。其實每個獎針對不同範疇，有些是創意獎，有些看廣告效益。眼見有些宣傳企劃明明搞得有聲有色，如黃鴨、多啦A夢100等等，偏偏在大型頒獎禮缺席，我哋決定搞一個山寨的大賞填補呢啲空間，兼自high一吓。」<br>他與幾個同樣任職廣告界的主編及作者，在13個範疇選出代表作，其中包括facebook帖子賞。他說：「傳統廣告頒獎禮很少會頒獎給一條feed，但其實它的效用可能較一個戶外廣告板更強。」維港一日未乾，大家還是樂此不疲地抽水，一條feed只要不是抽中火水，大都能引發大家share。去年佳作包括麒麟啤抽被麒麟撞飛的葉劉水，還有CALL4VAN在梁美芬勝出區選後，說黃埔東居民視力有問題，要加收20元行車安全及鼠患清潔費，吸濕力高過才子。<br>雖然自稱黑箱作業，但無篩選，即使是政治宣傳手法，只要銳意破舊立新，一樣得到他們青睞。「中出羊子早前的區議會選舉宣傳手法，非常破格。你平日只見到候選人着西裝，很認真地扮專業。他的衣着、廣告都是未見過的，我很喜歡他的一張街頭橫額，他拿着槍，指着另外兩位對手，很創新，易有瘋傳效果。」</p><p>毛記成大贏家　民間創意影響廣告</p><p>細看名單會發現「幸福醫藥」、「毛記電視」、「Snickers」在很多範疇都得獎。「一個品牌可以攞幾個獎，證明我哋唔係太公分豬肉，唔似某啲音樂頒獎禮，你攞呢個獎，另一個就無得攞。」專做起格動畫的DDED創作人梁嗣仁（Albert）是大賞的藝術總監，他惡搞奧斯卡小金人作為大賞的獎座，另外他也為曲賞設計了一個鬈弓蝦米小金人，表現他的曲線。世事點會咁完美，一切又點只值得嘉許的一面。「曲賞」就係讓大家不留情面恥笑某些人某些事，「希望大家睇完串人罵人的曲賞後，也會看正經的部份。」梁嗣仁認為廣告人以前的創作往往會影響民間，現在情況逆轉，是民間創意影響廣告人。處於網絡年代，只要食腦，花費不多，甚至免費，已有成效。下次再辦，黑箱不能再作業，希望公民提名及投票切實執行，讓全港市民參與一人一票的廣告大賞。</p><p>廣告狂人大賞（部份名單）</p><p>【宣傳帖子賞】<br>Kirin Beer：抽「葉劉被醒獅撞開」水<br>大嘥鬼：抽「TVB掟蛋糕宣傳片」水<br>嘉士伯：抽「宏利經紀500蚊叫人拍太空片」水<br>香港足總：回應中國足球隊「膚色論」<br>CALL4VAN：因應黃埔東鼠患問題持續調整收費<br>McDonald's×100毛：可樂玻璃杯推廣<br>Xbox One×100毛：抽黃家強與689合照水<br>【廣告歌賞】<br>能得利：《新年能得利》 李光洙、魯芬<br>McDonald's：《相逢何必曾Big Mac》 蔣志光<br>Gatsby×100毛：《畀女飛正傳》 林海峰<br><br>【品牌facebook專頁大賞】<br>【品牌類】<br>幸福醫藥<br>大嘥鬼Big Waster<br>CALL4VAN客貨車<br>Carlsberg<br>光輝歲月<br>【個人品牌類】<br>田北俊（James Tien）<br>林日曦<br>莊偉忠<br>【宣傳企劃大賞】<br>Snickers：肚餓語錄<br>100毛：毛記電視開台宣傳<br>HKTVmall.com：百貨．千貨．萬貨&amp;More</p><p>廣告狂人大賞（曲賞）（部份名單）</p><p>【宣傳影片賞】<br>《開羅宣言》宣傳片 <br>【宣傳動漫賞】<br>宏利500蚊動畫<br>【廣告歌賞】<br>《走騙千里》梁振英、黃家強<br>【美術賞】<br>孽瘤大腸圖by Eric Chan<br>【冠名贊助賞】<br>45個媽咪Like &amp; Share<br>【新晉媒體大賞】<br>香港警察facebook專頁</p><p>記者：葉青霞<br>攝影：陳永威<br>編輯：李寶筠<br>美術：利英豪</p></body></html>