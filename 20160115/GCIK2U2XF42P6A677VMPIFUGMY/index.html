<html><header><meta charset="utf-8"><title>【科健籽】一年10日　齋飲斷食</title></header><body><h1>【科健籽】一年10日　齋飲斷食</h1><p>【科健籽：斷食真人騷】<br>公元前四世紀在古希臘已流行的清水斷食雖然激進，但2001年美國康奈爾大學報告指，醫療監察下的11日清水斷食，百分之九十的高血壓患者，血壓降至健康水平。香港舞台劇導演廖裕修自2009年初試靈芝水斷食，至今七年間每年皆斷食10日。10日不進食聽來荒謬，他第一次聽聞時亦覺瘋狂，「第一次見人斷食，覺得佢好怪，自己唔食仲要領頭帶一班人唔食7日，覺得班人好蠢。」他親眼目睹一位朋友斷食後容光煥發，令他躍躍欲試，「佢話唔只飲水，而係飲靈芝煲水，望見佢咁精神咪想試。有乜唔妥咪食番嘢，唔會蠢到餓暈都唔食。」</p><p>關嘉美：欠缺營養會死人</p><p>第一次飲靈芝水斷食時，感到又累又頭痛，太餓時會飲一兩啖蜜糖，再餓就飲一杯果汁，43歲的他說：「見到家人食漢堡包都難受，但忍口一肚餓就飲大量清水，先發現水都好好味。每次都覺得好辛苦冇下次，但每年又會堅持做，多數揀中秋節完晒應酬飯局後，空閒就會斷食十日。除斷食時每日瘦一磅外，面油暗瘡減少，以前好鍾意食肥膩食物，𠵱家身體自然抗拒。」除身體變化外，性格都有所改變，「以前個人好急躁，但斷食時冇力，發現追唔到巴士咪等下一架囉，冇力嬲咪睇開啲囉，發現慢活都幾好。」註冊中醫師楊明霞指靈芝雖然有養心安神、補肺益氣、滋肝健脾之效，但用作斷食絕無醫學根據，可致使臟腑氣血失調，後果可以相當嚴重。家庭醫生關嘉美亦說長期不吸收任何食物營養，稍有差池有猝死可能，切勿亂試。</p><p>廖裕修斷食時間表</p><p>04:30：起床，飲兩杯靈芝水，一啖蜜糖<br>09:00：飲一杯椰子水<br>13:00：飲一杯果汁，其間餓就飲靈芝水<br>17:00-18:00：飲一杯果汁<br>22:00：睡覺<br><br>備注<br>1.<br>廖裕修工作關係，4:30就需出門上班，14:30下班。<br>2.<br>斷食期間每天飲4公升清水。<br>3.<br>同時會做輕量拉筋動作，以助血液循環。</p><p>記者：楊麗珊<br>攝影：攝影組<br>編輯：黃仲兒<br>美術：吳子豪</p></body></html>