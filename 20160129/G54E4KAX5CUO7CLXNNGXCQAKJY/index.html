<html><header><meta charset="utf-8"><title>游說家強Paul合體　單拖照做世榮6.10會展騷念家駒</title></header><body><h1>游說家強Paul合體　單拖照做<br>世榮6.10會展騷念家駒</h1><p>葉世榮、黃貫中（Paul）和黃家強自2000年Beyond解散之後，各以自己的方式懷念家駒，今年或許有機會見到三子聚首演出「家駒紀念演唱會」。前晚世榮在九龍灣出席電影公司開幕晚宴時，透露在灣仔會展舉行一場紀念家駒籌款騷，他說：「6月10號（家駒生忌）要搞家駒籌款演唱會，唔等紅館期，喺會展搞。會展有8,000幾人，都接近紅館，只做一場。剛拎到場地，所有嘢都計劃中，最遲4月有發佈會。」</p><p>希望再合作</p><p>談到大家高度關注三子能否合體一事，世榮說：「大家最關心嘅嘢，我努力中，盡我所能，希望可以再一次見到三個一齊。」他表示好有信心，已先後跟Paul和家強見過面：「兩個都見過，分開見，見邊個先後就唔講。傾偈都好深入。」他指若有需要會相約一齊見面：「呢個音樂會好有意義，咁多年嘅嘢都係無謂嘢，希望佢哋唔好放喺心，做件有意義嘅事，自己當家駒未走，希望可以一齊再合作，做啲嘢幫吓人。」</p><p>羅霖犯聲煞</p><p>世榮續說：「唔止係紀念，大家忽略咗家駒嘅愛心，想延續落去，點做就諗一諗，籌款活動有好多，但咁樣做都係第一次，真正有意義有主題去宣揚佢嘅愛心係第一次。」世榮表示若最後結果只有他一個，也會照做，會當家駒同在一齊去做。<br>此外，開幕晚宴同場的羅霖，低V現身明艷照人，但一開聲就嚇死人，她說：「四日都係咁，真係好難聽，好耐冇試過咁。醫生仲問我使唔使唱歌，如果要就要打針，自己驚有類固醇，有就唔打，佢叫我休息，但冇可能，呢排好多嘢做，疲勞過度。」 <br>採訪：王連連<br>攝影：沈健程</p></body></html>