<html><header><meta charset="utf-8"><title>方健儀河國榮踩《毛記》年宵六八犬龍蝦精做手信</title></header><body><h1>方健儀河國榮踩《毛記》年宵<br>六八犬龍蝦精做手信</h1><p>年宵昨日開鑼，現年50歲的河國榮和39歲方健儀落區到維園，直踩《毛記》的攤檔，主播東方昇、盤菜瑩子、黃慘盈、利君牙、羅若Off和銀紙彤，見到兩位香港區最受歡迎男女歌星，好似馬騮上身飛撲selfie，還送上「六八犬」和「龍蝦精」妖魔夫婦公仔做手信，方健儀獨愛「鍾樹妖」衝口而出說：「我要樹根！」</p><p>河國榮和方健儀在毛記電視《第一屆十大勁曲金曲分獎典禮》上，各分得香港區最受歡迎男女歌星獎，昨日兩人落主場香港區維園行花市，大受市民和檔主歡迎，不停被邀selfie兼收禮，成功測試受歡迎程度完勝過關，之後更直踩毛記的年宵攤檔打氣，吸引40多人包圍，場面墟冚。</p><p>利君牙羅若Off爭攬</p><p>方健儀見人頭湧湧即說：「呢度超級多人。」而毛記揸弗人之一林日曦（腦細）用大聲公維持秩序：「各位觀眾行埋少少。」方健儀見到笑說：「你好！腦細，我哋嚟呃like。」林日曦亦雀躍說：「最受歡迎歌王歌后，呢次真係要呃like，你哋喺晒度。」利君牙和羅若Off爭相抱抱河國榮，河國榮對盤菜瑩子笑說：「唔好再喊啦，好掛住你哋。」而戴馬騮頭套的東方昇喪跟兩人selfie，眾主播送上五隻妖獸公仔，包括「六八犬」、「龍蝦精」、「鍾樹妖」、「鼠王獸」和「麒麟怪」，方健儀衝口而出：「我要樹根（鍾樹妖）！」羅若Off抵死介紹六八犬：「呢個同龍蝦精係最受歡迎嘅，因為佢哋係夫婦。」還揭起六八犬的衫展示：「佢係太監嚟！」之後眾人圍着兩人大叫攞利是，河國榮笑說拜拜，他們又一輪嘴講恭賀說話，腦細忍唔住開聲：「你哋係咪以為自己係無綫？都話媒體多咗人留意就迷失自己，隨波逐流。」</p><p>採訪辛苦慘被扑頭</p><p>河國榮表示已十多年沒行花市，方健儀則說：「以前逢年三十晚嚟呢度拍外景，鏡頭前笑容滿面好好氣氛，但其實好慘不停俾公仔打頭。」她坦言出街多了途人認得：「有時冇化妝戴晒帽都認到，不過啲人話我一出聲就認到，我要毒啞自己。」河國榮笑說：「咁你收聲啦。」林日曦被問到年宵銷情？他說：「真係唔知，書賣咗幾百本，我啲書一直都好賣，係全港最top 2000本入面。」<br>採訪：盧妹、譚倩宜<br>髮型：Vincent Yeung of Salon Osmosis<br>服裝提供：Marella</p></body></html>