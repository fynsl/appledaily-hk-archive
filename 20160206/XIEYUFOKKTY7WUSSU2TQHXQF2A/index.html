<html><header><meta charset="utf-8"><title>【飲食籽】半粒鐘省鏡　燶面港女煲有救</title></header><body><h1>【飲食籽】半粒鐘省鏡　燶面港女煲有救</h1><p>【飲食籽：教你洗煲】<br>要港女燶面易，要「港女煲」燶底其實很難。人稱「港女煲」的法國廚具Le Creuset一向硬淨賣相靚，絕對是港女呃like之霸。奈何，人總有錯手，一次不留神，我的港女煲就被熊熊烈火奪去美貌，用梳打粉搶救也宣告certified。別氣餒！不如請教「洗煲大師姐」姚麥麗敏，且看她有何絕招對付這位「黑面港女」。</p><p>主婦最忌懶　煲用完要即洗</p><p>熱衷烹飪的大師姐煮得一手好菜也洗得一手好煲，甫到她家，我就被廚房那一排高掛的平底鑊吸引，隻隻閃令令新簇簇的猶如藝術品，「最耐嗰隻用咗15年喇。」說罷她拿下「古董」給我驗證，厲害！15年了！鑊面只花了少許，但銹迹油迹全冇，鑊底更絲毫無損，「家庭主婦最忌懶，咪以為個煲今日污糟咗啲就唔洗，等第二日至算，積耐咗就難搞，原本一分鐘工夫，隨時要十分鐘先搞掂，唔抵！」工欲善其事，必先利其器，砂煲罌罉是主婦們的廚房好拍檔，一定要保養得宜才襟撈。不過，在我還未及好好愛錫它前，因一次失誤，港女煲燶底了！就算以坊間各種奇方搶救也無效。「嘩，呢種煲都可以燶成咁？犀利！」大師姐笑說。紅顏禍水，我的煲也不過是大火煲乾水罷了。但萬幸，當她瞄了我的「黑面港女」一眼，隨即拋下一句︰「放心，有得救。」果然，常說，希望在明天。</p><p>洗煲好幫手</p><p>（左起） 防刮易潔刷、吸水海綿百潔布、超強力百潔布、鋼絲刷<br>市面上的百潔布種類繁多，部份是易潔鑊專用的防刮型。大師姐建議選購較有信譽的牌子，否則力度不夠，難以去除頑迹。</p><p>（左起）Extra Clean強力去污膏、紅威寶濃縮洗潔劑、潔而亮特強去污液<br>輕微污迹可用紅威寶或潔而亮清洗，但遇上頑固油污或燶底，大師姐就會出動她稱為「神奇膏」的Extra Clean（超市有售），一小樽賣百多元，可用兩年。</p><p>超燶面港女煲</p><p>死因︰大火煲乾水<br>死狀︰煲外有頑固油迹；煲內全燒燶，小部份搪瓷脫去<br>搶救工具︰潔而亮、Extra Clean、超強力百潔布<br>翻生時間︰30分鐘</p><p>第一步︰<br>先用百潔布將潔而亮去污液均勻塗抹煲內，輕擦5分鐘去除明顯污迹，然後沖水。</p><p>第二步︰<br>抹乾水份，確保去污液能直接接觸煲面，重複第一步。</p><p>第三步︰<br>塗Extra Clean輕擦燒焦部份，再清洗煲底及煲邊，沖水即可。</p><p>清洗及保養小貼士</p><p>1. <br>要選用防刮型百潔布，不損壞琺瑯表層。<br>2. <br>鍋及蓋邊灰黑色部份，可塗上薄薄一層食用油，以防因受潮或清洗不妥而生銹。<br>3. <br>煲外如有脫瓷，大師姐指可塗上少許透明指甲油作保護，只限煲外。<br>4. <br>若煲燶底，應立即將煲浸熱水兩小時，才用去污液清洗。</p><p>不銹鋼煲</p><p>死因︰十年污迹未洗過<br>死狀︰煲外有極頑固陳年油迹<br>搶救工具︰潔而亮、Extra Clean、超強力百潔布、鋼絲刷<br>翻生時間︰1.5小時</p><p>第一步︰先將潔而亮去污液均勻塗抹煲內外，待5分鐘後才洗刷。</p><p>第二步︰其間別沖水，再塗上Extra Clean，並轉用鋼絲刷清洗。</p><p>第三步︰待明顯污迹去除後，沖水抹乾，再重複第二步直至污迹全去掉。</p><p>清洗及保養小貼士</p><p>1. <br>就算有少許污迹，也應即日清洗，否則陳年舊迹易留難去。</p><p>記者：黃依情<br>攝影：梁志永<br>編輯：陳漢榮<br>美術：吳子豪</p></body></html>