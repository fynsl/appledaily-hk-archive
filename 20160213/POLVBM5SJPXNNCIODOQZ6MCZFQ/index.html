<html><header><meta charset="utf-8"><title>【親子籽】有錢就會任性？小孩子講利是</title></header><body><h1>【親子籽】有錢就會任性？小孩子講利是</h1><p>【親子籽：初犢心聲】<br>肯肯定大部份小朋友最鍾意過年，皆因收利是都收到手軟。相信好多人小時候的利是錢都被勒令上繳中央，話留番大個用來讀書交學費乜乜乜，最後呢？不要再提了。今日是大年初六，小朋友已經大豐收，面對這筆額外的「橫財」，這一代的小朋友會如何處理？這次街訪了幾位由8至14歲的小朋友，看看他們會大破慳囊買心儀物品，還是乖乖儲起？家長又應該如何教子女處理這筆錢？</p><p>1.每年大約有幾多利是錢？<br>2.利是錢會如何處理？<br>3.最想用利是錢做甚麼？又試過用來買甚麼？<br>4.家人有教導你怎樣使用利是錢嗎？你樂意這樣做嗎？</p><p>留少少買零食</p><p>1　$1,000至$1,500。<br>2　大部份交給媽媽，其餘自己用。<br>3　用來買零食放喺房，做嘢時食。<br>4　媽咪教儲起佢，都OK嘅，因為我本身都唔使用咁多錢，主要用來買嘢食啫。</p><p>幫未來仔女交學費</p><p>1　$4,000至$5,000。<br>2　全數儲入自己的銀行戶口。<br>3　未試過用利是錢。<br>4　媽咪話留番用來幫我未來啲仔女交學費雜費。</p><p>18歲後先用</p><p>1　$1,000至$2,000。<br>2　全數交給媽媽。<br>3　有少少想用來買文具放筆袋，用幾多錢買？視乎啲嘢幾貴囉，但從未試過用利是錢。<br>4　媽咪話要18歲後先用得。</p><p>買TsumTsum公仔</p><p>1　$2,000。<br>2　部份儲起，部份用來shopping。<br>3　會用$100至$500買嘢，試過買𠵱家好流行嘅TsumTsum公仔，因為好貴，平時要儲好耐錢先買到一至兩隻。<br>4　有教唔好亂用，所以每年只會用小部份，其他儲起，留番大個有時使大咗拎番出來用。<br></p><p>部份捐給學校</p><p>1　$2,000至$3,000。<br>2　用小部份響應學校的捐利是活動，留$500自己用，其餘交給媽媽儲。<br>3　買想要嘅嘢，試過買太陽眼鏡。<br>4　冇，屋企人同我講呢啲係我嘅錢，不過我都唔會亂用。</p><p>想買就去買</p><p>1　$300。<br>2　一半給媽媽儲，一半買早餐用。<br>3　試過買明星海報。<br>4　冇規定點用，只係話「如果你想買就去買啦」。</p><p>專家教路：「畀晒小朋友使係陷阱！」</p><p>現今小朋友的利是錢普遍有二千元以上，在他們眼中絕對是大銀碼。利是錢一年得一次，家長應否「格外開恩」，任由子女使用呢？親子兒童理財顧問李錦（圖）認為：「畀晒小朋友使係玩佢！甚至係陷阱。」因為很多小朋友面對突如其來的「巨款」，會不知所措，最後用來胡亂購物，影響金錢觀，「正如大人中咗頭獎有五百萬，一時間都會唔知點使好，家長咁做只會自己攞嚟煩。」</p><p>李錦建議，家長可將小部份利是錢分配給小朋友使用，最緊要大家溝通好，並要注意以下幾點：</p><p>1　視乎孩子要求及年紀而決定分配多少，如果孩子夠成熟去處理金錢，不妨多給一點。<br>2　先和孩子溝通及達成協議，例如九成存入銀行，餘下一成則由孩子自由使用。<br>3　商議好金錢可在哪些範圍內動用，盡量接受孩子意見，避免產生不必要的爭拗，「如果講完又ban，咁就冇意思，不如唔好畀。」</p><p>另外，很多家長會用子女的利是錢去投資，李錦建議家長行動前要和孩子講清講楚，並注意以下幾點：</p><p>1　向孩子講明會投資哪一類產品，如股票、基金等。<br>2　如果是夾錢買，也要講清楚，「例如話買一手股票要一萬蚊，你唔夠錢，爸媽出八千蚊，你出二千蚊。」<br>3如果購買的投資產品有股息派，也要告訴孩子，令他們知道投資有賺有蝕。</p><p>記者：黃子配<br>攝影：徐振國<br>編輯：李寶筠<br>美術：楊永昌</p></body></html>