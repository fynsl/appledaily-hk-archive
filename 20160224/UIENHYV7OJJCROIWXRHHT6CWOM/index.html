<html><header><meta charset="utf-8"><title>洗米華挨近合照洗米嫂企硬搞離婚</title></header><body><h1>洗米華挨近合照<br>洗米嫂企硬搞離婚</h1><p>澳門賭業猛人周焯華（洗米華）因為搭上名模Mandy Lieu，搞到「洗米嫂」陳慧玲心死要離婚，雖然他一方面極力挽救家庭，另一方面又繼續與Mandy晒恩愛。有傳多次受到傷害的洗米嫂已把老公當成陌路人，昨日本報收到讀者報料指，前晚太陽城集團於澳門舉行春茗，洗米華夫妻關係破冰，笑笑口影合照。</p><p>尷尬閃開避黐身</p><p>記者昨日曾向有份出席春茗的賓客了解，據在場人士爆料說：「噚晚洗米華先到現場，洗米嫂好遲先到，而且冇坐埋主家席，只係同柏豪、老爺、家人坐喺隔籬張枱，初時佢哋兩個人全程冇溝通，到中場港哥同港嫂（太陽城第二大股東）專登拉洗米華過枱同老婆影相，初時場面都有啲尷尬，因洗米華想挨埋老婆身邊影合照，佢老婆刻意咁傾向另一邊，後來港嫂夾硬叫其他人彈開，淨係佢兩公婆影合照，港嫂出到聲，佢哋都畀足面乖乖坐定定影相，之後洗米嫂即刻彈開去其他枱招呼朋友。」</p><p>與Why相識多年</p><p>本身亦是太陽城股東的洗米嫂，據悉前晚春茗是以主人家身份亮相，只不過今年跟老公鬧離婚，刻意選擇不與老公同枱而坐。不過身邊親友都不想好好的家庭就此破碎，都想充當調停人，希望兩人和好如初，黃柏高亦好識做拉着洗米嫂去主家席跟老公一起向在場賓客敬酒。<br>昨日記者致電洗米嫂，問她是否在春茗後與老公破冰？她表示：「破乜冰？我同佢繼續會搞離婚，呢樣唔會改變，不過唔做夫妻唔代表要做仇人，佢始終係我兩個女嘅爸爸，以後我會當佢係互相關心嘅家人，因為老爺同大姑奶佢哋都好錫我，同佢哋嘅感情喺離婚後都唔會有任何改變。」問到與她同遊韓國的俊男Why Wong是否新追求者，她笑說：「梗係唔係啦！識咗好多年嘅朋友，老公都識佢。」 <br>採訪：鍾國仁</p></body></html>