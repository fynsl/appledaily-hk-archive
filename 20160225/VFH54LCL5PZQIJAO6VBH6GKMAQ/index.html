<html><header><meta charset="utf-8"><title>中環在線：從超人生意經啟發周凱旋想幫銀行節流 - 李華華</title></header><body><h1>中環在線：從超人生意經啟發<br>周凱旋想幫銀行節流 - 李華華</h1><p>財爺曾俊華噚日喺財政預算案提到，鼓勵業界研究將區塊鏈（Blockchain）技術應用喺金融業，撞正「超人」李嘉誠嘅維港投資，同日搵來透過區塊鏈技術發展金融科技嘅創新公司Blockstream聯合創辦人Austin Hill來港見業界人士，超人嘅紅顏知己周凱旋亦有捧場。<br>雖然Blockchain對大部份人嚟講都係新事物，不過周凱旋就非常睇好，指：「李生成日都話，做生意，唔係開源就係節流。」而新技術可以為銀行節流數以十億元計，「你見銀行業績咁差，如果可以節流代替裁員，都係一件好事」。<br>佢又再引述超人，話如果政府鼓勵Blockchain，會從基本上增加香港核心競爭力：「我覺得拆牆鬆綁係最緊要，好多人會legislate and regulate you to death，咁你有咩意思啫？」</p><p>Blockchain應用於比特幣</p><p>講番Blockchain技術，簡單嚟講就係一本好厚嘅數簿，用戶每次交易都會加密認證同記錄喺數簿內，方便追蹤交易歷史；加上記錄分散存放喺唔同地點嘅電腦，黑客難同時破解取得數簿，所以吸引好多金融業研究點樣利用呢個技術降低成本。目前應用Blockchain技術最出名嘅產品就係比特幣（Bitcoin）。<br>維港投資之前已入股一間研究用Bitcoin出糧嘅公司BitPay，周凱旋話維港投資只係以參與者身份入股，僅佔少數股份，但嗰次投資就令團隊開始接觸金融科技及Blockchain技術，最終認為Blockstream符合其條件，決定投資。<br><br>李華華<br>mailto:LiWaWa@AppleDaily.com</p></body></html>