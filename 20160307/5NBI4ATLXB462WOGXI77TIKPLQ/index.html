<html><header><meta charset="utf-8"><title>一周三件：大唐近股災價 - 錢雋</title></header><body><h1>一周三件：大唐近股災價 - 錢雋</h1><p>大唐發電（991）質到落2008年海嘯價，現價A、H股折讓，係同級行家中最大，而集團家陣PB，亦比起08年海嘯期、98年亞洲金融風暴時嘅PB仲要低，大唐殘到爆。<br>大唐現價2.16元，比08年金融海嘯最低位2.15元，高出1個仙咁大把。而場內專業預估大唐今、明兩年PB，分別係0.51倍同0.48倍。大唐08年海嘯價對應PB，係1.09倍，再退到98亞洲金融風暴，大唐最低PB，係當年8月嘅0.66倍。大唐明年預估PB，比呢兩潮慘烈期，分別平咗57%同27%。</p><p>PB比行家折讓四成</p><p>又場內同級行家華能國際（902）明年預估0.9倍PB、中國電力（2380）同華電國際（1071）都係0.78倍，大唐比起呢兩家最近磅行家，PB亦講緊折讓近40%。大唐A股（滬：601991）折約5.04港元，香江H股比A股，折讓57%，其餘華能嘅AH股折讓24%，華電28%。講A、H股折讓，大唐又係最大。<br>面對內地經濟同電價調整，對包括大唐在內嘅發電企業，專業評估今年盈利，唔太靚仔。就算係咁，大唐喺呢個殘價嘅今年預測PE得7.9倍。到明年，大唐EPS已可以keep番增長45%，到0.394港元，得5.47倍預測PE，而兩年預測息率，亦講緊6.5厘同近8厘水位，係好吸引。<br>數咁計，以大唐明年預估PB做準，當上番98年風暴時0.66倍，呢個亦仍然係低殘嘅水位，大唐現價都講緊要升38%，到2.97元，PB未有耐追到上邊行家之餘，目標價明年預測PE，亦只係得7.5倍。<br><br>錢雋<br>細價股專家<br>本欄逢周一、三、五刊出</p></body></html>