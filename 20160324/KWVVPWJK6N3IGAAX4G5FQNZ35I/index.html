<html><header><meta charset="utf-8"><title>鄭中基聯署白宮　盼方鄧復合</title></header><body><h1>鄭中基聯署白宮　盼方鄧復合</h1><p>鄭中基（Ronald）與太太余思敏育有一女一仔，前晚夫婦二人十指緊扣到尖沙嘴出席《蝙蝠俠對超人：正義曙光》（Batman v Superman：Dawn of Justice）首映禮，對於老友方力申與鄧麗欣十年情玩完，Ronald表示希望他們可以好似鄭秀文（Sammi）和許志安一樣，分手後再復合，他說：「睇佢兩個決定，如果有機會梗係好，安仔同Sammi都係咁，但係都係睇時間。」<br>日前有粉絲去信白宮要求小方和Stephy復合，Ronald笑笑口說：「係咩？我都想簽番個名，睇吓奧巴馬係咪出手。」問到Ronald是否一早知道二人分手？他說：「唔係呀！我知道第一下反應係『吓』，我都有短訊畀小方，尊重佢哋決定。」<br>採訪、攝影：黃曉妍</p></body></html>