<html><header><meta charset="utf-8"><title>一周三件：谷底太航抵博 - 錢雋</title></header><body><h1>一周三件：谷底太航抵博 - 錢雋</h1><p>太平洋航運（2343）由2007年高位15蚊，累插咗93%，跌到0.28倍PB，集團本身的歷史及其行家的PB值，平咗一大截！加上長線RSI勁超賣，太航變得非常抵博。<br>太航係輕便型散裝貨船東同營運商，在行家中處領導位置。而太航主席唐寶麟曾於太古A（019）掌舵，行政總裁Mats H.Berglund亦曾擔任唔少大企業要職。</p><p>虧損情況改善</p><p>太航上年仲係見紅1.45億元（港元．下同），但比2014大出血22億元，已大幅度改善。集團喺今年37080小輕便型、13120超輕便型乾散貨船收租日數中，分別有44%同59%，日均7,800美元同7,330美元嘅定約。可見太航有一班頗有級數嘅管理層，本身又有競爭力，航運業一turnaround，太航有機會彈出。<br>太航2004年上市價2.5元，集團近半年內，累跌近六成，現價1.14元，係公司的歷史谷底。月線9RSI亦只有14，殘到爆！需要留意嘅係，近期對太航有參考性嘅波羅的海超輕便型（BSI）同小輕便型（BHSI）乾散貨指數，由今年的2月中到家陣，分別大幅度上升咗95%同48%！波指大彈，太航已經有point炒。<br>根據場內專業預估，太航今年的0.28倍PB，比太航上市至今的平均1.5倍PB，平咗81%！環球行家韓國海運（韓：KLC）今年預估0.7倍PB、加拿大Algoma Central（加：ALC）0.78倍PB，而全球行家平均0.75倍，相比下太航PB亦平咗63%！太航喺其歷史谷底價，煲中線當翻一番到2蚊，都係只得0.56倍PB，未有耐追到其他行家嘅水平。<br><br>錢雋<br>細價股專家<br>本欄逢周一、三、五刊出</p></body></html>