<html><header><meta charset="utf-8"><title>【烽火四起】阿詩拗直疑雲</title></header><body><h1>【烽火四起】阿詩拗直疑雲</h1><p>《跟住矛盾去旅行》未出街已成熱話，除了夠娛樂八卦，當中還有幾對政界及教育界人士參與，花生指數極高。</p><p>高皓正VS何韻詩</p><p>矛盾位：性取向<br>集數：共2集<br>旅遊地點：愛爾蘭都柏林<br><br>何韻詩公開承認同志身份，與虔誠基督徒「高教主」高皓正一齊去旅行，對宗教、性別、婚姻等存在好大矛盾。但原來兩人在2003年合作拍《尋找周杰倫》已認識，而且好老友。高皓正於電話中自爆陳年舊事：「我哋嗰時好啱傾，有日佢約我食飯，帶埋個女仔出嚟畀我識。我問番佢記唔記得呢件事，佢話唔記得，諗番轉頭，當時嗰個可能係佢女朋友。」高教主一度懷疑阿詩暗戀自己，他笑說：「因為佢仲問我覺得佢鍾意男仔定女仔，我話男仔啩，我仲以為佢鍾意我。」<br>高皓正已是兩個小朋友的爸爸，問有沒有與阿詩討論生育問題？他說：「佢未做媽媽未必明，我唔係同志都唔明，大家可以用唔同角度去認識對方。我冇聽佢提過想生BB，但知佢好鍾意小朋友。」</p><p>連詩雅VS葉蘊儀</p><p>矛盾位：不同年代<br>集數：共2集<br>旅遊地點：意大利佛羅倫斯<br><br>葉蘊儀轉型做藝術工作，常為社會不平事敢言，而連詩雅作為歌手，有不少包袱，葉蘊儀表示：「有乜嘢矛盾，一睇就知。我同佢唔同年代，我係70後，佢係80後，同一個我唔識嘅人去旅行，相處同習慣都好多嘢會好矛盾。大家有討論香港女仔被人標籤做『港女』嘅睇法，大家身份唔同，佢係歌手，做緊呢行會就住嚟講，有包袱，我就冇呢方面壓力。」<br>葉蘊儀透露拍攝期間，巴黎剛發生大爆炸，令其家人好擔心：「我喺意大利，屋企人好擔心，以為我喺附近，喺廣場拍嘢時候有個黑皮篋冇人認領，警察叫我哋疏散，後尾有人認領番，另一件難忘事就係睇晒三個真假大衞像。」</p><p>曾鈺成VS梁國雄</p><p>矛盾位：政見<br> 集數：共2集<br>旅遊地點：波蘭<br><br>立法會主席曾鈺成和社民連議員「長毛」梁國雄經常針鋒相對，想不到一齊去旅行可以如此溫馨。預告片上，曾主席跟長毛說：「你做聖誕老人，我做你隻鹿。」事後曾主席解釋：「識扮梗係扮鹿啦！」</p><p>戴夢夢VS邵音音</p><p>矛盾位：愛情觀<br>集數：共2集<br>旅遊地點：印尼峇里<br><br>一般以為後生的夢夢較開放？點知音音姐更大膽，夢夢說：「我鍾意男人幫我做腳底按摩，但男友詐型。音音姐就會話：『有冇搞錯！搵男人按咪搵男人按囉，最緊要舒服！』教我做女人唔可以冇信心。」</p><p>何君堯VS周庭</p><p>矛盾位：警民關係<br>集數：共2集<br>旅遊地點：日本東京<br><br>前學民女周庭與撐警律師、屯門區議員何君堯去日本拍攝。何君堯在fb貼上訪問片段，同時上載一則關於其女兒撐泛民及參加過佔領的報道，所以父女少溝通。未知對住周庭，他又會否像教女一樣？</p><p>海星老師VSAmanda Tann</p><p>矛盾位：教育理念<br>集數：共2集<br>旅遊地點：越南河內<br><br>以自然學習為本的逆流教師海星與活學教育創辨人Amanda，對教學有不同理念。兩人在越南見識當地教育制度，爆發連場「教」與「學」討論。Amanda總結：「任何能夠幫助學生學習的都是好的教育。」</p></body></html>