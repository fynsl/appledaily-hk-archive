<html><header><meta charset="utf-8"><title>亞視熄機　鬥氣冤家撐ViuTV開台林日曦玩謝政壇元秋</title></header><body><h1>亞視熄機　鬥氣冤家撐ViuTV開台<br>林日曦玩謝政壇元秋</h1><p>【ViuTV開台】「戲劇人生終有日閉幕……」隨住擁有59年歷史的亞視昨日在大氣電波與觀眾告別，全新免費電視台ViuTV於下周三隆重登場。主打真人騷的ViuTV以毛記電視創辦人林日曦與「政壇元秋」蔣麗芸拍住上的《跟住矛盾去旅行》作重點節目。節目中林日曦當蔣麗芸透明拒絕交談，幕幕辣㷫政壇元秋場面，肯定為ViuTV帶來高收視。</p><p>亞視熄機，電視業界進入新時代，新台ViuTV主打實況娛樂，當中《跟住矛盾去旅行》未出街已話題性十足，頭炮為立法會主席曾鈺成和社民連議員「長毛」梁國雄遊波蘭，於下周三晚上十時首播。另一集嘉賓林日曦與蔣麗芸則一齊去韓國旅行，五日四夜全程零交談。預告片已爆發火藥味，林日曦明玩蔣麗芸，要求傳譯員傳話：「幫我第一句同佢講早晨。」蔣麗芸冷笑說：「我唔知點同後生仔溝通。」傳譯員禁不住指：「咁好難搞喎！我！」</p><p>傳話員：氣氛唔好</p><p>夾在兩位「好難搞」的人中間做傳譯員的Viola，日前在柴灣接受本報專訪，大爆兩人在各種瑣碎事都出現分歧，她說：「我本身係節目製片，聯絡兼繙譯，導演突然叫我做埋傳話員，諗住冇乜所謂。點知佢哋真係連早晨同拜拜都冇講，因為林先生好堅持！」Viola直言第一次見面最尷尬，她說：「林日曦先生同我講佢嘅理念同實驗，佢覺得人與人有矛盾出現，可能係語氣問題，隔個人將語調轉一轉，睇吓會唔會好啲。」結果呢？她苦笑謂：「佢哋就好似一個好脹嘅波，一篤就會爆，照直傳話一定會有人唔開心，擔心節目都做唔落。」雖然現場氣氛麻麻，但Viola眼中，兩人好似卡通片Tom &amp; Jerry這對歡喜冤家，她笑說：「蔣小姐好似大貓阿Tom，林日曦就似古靈精怪嘅老鼠Jerry。佢哋其實唔係敵人，只係Tom好鍾意捉住Jerry玩，無奈Jerry鍾意食芝士多啲，同成日走嚟走去，唔知遊魂咗去邊。」蔣麗芸為與林日曦好好溝通，多次試圖突破防線埋身，不成功就大聲說話，但林日曦都一於少理，激到蔣麗芸面黑。</p><p>在立法會上有理冇理都大大聲說話的蔣麗芸，還有經常不自覺黑面的林日曦，Viola謂與兩人相處後竟有所改觀，她還爆林日曦好多說話：「佢成日喺我耳邊咿咿哦哦，有時嘴角少少戚，唔鍾意就皺眉，喜怒哀樂喺晒塊面度。」而蔣麗芸在鏡頭前後一樣充滿霸氣，她說：「佢係24小時全天候議員，無論任何時候都會諗點幫香港，乜事都會變『正』事，正經事個正。但佢又唔係好惡，對我仲幾好㖭，節目完咗有約我飲茶，好有大家姐feel鍾意照顧人。」</p><p>講到霸氣，蔣麗芸出發前已預先安排專車及入住高級酒店，以顯超然地位。Viola為她解畫：「因為蔣小姐有助理同屋企人一齊去，所以想自己一架車，而林日曦就跟我哋一齊坐旅遊巴。」問是否蔣麗芸自費？她說：「絕對係，佢仲自己book咗我哋附近一間酒店，貴少少啦。」除交通住宿，林日曦和蔣麗芸幾乎未試過同枱食飯，唯一一次是由Viola安排，她說：「食飯張枱好長，佢哋冇一齊坐，咁嚟到韓國，佢哋都要聽我介紹吓部隊鍋歷史。」最後一個問題，如果有機會選擇同其中一位去旅行，Viola會選擇邊個呢？她笑說：「如果真係要我揀，我會揀林日曦啦，因為有林日曦地方，件事會好玩好多，佢份人好細心，睇嘢好通透。」</p><p>郭偉亮盼有歡樂</p><p>ViuTV免費電視99台於下周三（6日）舉行啟播禮，已邀請Eric Kwok（郭偉亮）、陳奕迅、周柏豪、林二汶等撐場，Eric昨在電話中坦言從沒看過亞視：「我哋應該慶幸亞視咁多年都盡咗力，希望ViuTV可以帶多啲歡樂畀香港市民放鬆吓。」柏豪對亞視壽終正寢表示：「亞視一齊同香港人成長，都會有啲傷感。」二汶則說：「Viu開台希望多啲唔同類型節目有更多選擇。」<br>採訪：嵐山、皓騫、唐如</p><p>【五大矛盾】</p><p>矛盾位：價值觀<br>集數：共2集<br>旅遊地點：韓國首爾<br><br>林日曦和蔣麗芸零交流，林日曦曾在fb自爆蔣議員對其「實驗」完全不欣賞。從Viola口中得知的五件瑣碎事，能看出兩人矛盾有幾深：</p><p>【開台提提你】ViuTV今日可追台</p><p>ViuTV只可以在數碼頻道中看到，舊款未能接收數碼廣播的電視，必須配以機頂盒才能收看，其他高清電視則可以經重新追台收看99台ViuTV，觀眾今日起追台已可找到ViuTV。</p><p>方法一：自動追台</p><p>觀眾可於電視或機頂盒找到更新頻道的版面，以自動追台的方式，重追一次所有電視台，需時大約6分鐘，即可找到99台ViuTV。</p><p>方法二：手動追台</p><p>由於ViuTV在不同地區接收的頻度都有所不同，觀眾要先確定自己所屬地區，然後手動輸入相關頻道進行搜尋。例如東九龍至沙田及離島，要用CH22（482MHz），港島東及九龍東則用CH32（562MHz），灣仔及跑馬地區則是CH41（634MHz），其他各區所屬頻道資料，可於通訊事務管理局的網上文件中查閱。</p></body></html>