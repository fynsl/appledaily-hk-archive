<html><header><meta charset="utf-8"><title>隔牆有耳：應吓節　蕙禎BB解散青政　沈旭暉宣佈選特首 - 李八方</title></header><body><h1>隔牆有耳：<br>應吓節　蕙禎BB解散青政　<br>沈旭暉宣佈選特首 - 李八方</h1><p>風雨飄搖嘅時刻，唔少新興政黨湧現，想幫香港創新局面。但受到唔少年輕人歡迎、仲喺區議會攞到一席嘅青年新政，噚日卻話要「結業」，點解呀？</p><p>「資不抵債  黨內存分歧」
</p><p>佢哋噚日喺facebook話喎，社區工作開支大，但百多位青政成員中，不足40位有交會費，資不抵債，戶口數字比游蕙禎嘅空氣劉海更見稀薄，所以有交會費嘅執委決定將逾百名會員開除黨籍作處分，包括梁頌恆、黃俊傑、鄺葆賢甚至游蕙禎，含淚宣告即日起進行債務重組。<br>其後仲話呀，黨內對香港前途存分歧，「『溫和本土』派人士由於厭倦『交唔交投名狀好？』的辯論，可能轉走中間路線化身超人。而獨派人士（無交會費嗰班）正與暴徒及散兵游勇合組新政黨，積極考慮參與九月的立法會選舉。」呢個結業po仲附有游蕙禎晒no money嘅銀包扁嘴相一張。<br>而國際關係專家、中大社會科學院副教授沈旭暉，噚日朝早都喺fb「宣佈」參選特首，但查實呢，佢仲未滿40歲，唔符合《基本法》第44條選特首嘅要求，所以要求人大釋法將參選年齡降至40歲以下喎；但只要睇睇噚日係幾月幾號，兩單嘢真真假假，大家心中有數。<br><br>李八方<br>mailto:pf_lee@appledaily.com</p></body></html>