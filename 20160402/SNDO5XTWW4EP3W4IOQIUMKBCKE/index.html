<html><header><meta charset="utf-8"><title>柏豪無懼寸嘴宗堯　爭一哥鬥搶客</title></header><body><h1>柏豪無懼寸嘴宗堯　爭一哥鬥搶客</h1><p>劉心悠、周柏豪、林德信和蔡潔主演的電影《我老婆係明星》前晚在旺角舉行首映，昨日是心悠35歲生日，大會在首映禮上準備蛋糕為她慶祝，悉心打扮的心悠，穿上短褲露腰大騷腹肌，她說：「腰位清涼，有啲唔慣，今次算係第一次。腹肌之前仲明顯，近排因為成日飛，所以冇時間操練，如果要操番，兩個星期就會出現番。」<br>蕭定一入股周柏豪公司Starz People，隨即傳出王宗堯跟柏豪爭做一哥，暗寸周柏豪只是歌手，柏豪說：「我諗大家誤會佢意思喇！佢係我師兄，佢入行早過我，其實大家都係唔同公司，兩間公司近期好多合作，好多機會見到，我都要跟佢學吓嘢，佢好多經驗。」柏豪亦不相信對方搶客，因為大家客戶和形象不同。</p><p>「有批評先有進步」
</p><p>王宗堯被指經常批評其他人，如莊思敏，柏豪說：「我唔知，我唔知佢有批評，有批評係好事，有批評先有進步，我係接受批評，自己好少批評人，我只會批評自己，每晚瞓覺都會諗番自己達唔達標。」<br>同場的莊思敏對柏豪和王宗堯之爭，她說：「對佢（王宗堯）啲新聞我唔想回應，不過，祝柏豪好運。」不過，對於傳聞王宗堯勸老闆蕭定一考慮不跟莊思敏續約，她表示沒聽過，跟公司還有一年約。<br>採訪：黃曉妍<br>攝影：仇志德</p></body></html>