<html><header><meta charset="utf-8"><title>隔牆有耳：熄燈約章生效　名店續做大嘥鬼 - 李八方</title></header><body><h1>隔牆有耳：<br>熄燈約章生效　名店續做大嘥鬼 - 李八方</h1><p>由商戶自發參加嘅《戶外燈光約章》噚日生效，參與商戶會喺晚上11點或午夜12點至上午7點，熄咗對戶外環境有影響嘅裝飾、宣傳或廣告燈光。當局公佈有4,000間物業同商舖參加，但好似有啲水份，因為包括80間惠康、88間屈臣氏同78間馬會投注站等，而多間曾被批評係光害黑點嘅國際集團好似銅鑼灣Apple Store同Forever 21都冇參加。<br>前幾日八方就喺晚上11點至凌晨2點半，睇吓銅鑼灣、中環、尖沙嘴同旺角多個光污染黑點，發現大部份商場喺晚上11點或12點後已關掉外牆燈光裝置，但部份名店繼續長開強光，有如漆黑中嘅螢火蟲，咁鮮明咁出眾。最光亮係Dior，無論街舖定商場內舖，耀眼白光一樣照亮周邊。至於部份名店就只有少數分店簽咗約章，其他分店依然發光發亮。<br>主持《約章》簽約儀式嘅環境局局長黃錦星話，會喺光滋擾受關注地區監察，留意當區投訴數字變化，冀市民與政府攜手合作，並喺2至3年後檢討成效，若未達市民期望，唔排除立法規管。</p></body></html>