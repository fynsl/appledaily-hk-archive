<html><header><meta charset="utf-8"><title>中環在線：韓男團EXO前成員兩年收千萬元鹿晗幫嘉士利賣餅 - 李華華</title></header><body><h1>中環在線：韓男團EXO前成員兩年收千萬元<br>鹿晗幫嘉士利賣餅 - 李華華</h1><p>要講近期至hit劇集，當然唔係大台師奶劇，而係由「韓國雙宋」即宋仲基與宋慧喬主演嘅《太陽的後裔》。的確，近年韓風吹不停，少女與大嬸都鍾意oppa，好多品牌都專登搵佢哋代言，勢要食盡呢條水。<br>好似有60年歷史、喺內地賣餅乾嘅嘉士利（1285）都搞新意思，今年請來一位「偽oppa」、韓國男團EXO前成員鹿晗幫手sell餅。</p><p>來自中國「偽oppa」</p><p>點解叫佢做「偽oppa」？皆因鹿晗係中國籍㗎，佢喺韓國留學期間被星探發掘，加入韓國三大娛樂公司之一嘅SM娛樂受訓，喺2012年以組合EXO中國子團成員身份出道，直至2014年中退出組合，之後返番中國發展。雖然離開咗EXO，但佢喺中國嘅人氣依然一直高企，做埋節目主持人兼拍電影。<br>鹿晗個樣白白淨淨咁，當然擁有一班少女粉絲，嘉士利副主席譚朝均都話，家陣內地流行「小鮮肉」，即係廿幾歲、鍾意撒嬌賣萌兼夾靚仔嘅男偶像，譚朝均話，鹿晗符合晒以上條件，而且形象好健康，啱晒做品牌代言。<br>譚朝均透露，經中介機構介紹，前後傾咗幾個月先搵到鹿晗幫手，預算兩年畀佢1,000萬人仔，上月開始贊助佢拍網絡綜藝節目，5月推出嘅產品新包裝，亦會印有鹿晗嘜頭，相信吸引到唔少年輕客仔掃貨，而且新生代鍾意網上購物，話唔定有助促進電商銷售㖭。<br><br>李華華<br>mailto:LiWaWa@AppleDaily.com</p></body></html>