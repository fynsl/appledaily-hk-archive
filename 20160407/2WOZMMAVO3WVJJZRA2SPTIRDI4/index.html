<html><header><meta charset="utf-8"><title>隔牆有耳：前綫、人力　5年情告終 - 李八方</title></header><body><h1>隔牆有耳：<br>前綫、人力　5年情告終 - 李八方</h1><p>9月立法會選舉前夕，新興政黨湧現，但舊有政黨就分裂。八方唔係講緊鄉議局，而係講緊人民力量喎。<br>坊間有消息傳出，𠵱家以團體身份加入人民力量嘅前綫，短時間內宣佈退出人力，各行各路。兩組織因乜事反目？知情人士就唔肯透露，只係話兩組織要分道揚鑣，斷估唔會係合拍啩。<br>點知話口未完，前綫召集人、人力副主席甄燊港（圖）就畀信人力主席袁彌明，話為咗和諧與團結，前綫執委會喺4月6日通過决議，退出人民力量，又話兩個組織經歷無數風雨同考驗，對於過程中結下戰鬥情誼，將永誌不忘，希望雙方可以守望相助，合作無間。<br>其實前綫係喺2011年先加盟人民力量，一齊打住「票債票償」旗幟喺區選狙擊民主黨，估唔到合作之路，一屆區選後冇耐就走到盡頭咯。</p></body></html>