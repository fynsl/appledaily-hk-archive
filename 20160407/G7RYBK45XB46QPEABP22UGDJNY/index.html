<html><header><meta charset="utf-8"><title>馮仁昭四圍超：尹天照想爆粗　轟亞視爛尾 - 馮仁昭</title></header><body><h1>馮仁昭四圍超：<br>尹天照想爆粗　轟亞視爛尾 - 馮仁昭</h1><p>尹天照當年有份演出嘅劇集《我和殭屍有個約會》曾經為亞視創下佳績，跟住佢返咗內地賺人仔，好少喺香港見到佢蹤影，前晚尹天照終於現身，佢喺九展出席電影《天堂奇癒記》首映，講到𠵱家佢嘅生活：「我一直都喺香港住，只係冇拍戲啫，𠵱家主要係登台。」佢仲話當年拍完《我》之後，有唔少內地片商搵佢拍鬼片，之不過佢信咗主之後唔再拍呢類題材，都推咗成六、七部。</p><p>「信咗主就祝佢好運」</p><p>話晒都係亞視一哥，阿照話佢都有睇亞視熄機，之不過好似唔多見佢出嚟講吓嘢，佢話：「呢啲嘢，久病床前無孝子，亞視話執都講咗年幾兩年，由最初唔開心到擔心，到最後都丟淡咗。希望亞視快啲出糧畀啲員工，好彩亞視冇爭我錢。」坊間唔少人鬧爆亞視嘅結局爛尾，阿照話：「世事冇嘢係長存嘅，總有終結，但係呢個方法唔係咁好。其實有啲前輩都係鬧㗎，如果我未信主我都會講幾句粗口，不過𠵱家信咗主就祝佢好運啦。」<br>至於無綫嚟緊會播映一套殭屍片，覺得題材好舊呢？阿照話：「冇乜所謂啦，拍啲乜嘢我就冇權過問，冇一樣嘢係你拍就好，人哋拍就唔好，冇人會諗到我呢個儍瓜扮一隻會飛嘅殭屍就紅咗，到今日我信咗主之後唔拍呢啲片，連我都預知唔到。」<br>撰文：馮仁昭</p></body></html>