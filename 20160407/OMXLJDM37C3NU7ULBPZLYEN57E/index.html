<html><header><meta charset="utf-8"><title>隔牆有耳：用外語組新政黨之鋒教「人民站起來」 - 李八方</title></header><body><h1>隔牆有耳：用外語組新政黨<br>之鋒教「人民站起來」 - 李八方</h1><p>前學民思潮召集人黃之鋒牽頭成立嘅新政黨，周日將正式出世！昨率先公佈英文名叫DemosistŌ。有網民話諗起大學dem beat（Demonstration of beat），即係拍手踏地並叫口號，學民成員Derek林淳軒亦喺fb試Dem，留言「Dem!Dem! Demo! Demo! wu~~~~demosisto!」之鋒亦搞笑叫大家「一齊dem」。有網民惡搞話「叫Delilomo仲有霸氣」。</p><p>中文名「香港眾志」</p><p>至於周日佢哋將會搞一個「《眾志圍城》首映禮暨記者招待會」，海報以《飢餓遊戲》作二次創作，主角換上周庭，由之鋒、周庭、黎汶洛同羅冠聰領銜呈獻，一部為香港未來而寫嘅大作，而首映禮會喺藝術中心電影院上演，長達一小時，導演係電影人舒琪，到時會有「特別嘉賓」撐場，唔知會唔會好睇過《十年》?<br>咁究竟DemosistŌ點解同點讀？之鋒讀咗一次畀八方聽，由de-mo-sis-to四音節組成。<br>羅冠聰解釋DemosistŌ由一個希臘文字同一個拉丁文字組成。Demos係「人民」的意思，即Democracy嘅字源；SistŌ係拉丁文，有「站起來」嘅意思，由 SistŌ所衍生嘅英文字，包括Insist（堅持）、Persist（堅毅）、Resist（抵抗）等等。而兩個字合併之後，應該讀作demo-sis-to（音標/'dɛmɔ'sɪsto:/），希望呢個新字，代表人民團結自立，係彼此嘅堅毅夥伴，與群眾並肩而行，所以新政黨中文取名「香港眾志」。之鋒就話，考慮由新政黨成員周庭喺fb玩live時解釋DemosistŌ意思。<br><br>李八方<br>mailto:pf_lee@appledaily.com</p></body></html>