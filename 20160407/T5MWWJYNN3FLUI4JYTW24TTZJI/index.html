<html><header><meta charset="utf-8"><title>杜琪峯、林建岳　隔空開火</title></header><body><h1>杜琪峯、林建岳　隔空開火</h1><p>【本報訊】《十年》獲獎引發大導演杜琪峯與大老闆林建岳隔空開火。杜琪峯不滿寰亞電影主席林建岳炮轟《十年》獲獎，指林建岳「唔係拍電影，佢係畀錢拍電影」，暗指林建岳不懂電影藝術。但林建岳反駁：「道菜好唔好味，唔係單由個廚師去評價。」<br></p><p>指政治綁架論侮辱業界
</p><p>杜琪峯與寰亞合作拍片無數，杜最新監製的《樹大招風》亦由寰亞投資。《十年》獲金像獎最佳電影後，寰亞老闆林建岳率先批評《十年》獲獎是香港電影的不幸，指政治綁架專業。杜琪峯前晚公開撐《十年》獲獎，更直斥：「林建岳呢個人唔係拍電影，佢係畀錢拍電影咋嘛！即使林建岳係我咁好嘅老闆，我都要講，因為呢個係電影嘅自尊嚟嘅。如果咁樣，即係侮辱我哋啫。」<br>對於被指只是「畀錢拍電影」，林建岳昨回應指：「打個比喻，我投資餐廳，道菜好唔好味，唔係單只由個廚師去評價。」他又稱，據他所知，專業評審團中的香港電影評論學會及導演會都非選《十年》為最佳電影。「我都唔知阿杜想講乜嘢，可能佢想叫大家去睇最專業嘅《樹大招風》啦」。<br>■記者麥志榮</p></body></html>