<html><header><meta charset="utf-8"><title>咖喱牛腩：十年後的球壇 - 咖喱</title></header><body><h1>咖喱牛腩：十年後的球壇 - 咖喱</h1><p>《十年》預視10年後嘅香港，內容令人傷感，又觸目驚心；最終金像獎勇敢，給予最佳電影殊榮。咁10年後嘅球壇會變成點？小弟不才，雖然唔會估中，但都幻想吓10年後嘅事。<br>2026年嘅歐聯決賽，由沙維帶領嘅巴塞隆拿面對泰利嘅車路士，呢場係歐洲球壇兩大哲學火併之戰。以前喺哥迪奧拿領軍嘅年代，巴塞已經開始位置模糊化，而到沙維呢個年代，巴塞再冇分前、中、後，復興番告魯夫嘅全能足球。至於泰利嘅車仔就相反，固守陣式，每個球員都要嚴格遵守賽前部署，企啱晒位，每個球員之間嘅距離都係用人工智能計出嚟嘅。車仔足球總監摩連奴同巴塞副主席哥迪奧拿，一齊坐喺看台，睇佢哋嘅弟子點樣將自己嘅足球哲學再進一步發揮出嚟。鹿死誰手，真係好難估。<br>喺英國曼徹斯特，雲高爾銅像揭幕，2026年金球獎頭兩名嘅安東尼馬迪爾（左）同拉舒福特主持呢個儀式。雖然雲高爾帶曼聯嘅成績極差，但提拔咗兩個新人。喺佢離任後，馬迪爾同拉舒福特發光發熱，幫曼聯連贏三季英超，之後以破世界紀錄嘅三億鎊一齊轉投皇家馬德里。呢日，佢哋返到成名地曼聯，肯定雲高爾嘅成就，同埋好多魔迷都認錯，原來雲高爾罪在一時，但功在後世。<br>喺2026年嘅美國世盃決賽，德國靠穆罕默德入波贏咗巴西。前德國總理默克爾喺看台上喊出嚟，因為呢支德國大部份都係嚟自中東同北非嘅難民，而穆罕默德仲係敍利亞人。德國證明難民可以變有用之人，默克爾當年決定收容難民引起反彈，但回望過去，佢係做得啱嘅！<br>文：咖喱</p></body></html>