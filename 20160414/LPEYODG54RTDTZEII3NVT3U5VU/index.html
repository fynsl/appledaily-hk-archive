<html><header><meta charset="utf-8"><title>楊思琦羅霖勁冧宋仲基怕喊死《太陽》今晚大結局</title></header><body><h1>楊思琦羅霖勁冧宋仲基怕喊死<br>《太陽》今晚大結局</h1><p>【太陽狂熱】<br>由宋仲基和宋慧喬主演的韓劇《太陽的後裔》掀起太陽熱，更成為ViuTV開台後最高收視劇集，超過52萬人次收看，令無綫收視暴瀉。香港時間今晚9時，韓國會播出大結局。本港女星棄膠劇，搶煲韓劇，連無綫前花旦楊思琦和前亞姐羅霖都有追看《太陽》，二人均勁冧宋仲基，近日網爆其角色劉大尉結局將中槍身亡，楊思琦與羅霖似乎無法接受，揚言會喊死。</p><p>《太陽》編劇金恩淑昨接受韓國媒體訪問時，對結局大賣關子：「我不是儍瓜，在大結局的時候讓觀眾罵死我，我應該不會犯同樣的錯誤。」言語中似暗示劉大尉的厄運有轉機。<br>採訪：唐如、陳杰、皓騫</p><p>思琦：劉大尉有安全感</p><p>「宋慧喬同宋仲基主演好吸引，睇時投入咗會迷上咗男主角形象，劉大尉成日都保護住女主角，好有安全感，追劇當然唔想結局係悲慘，咁會追到喊，我想happy ending。」<br>最鍾意一幕：姜醫生要求劉大尉再去做神秘任務時，以代號「百貨公司」表達，真的很諷刺。</p><p>羅霖：劉大尉眼神深情</p><p>「我唔想宋仲基死！我睇所有劇集都希望大團圓結局，咁先開心。我睇Viu App追，冇時間坐定定每日追。我鍾意劉大尉打得，講嘢時深情眼神，用行動愛錫女仔，佢哋喺希臘first kiss嗰幕都好浪漫兼溫柔。《太陽》同《來自星星的你》都一樣鍾意，《太陽》劉大尉好打得，個樣可愛，似鄰家男孩咁親切，而且軍人橋段新鮮，劇本好，男女主角做得好，靚人靚景元素就一定hit。」<br>最鍾意一幕：地震災場，劉大尉幫姜醫生縛鞋帶那幕，每個女仔都期待有一個這麼細心、溫柔的男仔錫。</p><p>周秀娜：幸福作結</p><p>「劇情好緊湊，呢兩晚會密切留意劉大尉嘅生死，我唔想佢死，每次面對險況，劉大尉都會逢凶化吉，平安返嚟。近日劇透話劉大尉會死，剩番姜醫生懷有遺腹子，我希望佢哋係一家三口幸福作結。」<br>最鍾意一幕：姜醫生架車卡在懸崖邊，劉大尉去到救她，然後一齊跌入海，好驚險。</p><p>陳靜（DaDa）</p><p>「我好期待個結局，雖然近日劇透話劉大尉會死，但我好唔想佢死。呢套劇人靚景靚，拍到好電影feel，好有意思，畫面同歌好配，好催淚，我睇到喊。其實我都鍾意睇《來自星星的你》，始終兩套內容唔同，冇得比較。」<br>最鍾意一幕：兩人在軍營初吻，姜醫生搶住飲紅酒，劉大尉就鬼馬表示有方法可以飲，結果大膽咀女方，好浪漫，氣氛好好。</p><p>羅若Off</p><p>「宋仲基唔可以死，如果佢死咗，咁宋慧喬姐姐點算？我希望大團圓結局啦，可以一齊燒雞翼或煮個麵畀oppa食。聽日要返學，今晚媽咪唔會畀我睇，同埋我都唔識韓文，梗係睇字幕啦。我鍾意呢部劇，軍人同醫生拍拖喎，軍人好大隻，《太陽》同《星星》，我鍾意宋仲基同全智賢多啲。」<br>最鍾意一幕：宋仲基向宋慧喬表示：「未經你批准錫你件事，應該係道歉定表白？」</p><p>《G-1格鬥女》鄧洢玲</p><p>「佢哋有激情，有生離死別，睇到好鍾意嘅場口，我會睇完又翻睇，希望佢哋有情人終成眷屬。」<br>最鍾意一幕：姜醫生做廣播時誤放錄音遺言，當中向劉大尉表白，那一幕好好笑。</p><p>唐紫睿</p><p>「我中晒毒，心急好想知結局，希望劉大尉會冇事。呢套真係神劇，我覺得佢仲好睇過《星星》。」<br>最鍾意一幕：姜醫生幫劉太尉急救，見劉大尉停了心跳，不停為他做心外壓。</p><p>話你知：上《蘋果》即時同步直擊結局</p><p>想今晚同步追看《太陽的後裔》大結局，見證雙宋的喜或悲，除了今晚9時上KBS官網睇冇中文字幕版直播外，事實上劇迷可以在《太陽》播出４小時後、即凌晨2時到Viu app手機程式或網上版觀看免費繁體中文字幕版。如果不想心掛掛半夜起身追劇，劇迷亦可密切留意《蘋果》即時娛樂新聞，本報將於今晚以文字形式直擊《太陽》結局。</p></body></html>