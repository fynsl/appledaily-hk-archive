<html><header><meta charset="utf-8"><title>財女手筆：全球盛行無卡化 - Melody</title></header><body><h1>財女手筆：全球盛行無卡化 - Melody</h1><p>八達通流動支付終於登場，下載八達通App，再用手機「嘟一嘟」可以過數，聽落方便又快捷，不過，其實八達通慢吞吞，等到自己盈利增長見晒頂、全球多國風行「無卡」先推，其實已經好out！<br>提款卡、信用卡、會員卡……每人總有十幾張，銀包脹爆，外國一早已經興「無卡」（cardless），不少外國銀行已直接推出無卡服務，手機上安裝銀行App，再放上ATM機的感應器上已可提款，仲可以將手機當成信用卡，在商店「以機代卡」直接碌卡。<br>西班牙早於2011年已開始「無卡化」，加拿大、美國、摩根大通去年亦玩埋一份，韓劇《太陽的後裔》中宋慧喬在銀行無卡提款！當全球都盛行無卡，八達通仲有實物，好似有啲out！<br>同時，外國大多數由銀行各自推App「無卡化」，點解香港要依賴八達通公司？除了八達通係先鋒，八達通盈利增長於2012年見頂，近年為港鐵（066）貢獻單位數增長，自要搵新出路，否則，銀通又即將推出相似服務，MasterCard亦有意在本港推Apple Pay。<br>強敵環視下，八達通再唔變，或成港鐵的負累！<br><br>Melody<br>本欄逢周三刊出</p></body></html>