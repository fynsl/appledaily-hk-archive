<html><header><meta charset="utf-8"><title>粉碎韋達唯一贏馬希望！嘉琦BB起個靚孖　幫灰馬四連捷</title></header><body><h1>粉碎韋達唯一贏馬希望！<br>嘉琦BB起個靚孖　幫灰馬四連捷</h1><p>長江後浪推前浪！韋達十三連冠皇朝於前年告一段落，之後佢咩際遇同成績，大家有目共睹，這晚谷草更淪落到得一匹座騎，僅策第三場四班1200米「越跑越好」出戰。<br>原本韋達有機會贏番場，可惜撞正後起之秀蔣嘉琦，粉碎韋達唯一贏馬希望，屈居亞軍，令韋達黯然返屋企瞓覺。今場蔣嘉琦接手苗廐灰馬「多多勁驥」，恃住受讓十磅沿欄領放，結果一放到底，影相氣走「越跑越好」大熱掄元，單Win及組合獨贏A1，同樣派23元正，呢匹灰馬完成谷草1200米四連捷，當中A、B、C欄全部贏過，亦是苗廐季內首匹四捷馬。<br>反觀「越跑越好」拼盡只得亞軍，四歲馬仲未開齋。呢場三、四名分別為「大龍騰」及「威風霸皇」，四重彩派近七千元。<br>苗禮德指出，如果不用蔣嘉琦減十磅，「多多勁驥」肯定輸掉了，練者表示沒有想過此馬可以直落贏4Win，馬主永威賽馬團體由他在港開倉時已支持他，很開心為這班馬主建功。<br>蔣嘉琦同苗禮德至今合作五戰四勝一負，這晚跑完第三場他們已雙雙起孖，事關嘉琦頭場已贏蘇廐「尚華盛甲」，苗禮德則於第二場用田泰安贏「珍珠有利」。</p></body></html>