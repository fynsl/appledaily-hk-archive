<html><header><meta charset="utf-8"><title>【港女補課】4小技快速清潔運動鞋</title></header><body><h1>【港女補課】4小技快速清潔運動鞋</h1><p>呢排成日落雨又潮濕，最怕就係整污糟對鞋，難洗又難乾。港女如我當然接受唔到「觀音頭掃把腳」，不過日日要洗鞋又的確難為了家嫂，好彩搵到四招快速清潔運動鞋小技巧，未夠徹底清潔但總算撐得住場面。</p><p>一、洗甲水洗膠皮邊<br>呢幾季好興白波鞋，見連碧咸嫂都捨高跟換上平底白色運動鞋你就知。原來要保持白色膠皮波鞋夠白淨，可以用洗甲水抹去污迹，洗甲水中的有機溶劑可以在短時間內帶走污迹，對膠皮鞋邊尤其有用。但過敏人士及孕婦就要避免使用，以免吸入揮發性氣味帶來刺激。<br><br>二、擦膠去污迹<br>小學時期常用的擦膠，大個咗都唔好忘記佢。用一塊白色擦膠就可以擦走污迹，但用喺織布面運動鞋如Nike Flyknit，就要小心單向一個方向擦，否則容易擦起毛粒。<br><br>三、水樽洗鞋帶<br>唔少人成日洗鞋都洗漏條鞋帶，唔想每次都將佢扔入洗衣機等上個幾兩個鐘？可用彩色漂白水同暖水以一比一比例注入普通膠水樽至半滿，再放鞋帶入樽去狂chok，約三至四分鐘後chok至鞋帶變返原來顏色，就可以拎出來鋪平吹乾。<br><br>四、番梘驅腳臭<br>天氣潮濕最容易焗到鞋同腳都臭，只要將番梘切成碎塊，用紙巾包好放入鞋內，靜置一晚就可以驅走腳臭。但面對淋濕咗嘅鞋，呢個方法就派不上用場，因番梘沾上濕氣後會變得黏稠稠，一不小心整穿張紙巾，隨時搞到成鞋都係番梘水！<br><br>記者：黃樂雯</p></body></html>