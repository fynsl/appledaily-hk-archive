<html><header><meta charset="utf-8"><title>隔牆有耳：千福BB請司機好孤寒月薪唔夠一萬 - 李八方</title></header><body><h1>隔牆有耳：千福BB請司機好孤寒<br>月薪唔夠一萬 - 李八方</h1><p>經常透過facebook呃like嘅美國駐港總領事夏千福，雖然獲唔少網民大讚親民，但請人時出手卻極低。八方留意到近日美領館近日為千福BB招聘司機，但月薪竟然係不足1萬至萬2蚊咋噃。來自美國嘅UBER，司機月入都有成幾萬蚊啦，美領館反而咁孤寒，唔通為咗慳番啲錢畀千福BB周圍食？</p><p>要識維修、英語同吹水</p><p>美領館喺網頁表明，今次招聘嘅司機，主要服侍總領事夏千福，要願意輪班同喺周六日返工。見到薪金嗰欄，八方真係以為自己眼花，年薪只係$119,764至$149,704、即係平均一個月$9,980至$12,475。嘩，呢個價同美領館兩年前招聘同一職位時，幾乎係一樣，唔通美領館以為香港零通脹？<br>美領館講明，申請人要識得揸私家車、輕型貨車同埋私家小巴，擁有3年司機經驗，識得基本維修汽車技術，仲要懂得同高官吹水交流，對壓力大嘅工作環境應付自如。做得千福BB嘅柴可夫，當然要識講英語，相當熟悉香港道路、法例、路面情況，對政府大樓、旅客景點亦要瞭如指掌。<br>喺勞工處隨便睇睇，幾乎所有司機空缺嘅招聘月薪都高過做千福BB嘅司機，好似鄭家純話事嘅新世界咁，喺勞工處以月薪高達2萬6請司機，仲包晒膳食津貼、手提電話津貼、表現獎金同雙糧。千福BB以月薪低至唔夠一皮招聘司機，真係唔知香港米貴喎？<br><br>李八方<br>mailto:pf_lee@appledaily.com</p></body></html>