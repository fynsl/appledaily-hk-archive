<html><header><meta charset="utf-8"><title>幫手湊細佬陳嘉桓孭BB車上膊頭</title></header><body><h1>幫手湊細佬<br>陳嘉桓孭BB車上膊頭</h1><p>陳嘉桓(Rose)經理人兼媽咪Ronnie舊年宣佈再婚，下嫁白鶴派武術宗師陸智夫個孫Johnson再大埋個肚，23歲陳嘉桓就喺舊年8月再做家姐，細佬Jaxton家陣接近1歲，做家姐嘅Rose錫到Jaxton燶，睇開佢個微博都會知！<br><br>前日Rose既做孝順女又做好家姐，陪媽咪同細佬去太古城商場shopping。佢哋先到Zara睇童裝同女裝，之後再到誠品逛書店同睇精品。Rose着住今年潮流興嘅露膊裝再加短褲仔，沿途唔少人都認得佢，手指指話：「佢係model嚟㗎！」(雖則佢正職係藝人。)<br><br>雖然BB主力都係媽咪湊，不過離開商場上的士嗰陣，只見學過功夫嘅Rose，三爬兩撥摺好架BB車，閃電手將BB車條帶擺上膊頭，再輕鬆走幾步上車，完全體現出力嘅表現。曾經講過想25歲前做媽咪嘅佢，幫手湊細佬絕對係最佳實習機會。</p></body></html>