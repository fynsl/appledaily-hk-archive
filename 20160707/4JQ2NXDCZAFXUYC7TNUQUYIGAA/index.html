<html><header><meta charset="utf-8"><title>魚樂無窮：有對孖寶要留意 - 唐牛</title></header><body><h1>魚樂無窮：有對孖寶要留意 - 唐牛</h1><p>英國脫歐風暴再臨，英鎊兌港元跌穿「10算」，拖累港股連跌兩日。避險情緒升溫，金價直撲1,400美元大關，美國10年期債息得番1.3厘。<br> 不過，逆市之下總有奇葩︰莊士機構（367）昨日再創逾八年高。公司早前宣佈，出售山頂歌賦山道15號豪宅項目，總代價21億銀，呎價計破盡紀錄，預計特殊收益達10.8億銀，相當於上年度盈利嘅13倍，爆炸性達十粒星，難怪股價硬淨成咁。套現之後有乜搞作？<br>根據通告所講，所得現金淨額14.7億銀，將用作一般營運資金、償還銀行貸款及投資。雖然冇講會派特別息，但唔使灰心，事關雖然股價奇高，但公司竟然密密回購，目的為何？大家可自行判斷，但客觀事實係，對股價有一定支持作用！<br> 嫌莊士機構升得太多？可以轉戰阿仔莊士中國（298）。近日股價跟隨莊士機構炒上，但仍較去年高位低逾三成，手頭物業遍佈全中國，每股NAV達1.428元，現價三折有找。3月時宣佈2供1，供股價0.28元，集資2.2億元，公司成功變回淨現金狀態，供股後未曾大炒，小注博子憑母貴，諗得過！<br><br>唐牛<br> http://fb.com/tongcow88 <br>本欄逢周二、四刊出</p></body></html>