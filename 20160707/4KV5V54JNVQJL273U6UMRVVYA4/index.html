<html><header><meta charset="utf-8"><title>【馮仁昭四圍超】八杯水保靚樣61歲發哥跑山喼弗</title></header><body><h1>【馮仁昭四圍超】八杯水保靚樣<br>61歲發哥跑山喼弗</h1><p>今年61歲嘅周潤發越來越fit，有乜嘢秘訣？原來佢近年愛上跑山，人哋就喺平地跑步，但佢就走去郊外跑山，而且仲跑到上癮，每日唔跑番半粒鐘會周身唔舒服，發哥話：「跑嘅時候有個胺多酚走咗出嚟，我入面隻鬼到時到候就叫你，如果唔去周身唔舒服，跑完個人好開心。」原本體重185磅嘅發哥，自從開始做運動就瘦咗好多，最瘦時只得148磅。</p><p>唔食補品</p><p>問發哥會唔會同發嫂一齊跑步？佢抵死咁笑話：「我唔同得佢跑，佢跑得好快，佢爭啲貴利數多嘛，佢要跑山呀！你知我就好少借錢啦，我就冇乜爭貴利數，所以好悠悠閒閒咁跑。佢就大鑊喇，借落好多通街數，一走起嚟最快嗰個劉易斯都追佢唔到。」呢個發哥噏得就噏，坐喺身邊嘅發嫂聽到都冇佢咁好氣。<br>既然發哥個body就靠做運動keep，咁個靚仔樣又點keep先？佢話：「我乜嘢都唔食，又唔食補品，我淨係飲水，八杯水就最基本。除咗一、三、五去跑山做呢啲帶氧運動之外，二、四、六我就去做肌肉訓練，每日呢啲就係補品嚟，呢啲有時補到你標鼻血喇！」<br>撰文：馮仁昭</p></body></html>