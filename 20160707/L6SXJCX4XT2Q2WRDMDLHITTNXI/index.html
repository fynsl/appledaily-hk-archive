<html><header><meta charset="utf-8"><title>隔牆有耳：特首戰開鑼CY 9月使走奶媽 - 李八方</title></header><body><h1>隔牆有耳：特首戰開鑼<br>CY 9月使走奶媽 - 李八方</h1><p>特首梁振英早前話9月決定係咪爭取連任，而查實答案大家心中有數。或者因為咁啦，CY連一年一度嘅重要外訪都缺席，話說貿發局2011年起每年搞嘅「邁向亞洲 首選香港」大型海外推廣活動，今年9月底到訪德國，但唔再由CY帶隊，而係由林鄭月娥代勞。莫非CY想宣佈參選特首嗰段期間，掟走對佢好有威脅嘅林鄭，以免影響選情？<br>依照慣例，呢個9月底舉行嘅外訪應該由CY帶領一班財金代表同官員出席，但貿發局新聞稿話揭幕禮居然由政務司司長林鄭月娥主持，CY會缺席。</p><p>首缺席貿發局外訪</p><p>政府以往對呢個活動有幾重視？過去5年其實都係由特首領軍，前特首曾蔭權去過兩次，到訪英國同日本；至於CY亦都連續3年出席，所以今年係特首首次缺席。而外訪其中一個重頭戲，係探討香港同德國一帶一路機遇。CY咁都唔畀面？好明顯另有大事。除咗佢之前話9月後考慮係咪競逐連任，八方諗唔到其他原因。<br>八方問過特首辦，點解CY連咁重要嘅活動都缺席？去sell佢最鍾意嘅一帶一路喎，發言人只係回覆：「行政長官會按其日程及公務安排決定是否出席各項活動。」</p><p>林鄭會泛民　狂晒醫療CV</p><p>至於喺呢個重要時刻被「流放」到德國嘅林鄭月娥，佢嘅特首選情又會唔會因此受影響？八方相信對林鄭而言，完全no problem，否則點會有好打得稱號？而呢排狀態大勇嘅林鄭，近日仲喺醫生註冊條例親自領軍，爭取泛民支持。有與會泛民透露，唔知林鄭係咪太過心紅？其間自誇多於游說，會上狂晒CV，話自己以往多個政府工作崗位都係同醫療有關、好熟醫療系統運作、識得好多醫生，「畀人感覺係佢最叻，你哋（議員）統統未夠班。」<br>據知林鄭一坐低就話自己公務生涯，三分之一同醫療有關，連當年做庫務局副局長時代表政府坐喺醫管局都計埋。有泛民話會面係想收窄分歧，為條例草案尋求出路，唔係想聽佢有幾叻同幾醒，有泛民覺得佢好傲慢，「我哋平日見其他官員，人哋都好少咁樣（晒CV）。」</p><p>李八方<br><br>mailto:pf_lee@appledaily.com</p></body></html>