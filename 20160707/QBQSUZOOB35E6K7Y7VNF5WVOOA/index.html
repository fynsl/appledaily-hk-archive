<html><header><meta charset="utf-8"><title>【add】紅人主場：惠英紅　魔女重生</title></header><body><h1>【add】紅人主場：<br>惠英紅　魔女重生</h1><p>美魔女氾濫的年代，52歲的惠英紅早前表示，介意無人賦予她一個美女之名。看似硬橋硬馬，其實自信骨子裏也是嗲人的細心女人，「我真係覺得自己OK！我其實係一隻小貓，不過外形就係一隻老虎咁。」4歲搵食，封過影后、患過抑鬱病，高山低谷走過，今日找到人生目標，「我在工作上搵到自己價值，我嘅存在係有意義嘅。」前望，又是新一天。<br><br>撰文：林妙萍<br>攝影：郭賢興<br>攝錄：林德雄、葉君海<br>化妝：諺瞳小白<br>髮型：James Lee @ Hair Salon<br><br>訪問惠英紅，正正緣起自她早前半開玩笑的「美魔女」投訴，爽直剛烈、強勢的惠英紅，原來也有一顆這樣的女人心，「是但囉，你哋話我唔係咪唔係囉，但我又真係覺得自己OK嘅。」</p><p>自信鋼條型</p><p>多年來，外號也是勁man 的「𡃁仔紅」、「英雄有型」，「其實我唔鍾意囉，我覺得我都好細心，好識照顧人，所以呢，你哋叫我美女紅啦，唔該，多謝！」<br>女性化也前衞敢作，1988 年自資去巴黎拍全裸寫真，哄動一時。惠英紅今日年過五十，騷腰、露肚、晒背一律無問題，隱約還見到腹肌輪廓，並非曲線玲瓏的美魔女典型，身形、樣貌其實自我要求極高，「我都好刻意保持，食嘢好節制，亦做好多運動，我覺得靚係令我自己舒服，所以朝住呢個方向去做。我做人就係咁，冇中間路線，一係我放任，一係我拉到緊，如果唔係咁，𠵱家可能我係師奶一名。」瑜伽、游水、做Gym、打羽毛球，講得出的運動都做，除了武術，「以前做戲受過太多傷，除咗拍戲，我唔會打功夫。」<br>惠英紅自評「古裝樣、鬼鬼哋」，最愛之一是聖羅蘭式有型smoky jacket ，「我鋼條型，可以踩界少少，中性啲。」心目中的美魔女，是曾經型爆的張曼玉、及性感在骨子裏的鍾楚紅。</p><p>心魔別煩我</p><p>40歲時曾患上抑鬱症，惠英紅十年前終克服心魔，重新出發拍劇拍片。無獨有偶，2010年一套《心魔》， 連得金像獎影后、金馬獎、等多個獎，2014年《殭屍》再拎最佳女配角，為她打下無比信心。<br>這幾年，連環拍，去年拍足七部，工作上被需要感認同，令一向介意別人眼光的她，擁有無比存在感，「響工作上搵到自己嘅價值，生存嘅一個價值，嗰個價值唔係錢唔錢、名譽唔名譽，而是自己嘅存在是有意義，而係人哋覺得我有價值。」當年折磨她的抑鬱病，原今可以回看、分析，前塵往事娓娓道來，接受過去，也不時警惕自己，「有時一感覺自己唔開心，或者好似有啲嘢，我就會提自己：嗱，夠喇，唔好再搞我喇。」下月有三部新片一齊上，包括演腦退化病人的《幸運是我》，惠英紅坦言從同樣患此病的91歲媽咪取經。</p><p>人生另一半</p><p>美魔女也可以找到第二春，鍾麗緹、羅霖，甚至當年60歲以上的劉曉慶。惠英紅對下半場人生的伴侶？「有就有，冇就冇啦，越大年紀就越冇得強求。」不強求，條件還是要有，不接受姊弟戀、不接受花女人錢、動手動粗的，一律免問，「最緊要有志氣，唔需要有錢，唔需要靚仔。我自己讀書少，聰明同讀書多嘅，可以蓋過我嘅自卑。」</p><p>買樓必勝法</p><p>惠英紅去年拍七部電影，講笑卻被當真，指她一年賺了七層樓！不過，翻查資料，惠英紅雖在雷曼事件中過伏，輸了上百萬，但的確逢買樓必賺，「磚頭裏面我都賺唔少，係真嘅，我冇賭命，買磚頭起碼第一時間自己有樓住；第二，無人搵我拍戲，我都可以收租，或者賣咗佢，咁樣安全啲。」八卦問，必勝方法和現時應否入市？惠英紅大笑：「我唔知，我都要問吓人先知。」</p><p>更多精采時尚內容，盡在 http://add.appledaily.com 。</p></body></html>