<html><header><meta charset="utf-8"><title>【西遊記】我最喜愛的五套Pixar</title></header><body><h1>【西遊記】我最喜愛的五套Pixar</h1><p>隔了十三年，Pixar推出《海底奇兵》（Finding Nemo）的續集《海底奇兵2》（Finding Dory）。看完，你話唔好睇，唔係，就似年頭的《恐龍大時代》（The Good Dinosaur），拿來跟其他電影公司的動畫比較，合格有餘，但作為Pixar出品，就難免令人失望。再望一望，Pixar明年會推出《反斗車王3》（Cars  3），後年會推出《反斗奇兵4》（Toy Story  4），再後一年竟然是《超人特工隊2》（The Incredibles  2）。Well……</p><p>《海底奇兵2》唔係唔勁。首先，Nemo兩父子變配角，由原先的配角Dory升格做主角，點計都係大膽。其次，主題談及計劃無用，你計劃好你人生的一切，到後來發現總會被際遇打散，不如學一學沒有記性旳Dory，凡事靠直覺應變。對成人觀眾來說，自有一番體會。不過，到結局，海洋生物回歸海洋，追求自由自在的生活，就確實有點鬼唔知阿媽係女人。鬼唔知阿媽係女人，唔應該還在Pixar作品出現。<br>Pixar之所以是Pixar，獨特在出品的動畫，小朋友看得開心，成年人會更有得着。就當我八歲入戲院看《海底奇兵》，今年都廿一歲，競選立法會議員也可以了。自然期望《海底奇兵2》會與時並進，帶來更別出心裁的訊息。可惜，它的重點卻放在一場場追逐戲上。科技進步可以令海洋世界更像真更豐富，但畢竟新意不再，沒有更進一步的發展，就似《怪獸大學》（Monsters University）跟《怪獸公司》（Monsters, Inc.）相比，新不如舊。愛之深，責之切。特意重提五套本人最愛的Pixar動畫，希望在不久將來，可以將五套都擯走。</p><p>第五位：《怪獸公司》（Monsters, Inc.）（2001）</p><p>《沖天救兵》（Up），如果只計開頭幾分鐘，殺晒，但後續無以為繼。結果還是選這一套當年在奧斯卡不敵《史力加》（Shrek）的。特別喜歡最後扭完一輪橋後，交代出笑聲比驚嚇聲更具能量的訊息，像我這類悲觀的人，也看得動容。每次當苦惱失意，例如最近，我都會找來重溫一下，提醒自己要笑口常開。笑不出，也要笑，大家才開心，生活才會正常。</p><p>第四位：《反斗奇兵3》（Toy Story 3）（2010）</p><p>創新地從頭兩集的設定中，向前行一大步，討論小孩的成長，向小朋友講解成長路上，有時縱不捨也要放下的大道理，就是比《怪獸大學》及《海底奇兵2》優勝之處，身為有過少少經歷的成人，會更有感觸。如果我今日再看，看到結局一段，相信會哭得比出席親友喪禮更崩潰。</p><p>第三位：《玩轉腦朋友》（Inside Out）（2015）</p><p>從任何角度欣賞，都令人嘆為觀止。將抽象的情緒簡單地具體化，將大腦變成電影的主場景，真係冇乜正常人會諗到，諗到都做唔到。最記得其中一幕，將童年創作出的虛擬朋友打入堆填區，被漸漸遺忘直到完全無影無蹤。對我這類無聊記憶特別深刻的人來說，一看，立即啜泣。</p><p>第二位：《五星級大鼠》（Ratatouille）（2007）</p><p>以一隻老鼠做到大廚來講堅持追求夢想，「人人都可以做到大廚」，已經是佩服到五體投地的設定。更厲害是安排尖酸食評家在結局講出一大段金句：「呢個世界，唔習慣新的事、新的作風、新的朋友」、「其實，唔係人人都可以做到大藝術家，不過，任何地方，都可以出到藝術家。」嘩，救命呀！</p><p>第一位：《太空奇兵．威E》（WALL-E）（2008）</p><p>以上四套，都是第一次看，已經立即有反應，像中了重拳。《太空奇兵．威E》一樣，講環保講人類劣根性講進化，用極少對白來推進劇情發展，而大人細路都投入到，藝高人膽大。但，真真正正最能感動我的，是它談及的愛情觀，可能是真人電影永遠沒法觸及的浪漫。我不用翻看，有時，單單想起WALL-E和Eve的某格畫面，眼淚已衝了出來，像受了內傷而不自覺。我都好期待，一套動畫，要拍到甚麼高度，才可以超越這一部。</p><p>撰文：方俊傑</p><p>觀塘長大，壹仔打滾，偏愛西片、西劇、中日韓美女。利物浦悲慘球迷，非西人一個。</p></body></html>