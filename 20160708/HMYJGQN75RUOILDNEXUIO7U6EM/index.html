<html><header><meta charset="utf-8"><title>中環在線：免驚動關公<br>李澤楷速撇清《100毛》 - 李華華</title></header><body><h1>中環在線：免驚動關公<br>李澤楷速撇清《100毛》 - 李華華</h1><p>過去一年，傳媒界嘅新聞認真多，除咗裁員啲唔開心新聞，傳得最多嘅就係併購，好似馬雲嘅阿里巴巴買咗《南華早報》後，又傳想買《明報》，早幾日就有報道話《香港01》大老闆于品海想買起有線電視。<br>噚日《E週刊》食住條水，搵咗電盈主席李澤楷做封面，話小小超要建真‧傳媒王國，拓展「廢青」市場，內容大概都係由佢90年代嘅衞星電視數起，數番多年來小小超喺傳媒嘅投資，本來冇乜嘢，但報道再將小小超與林日曦嘅《100毛》扯上關係。報道引述知情人士爆料，話《100毛》嘅毛記電視之所以越搞越大，原因之一係有小小超嘅大水喉射住。</p><p>旗下Moov撐何韻詩惹風波</p><p>之前小小超嘅nowTV同ViuTV轉播毛記電視啲騷時，都有傳媒將小小超同《100毛》拉上關係，但當時小小超都係透過發言人否認，今次算係第一次用公司名義正式發聲明澄清，清楚指「ViuTV在5月播放毛記電視嘅台慶節目，乃單次性嘅廣播安排。ViuTV及小小超從來對100毛都沒有提供資金上嘅支持。」<br>唔知係咪受到上次何韻詩Lancôme風波教訓，小小超深明關公災難嘅嚴重性，所以迅速劃清界線，免得又俾環球膠報抽水啦。<br><br>李華華<br>mailto:LiWaWa@AppleDaily.com</p></body></html>