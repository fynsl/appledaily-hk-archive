<html><header><meta charset="utf-8"><title>17歲何家千金放暑假超欣扮熟女睇童裝</title></header><body><h1>17歲何家千金放暑假<br>超欣扮熟女睇童裝</h1><p>【銅鑼灣】賭王何鴻燊四房孻女何超欣，上個月剛踏入17歲，當時其胞兄猷君更飛去倫敦與她慶祝及切生日蛋糕，原來近日超欣已回港度暑假。前晚她與兩位女友人現身銅鑼灣利園商場，超欣身穿白色上衣、微透黑bra，配淺灰色長褲及Valentino閃石高踭鞋，更梳了流行的丸子髮型，身形高䠷的她散發熟女味，雖然超欣素顏上陣，依然看到五官輪廓細緻，果然有着何家淑女的優良遺傳，難怪賭王在她小時候已讚她「靚到不得了」。</p><p>揹上膊埋鏡睇</p><p>超欣與同行兩名成熟打扮的女友人去了Dior睇童裝，惟全程只得超欣左揀右揀，有兩名店員貼身侍候，當中她主攻睇細size、售價14,500元的Lady Dior小童版手袋，其間她試了粉紅、粉藍及橙三款顏色手袋，又拎又揹上膊，向友人問完意見，又再埋鏡照。雖然超欣十分雀躍，但似乎都不合她的心水，其間聽到售貨員回覆她所要的顏色，要從巴黎特別訂才有，最終超欣未有收穫。</p><p>問四太借手袋</p><p>其實超欣已亭亭玉立，與四太梁安琪出席社交活動時，都會借媽媽及家姐超盈的名牌手袋裝身，所以未知超欣今次主攻小童版手袋，是否童心未泯買來「潮着」自用，或買給友人做禮物。雖然她最後未有買下該款手袋，不過仍用手機拍下手袋，相信她應該再徵詢友人意見。超欣與友人離開時相當眼利，見到有傳媒影相，即時好避忌急步離開。<br>採訪、攝影：梁繼光</p></body></html>