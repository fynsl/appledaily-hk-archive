<html><header><meta charset="utf-8"><title>求驗客手記：球迷搞專頁反對空降富力踩場有so咩？</title></header><body><h1>求驗客手記：球迷搞專頁反對空降<br>富力踩場有so咩？</h1><p>足總港超聯工作小組周二開會後，突然話今季港超除港甲亞軍港會升班，仲建議接納中超廣州富力派青年軍同埋港菁參賽；雖然有關建議仲要等下周一董事會拍板，但主席梁孔德會後就話今季會好熱鬧。球迷同球會就唔係咁諗，前晚有球迷喺Facebook開設「不要特事特辦 還我香港超聯」專頁，仲發起一人一相及一人一信，呼籲以行動反富力「空降香港」。<br>由於夢想駿其缺乏贊助退戰，申請留級嘅黃大仙又同贊助商傾唔掂，港會又未必升班，足總同球圈中人都擔心會唔會得番八隊；點知港超聯工作小組開完會話有富力、港會同港菁參戰，突然有11隊，我求大俠聽到都嚇親，不過，球圈中人同球迷，對足總畀國內球會越境參戰有唔同睇法。</p><p>「破壞咗港超聯個構思」</p><p>有位球迷Bruce Lam憤然搞Fb專頁呼籲球迷一人一相反對，佢仲貼文話，富力獲足總「特權豁免」，變相用港超資源培訓國內青年球員，對本地年輕球員不公，又破壞升降制，有違「香港本地」足球聯賽原意！除非捐贈5,000萬畀香港足球作培訓；否則唔應該搞呢啲損害香港足球嘅政策！群組仲叫球迷自拍手持標語嘅相或片，post上自己wall度，同埋post喺「不要特事特辦 還我香港超聯」，又或者dislike都得，以實際行動反對富力。<br>本地著名足球評員李德能早前撰過文講國內球會來港參賽問題，求大俠噚日同佢傾，佢話：「𠵱家實在睇唔到多隊外來球隊嚟踢港超聯，可以令到整個聯賽增值，亦諗唔到合邏輯嘅理由去支持。」東方總監梁守志亦都話：「既然現有10隊，仲係咪有需要邀請多隊，搞到11隊踢呢，照睇未必有咁嘅需要囉，亦可能破壞咗港超聯嘅構思，如果富力嚟贊助個盃賽，又支持足總搞青訓等，就值得考慮嘞。」</p><p>梁孔德：富力係香港上市公司</p><p>足總主席梁孔德噚日同我求大俠講，同富力傾緊細節，等董事會研究，目前仲未成事，但佢就再提富力喺香港上市，百分百係香港公司，組隊未必用廣州富力，可能用香港富力都唔定，所以就等足總同富力傾完細節，覺得對香港足球冇益先去反對都未遲；求大俠同球迷都希望呢個真係好消息啦。<br>另外，中甲嘅深圳佳兆業噚日宣佈，搵咗荷蘭名宿、踢過皇家馬德里嘅施多夫嚟做教練，唔知喺佳兆業踢攻中嘅港腳保連奴，可唔可以喺新帥身上偷吓師呢？</p></body></html>