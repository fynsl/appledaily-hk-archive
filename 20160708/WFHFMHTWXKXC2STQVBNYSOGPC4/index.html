<html><header><meta charset="utf-8"><title>自成一格：拉筋唔使15萬嘅！ - 越野兔</title></header><body><h1>自成一格：拉筋唔使15萬嘅！ - 越野兔</h1><p>California Fitness最近風頭一時無兩，又清盤又欠租，搞搞下仲有個苦主大聯盟，其中最好笑一定係有個24歲嘅哥哥仔向傳媒表示，簽咗15萬蚊教練堂，但係無晒啲女教練幫佢拉筋，轉頭要去破產。嗱！我又唔會質疑呢個哥哥仔想做多啲「尖」的決心，咁畀得錢梗係要自己揀下教練架啦，人之常情啫！<br>越野兔以前都係California會員，眼見好多師奶唔識用健身器材又想郁下，就會買好多教練堂，一來有個靚仔教練幫佢操下，同時又多個人關心自己……啲飲食習慣和健康，身心都得到滿足，抵晒！<br>不過，咁大間連鎖gym都搞成咁，好多人對於會籍制的健身室冇咩信心。雖然市面上多咗好多小型健身室係逐個月俾錢玩，但對於貪心的香港人而言，淨係去間細嘅又好似唔太夠喉。<br><br>其實近年香港新興一種健身通行證，將香港大大小小的健身室組成一個社群，只要一「pass」在手，可以試勻晒城中不同健身室、瑜珈班、游水、打拳、強度訓練、普拉提、舞蹈和武術等等，仲有得拉筋㖭！通常10日前就開放預約，最遲在課堂開始前一個鐘報名就得。<br>收費方面亦非常彈性，每個月畀錢，隨時可以唔玩。例如Guava Pass咁，手頭上就有210間不同的健身室，衰衰哋就算執一成，都仲有差不多200間任你揀，最正係去其他亞洲國家都用得。無啦啦有日係杜拜做緊瑜珈打卡，都咪話唔型！<br>所以話，拉筋又邊使15萬呢？<br>隻腳可以放上頭的越野兔<br><br>越野兔<br> https://www.facebook.com/Sailorrabbit/ <br>本欄逢周五刊出</p></body></html>