<html><header><meta charset="utf-8"><title>【有話兒】杜琪峯欽點游乃海接班「冇得揀呀！」</title></header><body><h1>【有話兒】<br>杜琪峯欽點游乃海接班<br>「冇得揀呀！」</h1><p>說到銀河映像，人人只知杜琪峯、韋家輝兩位創作大腦，往往忽視游乃海。游乃海默默跟隨杜、韋20多年，曾經憑《大隻佬》和《黑社會》兩奪香港電影金像獎最佳編劇，更是銀河映像今後的掌舵人。日前，杜Sir和游乃海接受本報專訪，提到欽點游做接班人，杜Sir說：「冇得揀呀！」<br>撰文：羅慧敏</p><p>先後跟杜Sir合作過的電影人無數，得到器重的不多，估計游乃海必有過人之處。杜Sir徐徐放下雪茄，說出因由：「冇得揀呀，走晒，得番一個！」這當然是杜Sir開的玩笑，畢竟他見證着游乃海成長，更從他身上看到與別不同的特質，「佢係最有韌力嘅一個，無論你留佢24小時、36小時或48小時，佢都唔會離開。呢樣非常難能可貴，係一條心做一件事。」</p><p>捱罵在所難免</p><p>游乃海對電影充滿熱誠，全因他追隨的是杜Sir和韋家輝。「杜生同韋生係老師，銀河映像係學校，兩位精神無敵，覺得電影仲有好大發展空間，不斷breakthrough自己，呢啲都係令我不斷學習嘅原因。」<br>在嚴師身邊學習，壓力不少，捱罵亦在所難免，游乃海沒有畏縮：「如果自己唔啱，俾人鬧係應該，如果有脾氣上嘅發洩就另一回事。」但原來杜Sir亦試過被師傅王天林責備，杜Sir說：「拍《鎗火》時佢做演員，叫我行過去，問我你拍乜嘢，成晚搞緊乜？」</p><p>時代屬年輕人</p><p>即將上映的《三人行》由杜琪峯執導、游乃海編劇，講述主角古天樂、鍾漢良和趙薇分別從對方身上看到自己的錯誤而改變，這「三人行」是否代表着杜琪峯、韋家輝和游乃海？杜Sir笑說：「你可以咁樣解讀，但我唔會，因為韋生好少犯錯，我就經常錯！」<br>時代是屬於年輕人的，杜Sir和韋家輝已決定交棒給游乃海，杜Sir說：「日後銀河映像嘅發展應該由新一輩去想像，希望佢哋對電影嘅未來有新睇法，唔需要跟隨我哋嘅時代。」</p><p>　</p></body></html>