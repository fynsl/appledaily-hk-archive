<html><header><meta charset="utf-8"><title>收粗口留言　彭羚拖女撐林海峰是但噏　扮喊寸問責官員</title></header><body><h1>收粗口留言　彭羚拖女撐<br>林海峰是但噏　扮喊寸問責官員</h1><p>林海峰（Jan）一連六場「是但噏廣東話」昨晚在紅館開鑼，舞台以三面台設計，背景以最貼地的香港舊屋邨做背景，有巴士站，有拉了閘的舊街舖，捧場嘉賓除了老婆彭羚及囡囡林泳和林清，財爺曾俊華、鄭欣宜、草蜢都是座上客。<br>Jan前晚拍片唱「I want you 8點3」提醒觀眾會準時8時15分開場，但昨晚最終8時半Jan才現身，不過Jan一上台便講不停，現場觀眾反應十分熱烈。</p><p>將粗口改靜音模式</p><p>Jan由05年至11年分別舉行過五次「是但噏」系列talk騷，粉絲「餓」足五年，昨晚開場大電視先貼出一段WhatsApp內容，Jan說是朋友聽完收音機播他的《I want you 廣東歌》後好感動，WhatsApp給他留言，由於留言內容有粗口，Jan讀出來時自行將粗口改為「靜音模式」，內容是「Wah dxx 頭先聽收音機聽到：I want you 廣東歌發千分熱千分光，為你照前方。喺車度喊X左，多謝晒。」<br>Jan接着笑說：「我其實有好多唔同嘅作品，從來冇人話聽完我嘅歌話會感動，淨係有人話有衝動想揼我，但呢首歌有人WhatsApp我話感動，有乜咁感動呀，我心諗正常吖，因為我哋𠵱家生活喺一個唔正常嘅年代，所以有少少正常嘅嘢，我哋都會覺得好感動！」</p><p>寸強國人隨街大便</p><p>之後Jan扮邊喊邊說：「將來有一日你可能會見到一個問責官員做錯嘢，佢終於肯問責道歉喇！好感動呀！嗰個差人終於肯伸張正義捉賊喇，好感動呀！我朋友買咗層樓，間房可以放到張床呀！好感動呀！仲有，公司話以後OT可以補水呀！好感動呀！」除外，Jan又寸盡強國人隨街大便及歌手參與內地節目，只唱兩句，台下觀眾便開始哭，又說要成立「廣東話苦主大聯盟」由他做主席。<br>採訪：曹家誠<br>攝影：沈健程</p></body></html>