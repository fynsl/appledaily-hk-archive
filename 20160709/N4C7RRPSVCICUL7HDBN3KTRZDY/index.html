<html><header><meta charset="utf-8"><title>【馮仁昭四圍超】利嘉兒送禮　掃十幾部芭蕉扇</title></header><body><h1>【馮仁昭四圍超】<br>利嘉兒送禮　掃十幾部芭蕉扇</h1><p>曾經同港台DJ周國豐結婚，隨後改嫁做製衣及門鎖生意富商嘅利嘉兒（Lily），近年再度活躍社交圈，喺數碼電台開咪做DJ。Lily生活優閒，5月時同老公去咗日本輕井澤慶祝結婚6周年。前日約5點幾，Lily身穿白tee爛牛，獨自現身跑馬地，見佢染咗一頭藍髮，緊貼韓風look，首先去咗提款機撳錢，然後走入一間雜貨店，原來佢去買俗稱芭蕉扇嘅手提電風扇。</p><p>清舖頭存貨</p><p>天氣熱，買芭蕉扇消暑都好合理，不過Lily一吓掃咗十幾部，當中有唔同顏色，莫非係用嚟襯衫？Lily仲要勞煩老闆娘入倉幫佢搵夠數量，實行掃清成間舖嘅存貨，之後就獨自行到英皇駿景攞車離開。<br>馮仁昭昨日致電Lily，佢笑住話：「梗係唔係襯衫啦！今朝一早就收到好多朋友短信，講笑咁問我仲有冇風扇多，其實啲風扇係送畀小朋友嘅，因為身邊有啲朋友成日會去探一啲低收入家庭，都想要啲物資送畀佢哋，𠵱家天氣咁熱，所以我就買啲風扇送畀佢哋啫！」<br>撰文：馮仁昭</p></body></html>