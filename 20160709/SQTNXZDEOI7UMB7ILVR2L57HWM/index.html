<html><header><meta charset="utf-8"><title>中小企老闆：怪獸家長代兒子「見工」</title></header><body><h1>中小企老闆：怪獸家長代兒子「見工」</h1><p>【本報訊】近日有家長在電視機前講了一句「贏在射精前」，揭示「怪獸家長」保護子女到荒謬地步。其實除了幾個月大的小朋友，就算是剛出來社會的廿歲年輕人，仍然活在「怪獸家長」的陰影下。本報訪問了三位專做本土生意的中小企創辦人，談論有關現象。<br>過去數年香港勞動市場的流失率高企，尤其是年輕人經常被標籤「唔捱得」及「冇交帶」，經營生蠔海鮮的Ocean Three創辦人何智聰（Hamish）就表示，旗下員工都是23至25歲的後生仔，都是肯博肯捱的「90後」，但亦有人受家長影響而選擇辭職：「我問同事點解要辭職，佢話離職原因係因為阿爸阿媽覺得呢份工好辛苦，叫佢唔好做！」<br>他強調這不是「個別事件」，而是經常有後生仔因為父母叫他們不要太辛苦而辭工。他認為這些員工一般都無甚主見，聽從父母指示，即使家境並不富裕，亦甘願冒失業風險而劈炮：「有啲同事可能住公屋，屋企環境唔算太好，爸爸做司機，但佢爸爸一句話唔好做，佢就辭職。我問佢去第二度做會唔辛苦咩，佢哋又話唔係喎，好奇怪。」<br></p><p>eBanner創辦人陳剛雄（Chris）亦指出好多怪獸家長的奇怪做法，正影響年輕人成長：「嚟見工嗰時父母一齊嚟，主要interview係父母，個仔唔出聲嘅。咁我同阿爸阿媽講，你哋嚟做定你個仔嚟做，你個仔冇出過聲喎，不如你問吓你個仔想唔想做先啦，可能你個仔都唔想做呢！」<br>陳剛雄認為後生仔在父母過份照料下成長，心態及價值觀會也會扭曲：「以前我哋返新工會執正啲，又會早多半個鐘返公司，特別緊張。但𠵱家啲人冇所謂，遲到咪遲到，遲咗10分鐘覺得好應該，甚至佢屋企人都話，喂我個仔遲咗10分鐘咋嘛，唔使咁大件事呀？」他指出，當年輕人的家人及朋友都覺得無問題時，他們就會覺得無責任感其實真的不是問題：「例如叫佢星期五做嘅嘢，星期一問佢點解未做完，要人哋追佢，佢就話都係遲兩日啫，唔覺得有問題。」<br>洗樓王創辦人王嘉源遠（Ray）亦指父母過份溺愛，令子女更難適應社會：「例如將廣告掛喺牆身度，用索帶，可能一個廿幾歲𡃁仔連索帶都唔識穿嘅，或者有時將啲停水通知貼喺鐵閘度，但連搣膠紙都唔識。我會同佢哋講，你喺我度做唔係做一世，裝備好自己，日後去第二度做或者開公司做老闆都有用。」<br>何智聰認為並非每個年輕人都無責任感，大部份都很有創意：「畀個任務佢，佢會幫你開OT去做，就算冇錢都做到夜晚10點，例如玩facebook marketing或者instagram，佢會唔願走，想做好呢件事，資歷深、做得比較耐嘅同事，佢會諗開OT咩水位先？」<br><br>場地提供：The Wave<br>記者：陳新政</p></body></html>