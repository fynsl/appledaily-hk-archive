<html><header><meta charset="utf-8"><title>34D Coffee沙灘撩仔　失手以笑遮醜</title></header><body><h1>34D Coffee沙灘撩仔　失手以笑遮醜</h1><p>夏天到，除咗為大地帶嚟美腿，當然唔少得着比堅尼嘅美女。昨日林芊妤（Coffee）喺Instagram貼相又貼片，大晒佢喺印尼龍目島開工期間嘅花絮，着住粉橙色比堅尼嘅Coffee喺海邊漫步，真係好慢嗰種，個焦點，自己落喺佢34D嘅上圍，同埋佢啲腹肌。<br><br>Coffee喺漫步期間，遇到小朋友泳客，佢諗住行埋去摸吓個細路仔個頭，點知個男仔……應該係未夠年齡未識貨，見到Coffee接近自己就即刻攬實個水泡掉頭走，Coffee見狀追咗幾步，都係失手，佢對住鏡頭大笑遮醜。而佢仲預告自己會曬黑先返香港，又笑言「我保證返到香港你地都見我唔到」。<br><br>睇番Coffee個Ig，佢話自己今次係同台灣性感女星、擁32E上圍嘅鄭家純（雞排妹），以及中國模特兒小兔去當地拍嘢，佢哋入住一間有私人游池嘅villa，入面有桌球枱等設施，唔少網民都讚靚，問Coffee個地址喺邊，想去住吓咁話。</p></body></html>