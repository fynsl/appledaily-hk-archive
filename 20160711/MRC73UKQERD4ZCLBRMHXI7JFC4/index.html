<html><header><meta charset="utf-8"><title>【《蘋果》獨家】人人問孝淵「我手袋冇泡菜！」</title></header><body><h1>【《蘋果》獨家】人人問孝淵<br>「我手袋冇泡菜！」</h1><p>【我Q你答問會】人人問港星大家就睇得多，《蘋果動新聞》今次搞搞新意思，首次搵來韓星玩人人問，更獨家邀得上周五在銅鑼灣出席彩妝品牌ABSOLUTE NEW YORK的韓國女團少女時代（少時）成員孝淵做「人人問孝淵」環節。雖然孝淵單拖迎戰港人問題，但超親民的孝淵全程有問必答，即使幾咁怪雞都冇有怕，自認做「辣女」之餘，又唔敢自己讚自己，最搞笑是被問到是否隨身帶住韓國國寶食物「泡菜」時，孝淵即不拘小節自摷手袋證明自己冇泡菜。 <br>採訪：鄒倩婷</p><p>1.　Hing：聽講韓國人出trip會帶泡菜，你有冇帶？可唔可以睇吓你個篋或者手袋有啲咩？</p><p>孝淵：我手袋冇泡菜！我成日帶住印咗我名嘅日記，由小學開始寫日記，每過一段時間都會翻睇啲日記，會湧起好多回憶，而且日記又可以記錄回憶，所以好自然養成呢個習慣。除咗日記仲有眼影、胭脂唇膏兩用筆、薄荷糖、香水同聽歌、睇片必備嘅耳筒。</p><p>2.　Matthew：今次啲相影得好靚，影相時覺得難唔難？</p><p>孝淵：謝謝。今次係我個人名義擔任代言人，想騷到最靚一面畀人睇，所以都有負擔感，喺品牌影相嘅前一晚都有特別做保濕護膚。</p><p>3.　Connie：少時裏面你同邊個最friend？通常會同邊個send message？</p><p>孝淵：唔可以話同邊一個最friend，會睇情況。因為成員眾多，有一齊購物嘅最好朋友，有談心嘅最好朋友，又有食飯嘅最好朋友。成員有一個聊天室，大家會「吱吱喳喳」咁講嘢。</p><p>4.　Eleanore：你最鍾意自己身體邊一part？</p><p>孝淵：有啲怕醜，聽過其他人讚我腳踝同鎖骨靚。</p><p>5.　掃興：唔知你平時有冇睇開韓劇呢？可唔可以介紹一齣畀我？</p><p>孝淵：我有睇𠵱家播緊嘅《Doctors》（由朴信惠和金來沅主演），亦都可以介紹畀大家。</p><p>6.　Yvonne：韓國人咁食得辣，作為一個咁靚嘅女仔，你又食唔食得辣呢？</p><p>孝淵：我好鍾意食辣嘢，以前唔係好食到，但開始食之後就慢慢越食越辣。而且食辣嘢可以幫我減壓，所以都成日食辣嘢。</p><p>7.　IVY：少女時代幾時comeback？有咩新image？</p><p>孝淵：我知有好多粉絲都等緊我哋團體comeback，但最近各成員都專注喺個人活動上，所以幾時comeback依然係秘密。</p><p>8.　Joyce：你唱歌同跳舞都咁叻，仲有邊方面想新嘗試或者挑戰？</p><p>孝淵：有機會嘅話都想挑戰拍戲，或者多樣化嘅活動。因為係首次挑戰，所以想演同自己性格相似、活潑識搞氣氛嘅角色。</p></body></html>