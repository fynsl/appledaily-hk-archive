<html><header><meta charset="utf-8"><title>G.E.M.又複製經典？　BIGBANG太陽變「受害者」</title></header><body><h1>G.E.M.又複製經典？　BIGBANG太陽變「受害者」</h1><p>宇宙巨G.E.M.呢排有新挑戰，繼上次將Beyond首《喜歡你》改編成電音版之後，前日佢再喺YouTube上載咗首新歌《紅薔薇白玫瑰》，仲寫咗簡介話首新歌係改編自BIGBANG成員太陽嘅名曲《EYES，NOSE，LIPS》。<br><br>高登天后瓊姐昨日就喺facebook專頁話太陽嘅原曲《EYES，NOSE，LIPS》實在太好聽，就算G.E.M.將首歌改成點，都冇想像中咁差，點改都仲有個譜。有網民喺留言狂鬧G.E.M.「連歌名都改得老套過人，不如叫路邊野花不要採啦。」但唔係每個人都咁偏激，有人就幫手解圍話「其實真心覺得唔差，唔明點解啲人一定要加啲偏見落去，我覺得聽歌還聽歌唔駛加咁多嘢嚟局限住先，啱聽未聽多幾次唔啱聽未由佢囉。」<br><br>咁究竟G.E.M.今次首歌有幾出事呢？首新歌一開始聽落都仲好正常，不過去到中段啲電音編曲就開始嚟料，變得好似簡介咁講，好「迷幻」！當然G.E.M.嘅歌總要有一兩段X叫位，今次佢就將原本太陽其中一句「呀~呀~呀」，就硬係要拉得更長變成G.E.M.嘅「呀~呀~呀」X3。G.E.M.要喺人哋首歌夾硬加啲個人特式，唔怪之有人留言叫G.E.M.「唔好強姦taeyang隻歌，越嚟越無新意，一味抄抄抄。」 </p></body></html>