<html><header><meta charset="utf-8"><title>【女神自摷】少時孝淵揭私密　自摷手袋有啲乜！</title></header><body><h1>【女神自摷】<br>少時孝淵揭私密　自摷手袋有啲乜！</h1><p>首位韓星挑戰「人人問」，佢係邊個？～～少女時代成員孝淵。上回有蘋民問到：「聞說韓國人出埠要帶泡菜，唔知孝淵你有冇帶呢？可唔可以睇吓你個手袋？」點知！孝淵竟然有求必應，即刻叫工作人員攞自己嘅Chloé黑色皮手袋，笑住話：「我手袋無泡菜！」</p><p>孝淵無隨身帶泡菜，但係就隨身帶住一本日記簿，訪問當日帶住嗰本，印咗孝淵嘅名「HYOYEON」。孝淵話小學就開始寫日記：「每過一段時間我都會翻睇啲日記，例如睇吓做練習生嘅日子，睇返會湧起好多回憶，所以覺得寫日記好好，亦都好自然養成呢個習慣。」</p><p>孝淵嘅手袋當然唔少得有化妝品，以備不時補妝，加上今次做咗美國化妝品品牌代言人，手袋就當然有眼影同埋胭脂唇膏兩用筆。另外，孝淵仲有帶薄荷糖、香水，同最緊要嘅耳筒！孝淵話，「我成日聽音樂，尤其喺飛機無聊嗰陣，要聽歌、睇片、睇戲，所以耳筒係必需品！」但係點解佢手袋無逃生三寶：銀包、電話同埋護照嘅呢？有助手真係好！</p><p>孝淵摷完手袋，繼續出招冧香港粉絲，即場問繙譯：「教我一句廣東話同香港粉絲講吖！」繙譯就教孝淵講「我愛你哋」，孝淵仲即刻重覆講咗幾次「我愛你哋！」，然後好開心咁話：「今日終於學到一句廣東話喇！」真是冧死粉絲！<br><br>為感謝孝淵全程有問必答，動主播阿仙仲準備咗香港特色小食－－雞蛋仔同奶茶作回禮，孝淵巧驚訝咁指住雞蛋仔話，「我第一次見！」睇嚟孝淵今日有嘢寫落日記簿喇！</p></body></html>