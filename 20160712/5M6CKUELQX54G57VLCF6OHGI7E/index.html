<html><header><meta charset="utf-8"><title>為保商譽　苦主和藏硬食損失</title></header><body><h1>為保商譽　<br>苦主和藏硬食損失</h1><p>【本報訊】BEECRAZY結業，商家為「止蝕」都即時停收有關團購券，但「和藏」餐廳老闆彭sir竟然寧願「硬食」40萬元損失，都讓300多個客人使用團購券，「只要有良心，行住正路去做生意，唔好理搵多搵少，一定有得繼續生存落去」。<br>從事飲食業28年的彭sir表示，知道BEECRAZY結業時整個人不知所措，「一開始係先處理手頭上300幾個客同埋餐廳商譽，我覺得自己商譽比其他任何嘢重要，處理咗300幾人booking後，再有600多人打電話嚟」。彭sir表示，當日收到消息後5小時後就決定繼續讓客人用團購券。「當時先要知道自己蝕幾多，計過數認為金額可以接受先去做，我哋一個小商家都做到，一間大企業又點會做唔到，問題係想唔想去做」。</p><p>料獲賠償機會渺茫</p><p>有行家笑彭sir「戇居」，但亦有不少人認為他今次完美解決了一次公關災難。他認為，自發性去做一樣嘢好易得到人認同，「本身餐廳冇乜知名度，如果唔係咁處理，我損失將會更大」。第一，熟客未必會再回來；第二，影響客人對餐廳的印象；第三，餐廳7年的聲譽將一夜之間自我毀掉。平復過後，彭sir表示一定會追討損失，現時任何途徑都試過，但都只可以等消息。對於能否追回，他認為機會十分渺茫，「有策劃去做嘅嘢又點樣去追？我哋呢啲小商家又點樣去追呢？」</p></body></html>