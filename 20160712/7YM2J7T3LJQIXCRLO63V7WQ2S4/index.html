<html><header><meta charset="utf-8"><title>大棋局：南海集結中國破網 - Mr. Tregunter</title></header><body><h1>大棋局：南海集結中國破網 - Mr. Tregunter</h1><p>對國際形勢有點認識應明白，所謂南海問題，中國宣稱嘅九段線管轄範圍，同美國二戰後佈下嘅「第一島鏈」，兩樣嘢係啱啱重疊，所以咩自古以來領土一類廢話都係虛，中國呢刻要同美國對撼爭地盤先係實。<br>二戰後美國以紅色阿米巴變形蟲形容蘇聯，為防堵共產主義勢力繼續滲透擴張，前美國國務卿杜勒斯諗條橋出嚟，就係由日本、台灣、菲律賓、馬來西亞等國連成一條「島鏈」，封鎖太平洋。只要呢啲地方喺美國勢力範圍下，蘇聯、中國、北韓共產三寶就無法東擴。<br>今時今日唔再係玩封鎖，而係邊個做大佬揸旗，邊個就可以喺地盤內話事、定規則、搵油水。所以中國遲早要喺南海向美國挑戰，差在有冇咁嘅實力。而現時中國嘅舉動，就算唔係認為自己夠實力，起碼都認為有機可乘。<br>更重要係，中國南海插旗搞局，為嘅係配合一帶一路戰略。究竟乜嘢係一帶一路，用最簡單方法說明。日日都聽到全世界產能過盛，需求不足。過去中國嘅角色係世界工廠妹，需求不足代表啲貨冇人買，產能過盛代表工廠太多等執笠，失業率太高易動盪，所以要轉型。<br>中國嘅挽救方法就係由世界工廠妹轉型做世界地盤佬。一帶一路覆蓋亞、歐、非26個國家，幫每一個國家起一條高鐵、修一條公路，中國就有嘢做。東面既然已被島鍊封鎖，唯有向西、南兩方馳突。所以西，就係一帶，南，就係一路。<br>其次，中國要模仿近百年大國崛起之經驗，如美國馬歇爾計劃，日本黑字還流。藉住控場，要人同自己做生意，侷人計價、結算都要用人民幣，而力推人民幣國際化，慢慢蠶食美元莊家地位。<br>諸葛亮死後，吳國驚魏國乘機攻蜀，所以邊境增兵，蜀急則援，蜀亡則爭，兩手準備。蜀國知道後亦喺邊境增兵，再派老臣宗預出使吳國探口風。孫權問宗預蜀國想點，宗預只回一句：「皆事勢宜然，俱不足相問。」<br><br>Mr. Tregunter<br>本欄逢周二刊出</p></body></html>