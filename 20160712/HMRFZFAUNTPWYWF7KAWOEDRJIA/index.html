<html><header><meta charset="utf-8"><title>Yumiko拖女家庭樂梁浸浸未玩夠</title></header><body><h1>Yumiko拖女家庭樂<br>梁浸浸未玩夠</h1><p>【西貢】鄭希怡（Yumiko）女兒梁子柔（梁浸浸）已經15個月大喇！自從出世後，她的人氣已經比媽媽更強勁，不過Yumiko一點都不介意，還經常為梁浸浸上載最新的成長圖輯，大家眼見梁浸浸一日一日快高長大，見證她越來越可愛得意！早前有不少廣告商向梁浸浸招手，但Yumiko仍然要細心考量，只怕囡囡年紀小太辛苦。 <br>曾經講過不怕輸在起跑線上的潮媽Yumiko，除希望囡囡開心健康地成長，還要給梁浸浸一個快樂的童年，她果然是身體力行。日前Yumiko與家人帶着愛女梁浸浸一起去海洋公園遊玩。</p><p>囡囡揸靚車</p><p>前日Yumiko與丈夫梁學儲（Andy）又帶着梁浸浸，還有外公外婆，現身西貢海鮮街的停車場，大約下午2時許，他們一行人到泊車處取車，萌爆的梁浸浸開始學行，她拖住爸爸好似小企鵝一樣，左搖右擺行過馬路，由於他們的座駕好近馬路邊，Andy要拖着梁浸浸在馬路上車，梁浸浸意猶未盡，似乎還未玩夠，仍然想周圍行來行去，一班大人只好圍住她，再抱她上車。<br>另外，潮媽Yumiko繼續為愛女po相，剛學行的梁浸浸已經收到一架新車，成為車主，Yumiko昨日在Instagram貼相，留言：「新車落地，你要快啲考番個車牌，一齊去遊車河啦！小心駕駛，一路順風！」<br>採訪、攝影：潘冠恩、畢紹基</p></body></html>