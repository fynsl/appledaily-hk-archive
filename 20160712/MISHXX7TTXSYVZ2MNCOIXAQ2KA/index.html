<html><header><meta charset="utf-8"><title>【憂鬱星期一】名人無懼返工　教你Monday唔blue的法門</title></header><body><h1>【憂鬱星期一】名人無懼返工　教你Monday唔blue的法門</h1><p>星期一要起身返工，好多打工仔都會無定向憂鬱暴躁。<br>點解謝志峰、鄺俊宇、胡孟青可以無懼星期一，笑着忙，越做越起勁。點解呀？點解呀？點解呀？</p><p>「即使咁忙，我同你仲講到咁開心，證明傳媒呢個行業真係好吸引，係妖來的，係魔來的，要你為佢做到死都願。你覺得係老闆出糧畀你做你鍾意嘅事。」前《城市論壇》主持、傳媒人謝志峰認為想無Monday blues最緊要係搵到你肯笑住忙到甩轆o既嗰份工。但星期一朝早真係好呆，魂魄唔齊咁款，點算好呢？「起身跑15分鐘步，15分鐘就可出到成身汗，你整個人當天就很活躍，包括腦筋，成日狀態都唔錯。」只顧叫苦連天？他認為應該令自己世界不只得份工。「運動、見識、交朋、吹水、飲啤酒，乜都得，千萬唔好呆咗响度。」<br><br>他認為行高壓手段的老闆都有責任。「你要佢做到殘，做到謝，只係殺雞取卵。好多老闆唔醒覺，因為快，一壓就有效果，你壓死咗佢，係可以請另一個，但你請得幾多個？」老闆以為自己精，打工仔都唔呆的。「良禽擇木而棲，佢都識得搵好樹，好樹就係讓佢有好發展機會，有夢想的工。」<br><br>「想冇Monday blues，首先你要遇上唔會令你blues的老闆，區議員、作家兼註冊社工鄺俊宇認為老闆最緊要當員工係一個「人」。「動之以情好重要，你一定要將心比己、有同理心。換轉你被人留低做晒成team人工作，你都唔想啦！」<br><br>可惜的是老闆這種生物，唔係我爆佢，佢就會「銀芽」爆炸，打工仔改變到啲乜呢？「你要搵你工作崗位的意義，慢慢將工作成為你滿足感來源。子華神講過『我真係好鍾意返工，係鬼上身先會咁講』。冇人打第一份工就邂逅到你終身職業，每個人都要試下四周圍撞，到某日你總會撞到適合你的方向，路就比較順。」<br><br>喂呀，但真係忙到咖啡當水飲咁滯喎？「人生應該要忙，忙係一種幸福，因為代表你有價值代表你的崗位需要你。我成日講笑話『舒服係留畀死人的』。」佢認為打工仔要把握好自己每日最高生產力的「黃金兩小時」，做嘢爽手啲，無咁辛苦，自然就無咁blue！<br><br>資深財經評論員胡孟青（青姐）說：「我還要兼顧湊仔，根本沒時間去諗，唔好話blue，我根本忙到五顏六色，七彩。」她一日做足20小時，幾乎一星期七日都係咁，但係就好識得找平衡點：睇韓星演唱會！「我同成班朋友，鍾意一齊去睇BIGBANG、CNBLUE，我哋好鍾意鄭容和，又鍾意EXO。」青姐講起睇騷眉飛色舞，變身小粉絲。其實專業人士的壓力一樣大，更要發展自己的second career及second llife。世界咁大，份工唔應該係全部。「寧願你向前行一步，看看世界還有啲乜，有冇可以令你發展的空間。」<br><br>記者：葉青霞<br>攝影：陳永威</p></body></html>