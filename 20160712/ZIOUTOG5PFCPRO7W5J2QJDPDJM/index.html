<html><header><meta charset="utf-8"><title>入行21年零獎項　網民戥不值滕麗名被推做視后：想唔到咁遠</title></header><body><h1>入行21年零獎項　網民戥不值<br>滕麗名被推做視后：想唔到咁遠</h1><p>無綫之前播映內地劇《瑯琊榜》收視插水，惟有急推收視福將歐陽震華（Bobby）與胡定欣主演的新劇《一屋老友記》救亡。<br>然而，不少網民卻戥有份演出的滕麗名不值，因現年40歲的阿滕，95年無綫訓練班出身，曾是無綫力捧花旦，主演過的《陀槍師姐》系列最深入民心，她在《一屋老友記》劇中演技明顯比主角胡定欣出色，雖然胡定欣去年憑《鬼同你OT》於萬千星輝頒獎典禮贏得最佳女主角，但無奈阿滕於《一》劇只淪配角，難怪網民為阿滕感到不值，揚言要力推阿滕做視后。</p><p>已完成部頭合約</p><p>其實在無綫而言，「非親生」仔女攞獎機會一向較低，而阿滕上周六與羅蘭接受新城電台訪問時，透露自己跟無綫部頭合約已經完成，只是合約仍未到期，雖然還未傾約，但她亦會繼續拍劇，揚言渴望跟Bobby演情侶，不禁令人聯想她會否想借續約換獎。</p><p>「唔可以話抵唔抵」</p><p>記者前日致電阿滕，對於從未在萬千星輝頒獎禮中獲獎的她，被網民力撐做視后，阿滕說：「啊，呢啲太遠喇，幻想唔到咁遠嘅嘢。其實TVB好戲嘅人有好多，每個人有唔同嘅際遇，都唔可以話抵唔抵嘅。要珍惜自己擁有嘅嘢，我哋對呢個行業喜愛先可以拍到咁耐，廿年來我冇離開過電視，冇呢種熱誠同愛唔會拍到。」<br>不少網民為她只做配角感不值，記者問她可覺得無綫對她不好時，阿滕說：「唔可以話TVB對我唔好，始終佢養到我咁大，所有嘢都係佢畀我，我可以喺大陸拍劇都係因為《陀槍師姐》，凡事都有好多面。」對於網民留言力撐，阿滕坦言開心：「呢啲係我哋嘅精神食糧，其實冇預計觀眾嘅反應，拍嘅時候最緊要自己開心，同班演員又好有默契，應該要原班人馬再拍多次，乜嘢題材都好。」<br>採訪：何慧斯</p></body></html>