<html><header><meta charset="utf-8"><title>【馮仁昭四圍超】利智16歲女　眼大夠Pure</title></header><body><h1>【馮仁昭四圍超】<br>利智16歲女　眼大夠Pure</h1><p>李連杰同利智99年喺美國結婚，婚後生咗兩個囡囡，大女Jane Li唔經唔覺已經16歲。前日上午Jane罕有咁同爹哋一齊亮相，現身阿里巴巴在內地舉行嘅全球XIN公益大會，Jane喺台上分享自己從事環保公益嘅心得。</p><p>爹哋台下微笑</p><p>據現場嘅人透露李連杰喺台下聽囡囡演講嗰陣，不時點頭微笑。Jane喺活動上講到04年一家人喺印尼遇海嘯，嗰時年僅4歲嘅佢被浪沖走，爹哋喺海中救起佢嘅經歷，令人十分感動。而Jane前日穿着樸素白衣，顯得相當清純可愛，公開活動露面後，即引起網上熱烈討論，唔少人覺得Jane似媽咪利智擁有一雙水汪汪大眼，亦有網民覺得Jane比較似爸爸。<br>當年利智憑36F魔鬼導彈身材喺86年勇奪亞洲小姐冠軍，之後加入亞視參與演出，當時佢唔鹹唔淡嘅廣東話，更成為一時佳話，試過將「陰謀」講成「陰毛」，亦係電視史上經典笑話，利智之後亦有拍電影，喺《七年之癢》嘅泳衣照同上水戲，當年引起一陣話題。棄影從商後，99年同李連杰喺美國結婚，婚後專心相夫教女。<br>撰文：馮仁昭</p></body></html>