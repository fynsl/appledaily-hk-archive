<html><header><meta charset="utf-8"><title>中環在線：前港姐變上市公司老闆娘 - 李華華</title></header><body><h1>中環在線：<br>前港姐變上市公司老闆娘 - 李華華</h1><p>近年港交所（388）交易大堂真係星光熠熠，不時有藝人、明星現身上市儀式，好似之前有趙薇、翠如BB，噚日仲有港姐㖭呀。講緊嘅係新上市嘅創業版股仔利駿（8360），公司老闆娘胡家惠係2002年港姐季軍。<br>老實講，近10年8年都冇睇過港姐，除咗「十優港姐」麥明詩之外，都唔知邊個打邊個，如果唔係利駿本招股書寫明執行董事胡家惠係港姐，真係唔知道囉。<br>今年33歲嘅佢，樣子冇乜點變，只係心廣體胖，富泰咗，加埋一個愛馬仕手袋，成個闊太look。</p><p>有女版許愿之稱</p><p>胡家惠喺選美期間，曾被傳媒形容為「女版許愿」，最終贏到季軍，佢喺公仔箱做咗兩年之後就淡出娛樂圈，轉做企業行政工作，2011年結婚，之後開公司分銷韓國護膚品。佢老公邱仲平今年44歲，從事室內設計超過25年，1999年成立利駿，主要做寫字樓室內設計。<br>胡家惠舊年初加入利駿做執董，原先負責業務發展，今年轉做傳媒與公共關係，公司𠵱家成功上市。雖然利駿唔多生性，噚日股價潛水，但以胡家惠與老公嘅持股量計算，所持股份市值1.4億元，身家已經億億聲。<br><br>李華華<br>mailto:LiWaWa@AppleDaily.com</p></body></html>