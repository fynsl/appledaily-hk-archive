<html><header><meta charset="utf-8"><title>【馮仁昭四圍超】親身上陣槍戰戲　古天樂玻璃碎入眼</title></header><body><h1>【馮仁昭四圍超】親身上陣槍戰戲　<br>古天樂玻璃碎入眼</h1><p>導演杜琪峯、游乃海聯合監製，趙薇、古天樂同埋鍾漢良等演出嘅電影《三人行》聽日上映。今次古仔飾演追捕悍匪鍾漢良嘅警察，其中一場講述鍾漢良喺醫院逃走，由高處墮下受傷，古仔基於警察救人天職所以最後都要救佢。<br>嗰場戲講古仔一手捉繩索一邊落手銬捉鍾漢良，至於用嚟救命嘅消防喉忽然下墮，認真驚險。事實上拍攝背後都係好驚險，鍾漢良因為要長時間倒吊充血，搞到塊面第二日爆微絲血管，但點傷都唔夠古仔差啲盲眼咁慘。</p><p>趙薇虛脫</p><p>話說古仔有場同鍾漢良互相開槍戲，仲有玻璃破裂場面，古仔話：「拍完之後好似覺得有啲玻璃入咗眼，我用水洗，過咗四、五日再去睇醫生，要挑起眼皮攞番啲玻璃碎出嚟，醫生話都好彩係幾日，如果唔係會割傷眼球角膜。」唔好以為淨係兩位男主角辛苦，其實趙薇喺倒吊嗰場戲要拉住條消防喉救兩位男主角，之後佢都話好似虛脫咁。<br>另外，今個暑假檔古仔有多部戲同時上映，其中《使徒行者》日前拍攝海報，演卧底釘姐嘅佘詩曼有多款揸槍造型。阿佘戲中又會同上司吳鎮宇有曖昧，不過鎮宇話拍之前話會有激咀戲，點知出嚟效果俾電視劇仲保守。<br>撰文：馮仁昭</p></body></html>