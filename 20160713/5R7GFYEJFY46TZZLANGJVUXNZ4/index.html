<html><header><meta charset="utf-8"><title>半邊神仙鴨 - 鄧達智</title></header><body><h1>半邊神仙鴨 - 鄧達智</h1><p>摸杯底話家常共不常見阿B。<br>B記滿肚子怨氣，幾杯下肚鼻涕先流兩眼欲哭無淚：<br>「回首半生，縱使黑道也算是個人物，相交不多也佔小小一片天，還是被誤解佔多，唉，非L常多！<br>最悲哀，首先踩你第一腳經常自家人、同門兄弟。不期望似別家不分是非黑白，毫不留情也不客觀一條路；『幫親不幫理』！<br>也希望就不是街外人，起碼口口聲聲血濃於水Blood Brother先聽聽自己道理，不順耳？唔啱聽？先舉掌惡罵哩？未問源由拳打腳踢……佢老味呀！」<br>語阿B：誰說不是？不過半隻神仙鴨，以為我弟弟牛精，不問青紅皂白，重重抦過來，抦得我眼冒金星，才得半口氣解釋，頂！以為前門小小火，慘情是自己看不到的後門已經火光熊熊，燒通天，傳得㷫㷫烚烚說我鄧某孤寒，為多賺一塊幾毛，刻薄顧客扣起半邊神仙鴨！<br>坦白我認，孤寒真是我個名，一毛不拔是我別字，食人唔𦧲骨絕對人生目標，為名為利六親不認一生座右銘…… Bingo！<br>再隊幾杯Johnnie Walker，最近由電影學生拍攝名為Dear Brother的廣告超感動，看了要你垂淚哭幾勻，咁樣咪叫廣告囉！<br>看完，被感染，飲來飲去單單JW 。阿B望着電視機畫面觸景傷情：人又兄弟我又兄弟，點解兄弟當自己地底泥都不如？繼續飲繼續喃喃自語：敬請遠遠隔離我，一個不剩，在所不惜……決決絕絕死開啲，踢開我！<br>話時話……阿B突然醒番：你話乜嘢半邊神仙鴨嘩？<br>咱家123私房菜其中一道主角，阿媽秘傳神仙鴨，童年的我們盼東風、盼西風、望阿爺生日、望嫲嫲體恤孫兒嘴饞，母親再辛勞全憑一雙無外援的手，看似幾道散手（自己親自落手才知辛苦，初開始未習慣，就是有幫手仍辛苦猶似骨折）為我們煮弄兩味地老天荒永遠懷念菜式：神仙鴨，炒雞飯。<br>炒雞飯香，瞬間售罄。<br>神仙鴨甜，光那汁液伴白米飯伴河粉最是美夢童年。<br>何解人客讚美聲中，經常只吃去半隻，頂多大半隻？<br>縱使人人踴躍打包，看一次，看兩次，心下愈來愈難堪，那可是我媽恩情通腸胃通心肝的一道菜，何德何能讓人家付款糟蹋？（明續）</p></body></html>