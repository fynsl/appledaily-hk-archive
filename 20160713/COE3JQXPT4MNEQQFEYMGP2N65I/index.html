<html><header><meta charset="utf-8"><title>出書爆女兒拍過三次拖麥明詩母：見過Dominic</title></header><body><h1>出書爆女兒拍過三次拖<br>麥明詩母：見過Dominic</h1><p>十優港姐麥明詩的母親何小娟學歷不輸女兒，持有教育碩士及資優教育大學文憑，將於書展推出著作《我的女兒麥明詩》，日前麥媽媽在觀塘接受本報專訪，分享培育十優女心得：「好多家長覺得教細路仔好大壓力，如果湊細路唔係咁難，多啲人生兩三個，社會先唔會人口老化，我希望同家長分享，細路仔係將來社會棟樑，呢個係我寫書嘅意願。」</p><p>性格重要過行業</p><p>怎樣培育明詩由白紙變十優？麥母說：「其實係方法問題，細個畀多啲唔同刺激佢，神經線縱橫交錯長得好，效果會好。點解明詩有膽量選港姐，我諗同佢自信心有關，培養細路仔自信心好重要，細路仔要用唔同玩具、方法訓練專注力、記憶力、創造力同內在紀律性。」<br>談到明詩的愛情，麥母坦言女兒有帶男友返家：「係呀，佢唔係拍過好多次拖，咁大個都係三次。」<br>對明詩現任男友林作媾女，女兒跟他冷戰，麥母說：「見到佢唔開心，喊咪攬吓佢，我嘅處理係畀支持：『媽媽嘅愛永遠喺身邊，咁大個女自己決定』」有傳「鴨王」何浩文（Dominic）力追明詩，問她會否接受圈中人做女兒男友？她說：「評估一個人性格重要過行業，每個行業都可以出軌。唔知Dominic有冇追佢，我見唔到（帶返屋企）即係唔係啦，只係有次全家上深圳探班見過，佢哋有對手戲，冇特別傾過偈，佢叫聲auntie，對佢冇特別印象。」</p><p>被批離地唔開心</p><p>對於女兒被批評離地，麥母坦言：「佢會唔開心，但好快平復心情。離地呢個詞對我嚟講幾深，明詩好想同人分享，佢個人好真摯，可能冇咁適合呢行，佢冇諗過做另一個臉孔，唔覺得要有另一個自己。」覺得女兒有甚麼缺點？原來麥母都頗離地，認為「太勤力」和「真」是缺點：「有時我覺得佢太勤力，𠵱家喺演藝界發展，全副精神諗呢方面，我叫佢畀啲空間自己，太勤力會忽略某啲嘢。」<br>撰文：余燕儀<br>場地：THE WAVE</p></body></html>