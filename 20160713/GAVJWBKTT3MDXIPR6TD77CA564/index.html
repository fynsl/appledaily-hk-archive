<html><header><meta charset="utf-8"><title>收市閒情：「低頭族2.0」之育成 - 千頌C</title></header><body><h1>收市閒情：「低頭族2.0」之育成 - 千頌C</h1><p>任天堂新遊戲Pokémon GO，上架未夠一星期就成功育成「低頭族2.0」。以前低頭族玩手機之餘，行去邊都仲係自己話事呀，不過「低頭族2.0」就唔同，行去邊係由部電話帶住！「小智你睇！左邊有隻比卡超呀！」「喂！右邊！有隻傻鴨呀！」係！隻game好毒，你可以唔沉迷，但點都要玩，原因好簡單：<br><br>（1）當一隻game能令任天堂隻殘股起死回生，4個交易日就已累升六成，市值增超過600億港紙。呢個升浪你已經賺唔到。喂！免費下載你都唔下載？蝕上加蝕！如果你係科技盲，但又鍾意炒股，你唔下載你點知咩係AR技術？Augmented Reality呀！keep住自己update新事物好重要，如果唔係今日手遊股大升，你都唔知咩事。<br><br>（2）當年免提電話裝置一推出，突然覺得條街多咗好多癡線佬，「條友做乜無啦啦同自己講嘢」。後來先知係自己無知。家陣仲同人講bluetooth好先進，唔該自己走埋牆角反省，家陣講緊手機變精靈球！「嘩佢癡線架，無啦啦衝過去用手機影空氣！唔通有鬼。」唔想自己講埋啲咁失禮嘅嘢，唔該等隻game香港一出即刻去download。<br><br>（3）香港未有得玩，已令全港女士不停講「好想玩呀！我又要捉比卡超！」呢個時候你瀟灑地同一眾少女講：「我，幫你裝。」然後全部女士喺你身邊圍住你講：「點解你裝到嘅！好叻呀！」贏到全世界啦！<br>喺街頭上遇到一隻小精靈，然後一眾玩家都會衝過去，呢個叫咩時侯？叫愛情來的時候！男士一見到獵物……旁嘅女神，大好機會上前結識，仲有埋共同話題：「不如呢隻讓畀你啦。」「我送隻比卡超畀你呀！」世界仲唔係屬於你嘅！「有冇咁勁呀？」有！Pokémon GO美國Android下載量，上架兩日已超越Tinder。連交友App都過埋，證明隻game交友能力幾高！<br>女玩家當然有，最勁係逼到男玩家都一定會玩，仲會好落力咁玩，單憑呢點，我肯肯定Pokémon GO錢途無可限量！</p><p>千頌C<br> http://www.fb.com/winbigwok <br>本欄逢周三刊出</p></body></html>