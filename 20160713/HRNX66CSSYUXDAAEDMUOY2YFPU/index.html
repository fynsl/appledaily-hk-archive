<html><header><meta charset="utf-8"><title>傳女方婚前偷食童顏張彥博同裕美婚事撻Q</title></header><body><h1>傳女方婚前偷食<br>童顏張彥博同裕美婚事撻Q</h1><p>裕美背住人夫偷食大台藝員黃子恆，事隔近一個月，女嘅話要冷靜吓，兩個男嘅亦封口潛水，偷食事件算係告一段落。<br><br>前日裕美29歲正日生日，佢冇陪新歡，咁更加唔會見舊愛啦！壽星女反而約咗王君馨同楊明一班藝人，一齊食飯慶祝。<br><br>講番裕美嘅情史，佢除咗同過E-kids嘅阮民安拍拖，亦試過同陳柏宇行埋。不過最經典嘅係，大台呢期熱爆嘅「廢青」張彥博(亦係前組合「赤子」成員)，原來亦同裕美有個一段情，裕美仲幾乎做咗張太㖭！<br><br>喺5年前，張彥博喺教會識咗仲未做人妻嘅裕美，二人仲影埋結婚相，盛傳好事近。當時裕美喺微博貼圖寫道：「我們的結婚相。」2011年2月，兩人出席教會活動「Love is .....Concert 2011」，甜蜜拍照，又大談婚事及性事。裕美當時話婚期未定，但應該唔係今年嘅事，又直言：「信主後，我啲貞潔返咗嚟，雖然之前已經冇咗！」至於張彥博都甜絲絲謂：「追咗佢(裕美)好耐，05年首次見面，佢對我一直都忽冷忽熱。」<br><br>點知婚照曝光冇耐，裕美就俾人撞破同鼓手鄧應祈喺車廂激咀，有指當時裕美仲同記者求繞，不過一腳踏兩船事件，令佢同張彥博嘅婚事撻Q，而激嘴男就扶正變做男友，佢哋拍拖兩年分手。<br><br>裕美接二連三同「偷食」扯上關係，張彥博作為第一代受害男，今日佢就喺電話回覆傳媒話：「其實到o依家都有同裕美send message聯絡，我都有叫佢諗嘢正面啲！」問到佢係咪差啲同裕美結婚，張彥博就有啲隱晦咁話：「總之我哋係friend底！」至於嗰張「婚紗相」，張彥博解釋：「嗰次同裕美着婚紗禮服，係幫祖藍首歌《祢永遠不會改變》拍mv。」</p></body></html>