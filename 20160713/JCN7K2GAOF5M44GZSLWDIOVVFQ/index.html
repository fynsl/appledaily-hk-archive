<html><header><meta charset="utf-8"><title>34歲生日渴望真愛孫慧雪Dry足半年　谷胸徵婚</title></header><body><h1>34歲生日渴望真愛<br>孫慧雪Dry足半年　谷胸徵婚</h1><p>宅男女神孫慧雪與ViuTV選美真人騷《美選D.n.A》參賽者許珮榆（Diva），昨日一身賽車女郎打扮出席荔枝角舉行的「PlayStation＠動漫電玩節揭幕禮」，二人齊齊谷胸上陣，不時彎腰示範做小手工及玩賽車遊戲，惹火身材令人噴血。</p><p>唔執寫真Sell肉地</p><p>原來昨日是阿雪34歲生日，她揚言渴望找到另一半：「我都有一顆恨嫁的心，想搵個人錫我、錫我家人，夾得嚟嘅人，對上一次拍拖係半年前，𠵱家冇人追。」阿雪近日推出寫真集，她指寫真集大賣將要加印，由於之前不少粉絲未能取得到簽名，所以考慮再舉行一次簽名會。對於有人批評她寫真未有執相，阿雪卻謂：「我話執瘦啲，師傅話要自然啲，sell肥肥哋。」</p><p>Diva自爆做媽咪</p><p>此外，負面新聞多多的Diva，被指曾生仔、入戒毒所、任職舞小姐及整容等等，對此Diva說：「我有心理準備，謠言止於智者，以前個男友有個小朋友，我哋一齊5、6年，小朋友都叫我媽咪，我哋關係好好，之後個男仔有外遇，個小朋友好可憐。我最青春嘅時間都畀晒佢，我哋16、17歲一齊，18歲一齊住，22歲分開咗。舞女？我冇做過，以前男友鍾意去夜場，我承認我成日去玩。」</p><p>傳聞Diva曾到喜靈洲戒毒，問是否牽涉男友時，她說：「其他人唔方便透露，我最憎人吸毒，千祈唔好，take嘢衰硬。」Diva又透露，自2012年出過寫真後，曾轉型做保險行業，但最終發現自己適合娛樂圈發展。<br>另外，昨日活動期間Diva被發現腋下有疑似疤痕，問是否曾做隆胸手術時，她否認說：「冇，我時大時細，減肥中。」<br>採訪：張俊銘<br>攝影：陳俊強</p></body></html>