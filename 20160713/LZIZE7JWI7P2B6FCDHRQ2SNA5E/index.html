<html><header><meta charset="utf-8"><title>智取大市：諗定退路再進攻 - 晉佳</title></header><body><h1>智取大市：諗定退路再進攻 - 晉佳</h1><p>美股破頂，日股連續兩日急升，連A股都似要爆邊，啱周二港股正式向上突破三角形阻力，成交升至710億元。勁就勁，問題係勁到幾時，目前RSI 9只係63左右，未有耐技術超買，小弟暫維持原判，挑戰22000點先再講。<br>環球股市越嚟越high，之前坐貨自然進入收成期，以不變應萬變，等派貨訊號出現先沽貨；至於冇乜貨喺手，未來兩日都可以放手入場一博。<br>點樣為之派貨訊號？今次就要睇住股王騰訊（700）做人，當有一日，成個市好high，騰訊喺冇理由唔升之下，興奮地高開，然後冇壞消息之下沽落去，其餘股份跟沽，時辰就可能差不多。呢個見頂訊號，之前都有出現，相信今轉冇例外。<br>周二騰訊突然跑輸大市，但陰陽燭都仲係一支錘頭，以佢慣常走勢，係短線升浪未完嘅訊號，加上佢絕少喺升市途中弱勢超過兩日，所以遲早輪到佢爆升。<br>呢一兩個月推科網股講到口都臭，恕不詳述，本地地產股短線亦可取。除此之外，資源、建材類中資股走勢唔差，安徽海螺（914）大陽燭升到20蚊，周三有回吐可以趁機上車，貪佢挾起上嚟夠快。</p><p>晉佳<br> http://www.fb.com/advanceguy1 <br>本欄逢周一、三、五刊出</p></body></html>