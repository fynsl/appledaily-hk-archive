<html><header><meta charset="utf-8"><title>魚樂無窮：大落後股要睇實 - 唐牛</title></header><body><h1>魚樂無窮：大落後股要睇實 - 唐牛</h1><p>港股硬淨到暈，瞬間逼近今年新高，有貨當然高興，冇貨睇住人地贏錢自己食白果，肯定心癢難耐，I know that feel bro！唔使怕，今日推介最佳追落後股嘉華國際（173），大有機會可幫你後來居上！<br>話明最佳落後股，當然係全方位大落後，只要是但一樣優勢被發掘，足以扭轉局面，好彩嘅話，幾個引擎一齊撻着，不得了！<br><br>優勢一︰落後地產股。正當長實地產（1113）、新地（016）、恒地（012）等一線地產股全部創一個月高，嘉國依然未突破，根據先炒龍頭再炒二線嘅pattern，嘉國博得過。<br><br>優勢二︰落後高息股。唔講你未必知，嘉國十多年來無間斷派息，最新息率達4.5厘，地產股嚟講絕對穩得上慷慨。眾所周知，高息股近排瘋狂創新高，嘉國作為低調高息股，同高位差天共地，一旦發力非同小可。<br><br>優勢三︰落後濠賭股。大市今輪升浪，藍籌濠賭孖寶金沙（1928）及銀娛（027）貢獻甚少，但近日已有大行開始唱好濠賭股，有望接力推高大市，嘉國持有3.8%銀娛（027），炒母憑子貴只此一家！</p><p>唐牛<br> http://www.fb.com/tongcow88 <br>本欄逢周二、四刊出</p></body></html>