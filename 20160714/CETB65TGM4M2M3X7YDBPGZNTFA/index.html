<html><header><meta charset="utf-8"><title>中環在線：California Fitness苦主郭思治損失1.6萬 - 李華華</title></header><body><h1>中環在線：California Fitness苦主<br>郭思治損失1.6萬 - 李華華</h1><p>「大隻佬股評人」郭思治竟然係California Fitness苦主！佢噚日自爆，幫襯咗California約18年，仲有3、4年合約未完，估計損失1.6萬元。最搞笑係，佢大隻成咁，明顯係日操夜操啦，竟然都有人游說要幫佢拉筋，真大膽。<br>郭Sir習慣日日做gym，平日喺屋企會所，之前每星期去一次尖沙嘴California，貪嗰度器械齊備。</p><p>婉拒靚女sell拉筋</p><p>佢話，以前都試過有教練sell佢，要幫佢拉筋，但郭Sir自己操開，當然唔制，對方出動靚女都冇用；佢亦冇買教練堂，「佢哋都唔敢教我喇，我教番佢就差唔多。」<br>對於California今次風波，郭Sir都希望盡快搞掂，可以再玩，「如果冇機會開番就算數，當唔好彩囉！」佢認為，𠵱家最慘係員工，仲有參加咗幾十萬plan嘅會員，攞唔番錢，又唔知可以點。<br>其實郭Sir咁鍾意做gym，又日日都要操練，不如自己開番間，不過，郭Sir聞言即刻耍手擰頭，大叫唔好，「開間gym同做gym係兩件事，燈油火蠟、租金樣樣都係皮費，呢啲生意唔好做㗎。」佢話最好有gym搵佢做代言人，唔使畀錢就最好喎。鬼唔知咩！<br><br>李華華<br>mailto:LiWaWa@AppleDaily.com</p></body></html>