<html><header><meta charset="utf-8"><title>中環在線：星星地產Joe哥set晒頭搶鏡 - 李華華</title></header><body><h1>中環在線：<br>星星地產Joe哥set晒頭搶鏡 - 李華華</h1><p>星星地產（1560）未正式招股嗰陣，就因為大股東自願延長禁售期而大出風頭；噚日終於掛牌，大股東兼主席陳文輝（人稱Joe哥）開心之餘又鬆一口氣。<br>撞正五間公司同日上市，五位老闆當中，Joe哥set行個頭出席上市儀式，自然最搶鏡喇。不過話時話，大家覺唔覺得Joe哥熟口熟面，跟鴻福堂（1446）執行董事司徒永富有幾分相似呢?<br>57歲嘅Joe哥喺金融界頗有江湖地位，佢1995年已經係摩根士丹利亞洲董事總經理，1998年自立門戶創辦嘉理資產管理（Galaxy Asset Management），專門發掘有爆升潛力嘅細價股。<br>雖然星星地產噚日平收，冇乜火花，但市場人士都望實呢隻股。</p></body></html>