<html><header><meta charset="utf-8"><title>【add】紅人主場：王宗堯男神大無畏</title></header><body><h1>【add】紅人主場：王宗堯男神大無畏</h1><p>言論自由，是香港的核心價值，但不是每個人都珍惜、捍衞這一塊瑰寶。<br>37歲王宗堯是圈中少數勇於發言的一人，積極參與社運，望港人凡事有得揀，營造好環境予下一代，因而獲封男神。他從不擔憂發聲會招致飯碗不保，覺得每餐一杯奶茶、一碗雲吞麵足以餬口，渴望另一半共享價值觀，「一個限量版鞋或者手袋，唔值5、6位數。一個好作品，無論用幾百萬拍，影響力同價錢唔係用金錢計到。」言談間，隱隱表露早前與女模分手的玄機。<br><br>統籌：林妙萍　<br>撰文：林嘉慈<br>造型：趙潔恆　<br>攝影：周樂恒<br>攝錄：林德雄、郭賢興<br>化妝：Aster Phang<br>髮型：Zap Tang of Queen's Private i<br><br>由反國教、劉進圖被襲、港視不獲發牌，王宗堯一路走到雨傘運動，敢走在最前發聲，「對社會嘅危機感、意識，隨年紀增長，慢慢越嚟越覺得自己有個責任。」</p><p>不擔心飯碗</p><p>焗搭服務欠佳的出租車、不斷加價但故障頻生的鐵路，連電視台選擇也不多，令他慨嘆：「某程度上香港人幾可憐。」<br>生意人爸爸為生活而順從施政制度，王宗堯自認是家中的黑羊，公民意識是在台灣工作時浸淫的，「社會冇唔同聲音係好唔健康、好傾斜，當你見到市場有壟斷，甚至乎當呢個地方嘅市民，無論娛樂，或者佢對房屋、交通，生活、經濟上有壓力，冇得到滿足，久而久之會積壓怨氣，我最想做係行出嚟，支持想打破呢個格局嘅人，令事情多番唔同選擇。」<br>身為製作公司老闆，他卻不怕敢言影響收入，「我嘅飯碗係每日飲到一杯奶茶，同埋食到一碗雲吞麵，我都OK，又唔需要咁貪心。」</p><p>恨有人陪瞓</p><p>奈何另一半未必接受這個生活水平，「我好樂意由一杯奶茶、一碗雲吞麵，變成兩杯奶茶、兩碗雲吞麵，但條數複雜好多，每個人嘅要求唔同，所以我暫時冇另一半。」他續說：「一個限量版鞋或手袋，唔值5、6位數。但好作品，無論用50萬拍，或者10幾萬、幾百萬拍，影響力同價錢唔係用金錢計到。」<br>價值觀分野是他與女模黎紀君分手的主因，分手兩個多月，暫無意追回舊愛，「除非入咗時間屋，如果唔係冇可能瞬間成長咁多。」他恨找到思想同步的另一半，表現小男孩一面，「通常可以熟睡，側邊係有個人，呼吸節奏又好，令你個人安心又好，可能係安全感，呢樣係我追求，有時可以令你完全放鬆，偶爾身份調換係好事，唔需要成日做大人角色。」</p><p>捍衞港產片</p><p>甩拖後，王宗堯全心照顧愛貓，並瞓身撐港產片，「喺呢個budget拍到有心機嘅作品，係咪只係值8百、1千萬票房？點解大家覺得上網下載就OK、等佢出DVD先，咁嘅心態、數據係反映番喺老闆嘅投資上。」如是者，形成資源短缺，港人不買戲票的循環，刺激他將賺到的投資在有意義、但未必有回報的作品。<br>主演新片《導火新聞線》充滿意義與本土特色，探討新聞空間收窄、紙媒式微等現象，「睇到最大難關係新聞自由，觀眾有幾多唔同空間去睇訊息，真正有幾多新聞係政治正確同資料正確。」如《十年》般預視香港將發生的大事，一同作出見證。</p><p>貼地男神認睇AV</p><p>不論在電影，還是尺度保守的電視劇，王宗堯都曾演裸露與情慾戲，他笑說：「我見到高登有個post，話王宗堯嘅功能性係喺電影電視提供觀感性滿足。」他沒有包袱，只是應拍攝需要而演出，「戲永遠係現實生活嘅反射，梗有呢啲事發生。」<br>明星往往給人脫離現實的感覺，但王宗堯異常貼地，繼馬國明後，又一男星認有睇AV習慣，「點解唔會睇？ThisAV好熱血，喺大是大非嘅時候，佢會轉首頁版面，而且的而且確佢減低咗好多犯罪率。」真性情夠討好，男神當之無愧，他卻唱反調：「傳統男神要好靚仔，除咗靚仔就冇其他喇，我定界別畀自己，係做真正嘅香港人。」</p></body></html>