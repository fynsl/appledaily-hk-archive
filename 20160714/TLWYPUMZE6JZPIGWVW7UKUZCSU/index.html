<html><header><meta charset="utf-8"><title>陳庭欣撇翟威廉翻嗒有米大狀</title></header><body><h1>陳庭欣撇翟威廉<br>翻嗒有米大狀</h1><p>【上周五　鰂魚涌】感情世界真複雜，28歲港姐冠軍陳庭欣（Toby）與港男冠軍翟威廉關係欲斷難斷。上周五，陳庭欣被本報影到翻撻現年40歲、擁半億物業的「有米大狀」唐偉倫（Warren），二人去康怡一間超市買餸再返家玩煮飯仔，Toby昨正式將翟威廉降做好朋友，卻處處維護男友：「佢係圈外人，唔想影響佢。」翟威廉惟有忍痛送上祝福：「最緊要佢開心。」</p><p>進擊的陳庭欣被傳在今年1月背地下男友翟威廉，相約有米大狀唐偉倫去數碼港睇戲，之後直踩男方碧瑤灣寓所宿一宵。據了解，當時唐偉倫已有索模女友Candice，四角關係七國咁亂，翟威廉一度選擇分手。正當最近Toby與翟威廉頻頻孖住出席飯局，以為他們已靜悄悄復合。本報日前卻影到Toby翻撻唐偉倫，更結伴去康怡一間超市sweet爆買餸返家。</p><p>70萬電動車接載</p><p>上周五（8日）傍晚6時許，記者發現Toby獨自駕駛一輛豐田汽車去大坑，泊好車後行去對面馬路，原來唐偉倫已經駕駛一架逾70萬的美國Tesla電動車等她。之後兩人直駛鰂魚涌康怡廣場，落車時Toby疑裙被攝住，突伸手去𢱑屁股，動作有點不雅。Toby戴上口罩兼不時四處張望，警覺性甚高，之後兩人走入超市，恍如新婚夫妻般合拍分工，一個買菜，一個買肉，唐偉倫聽到店員指豬肉好健康，冇脂肪不用汆水，他即說：「嘩！咁健康㗎，OK喎，咁我買一pack試吓。」好有住家男人feel！<br>之後Toby見有試食攤位，即不客氣除口罩大快朵頤，然後每個counter都吼實，還拿湯給唐偉倫試飲。近兩小時後，二人買了兩大籃餸滿載而歸，之後一齊行去停車場，沿途有說有笑好開心。為掩人耳目，唐偉倫先駕車返大坑，刻意停在Toby泊車前一個街口讓Toby落車，然後再各自駕車直駛往香港仔方向，返屋企玩煮飯仔。<br>採訪：徐錦池、嵐山、陳杰<br>攝影：畢紹基</p></body></html>