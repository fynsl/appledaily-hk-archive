<html><header><meta charset="utf-8"><title>智取大市：Party即將白熱化 - 晉佳</title></header><body><h1>智取大市：Party即將白熱化 - 晉佳</h1><p>英倫銀行唔減息、唔放水，但講明8月先減，不過英國政局變天唔夠幾日，冇即時動作唔奇，唔值得驚。截稿前夜期微升，未被震傷，似冇大礙，由於去到月尾先有日央行同美國聯儲局議息，短期內難有消息能對股市造成重大影響，仍處於安全期。結論係，終點不變，等恒指升到高過22000點或9日RSI升至80或以上，先至減持。<br>資金似乎集中喺大價股同高息股（已升到唔高息），細價股反而越跌越沉，冇段好睇。未來一兩日，難免依然由大價股主導，最多市況再熱，交投增加到800至900億元，二、三線股都炒得起，最後先到龍尾股。<br>一、二線強股近期講得多，策略依然等大市超買、或股份見技術阻力位，先至沽貨食糊，呢刻不如跳step講龍尾股，大市成交一多，就有機會開車。手機概念股唯一冇表現嘅酷派（2369），質素遠不及股價高企嘅強股瑞聲（2018）、舜宇（2382）同信利（732），但之前公佈主要股東股權易手，發埋盈警，壞消息出咗，股價開始有支持，龍尾股連TCL通訊（2618）都計劃私有化，剩下選擇不多，酷派幾日內應該有能力飆個尾會。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>