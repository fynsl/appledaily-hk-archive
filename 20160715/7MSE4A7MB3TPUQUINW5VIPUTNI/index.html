<html><header><meta charset="utf-8"><title>【西貢故事】全港唯一搖櫓載人舢舨　74歲婆婆：我會一直做落去</title></header><body><h1>【西貢故事】全港唯一搖櫓載人舢舨　74歲婆婆：我會一直做落去</h1><p>踏入暑假，西貢變得熱鬧起來，各種小艇舢舨在海面繁忙地穿梭。這隻舢舨注定與眾不同，它是一個傳奇，在海上緩緩地搖動，懶理其他快艇遊艇，仍堅持龜速行駛，細心看，舢舨沒有安裝摩打，只靠一支搖櫓不停擺動前進。</p><p>它不是做一場Show，卻是西貢人經常坐的交通工具。像西貢水上人吳偉強（Peter）有一架泊近岸邊的艇仔，若想由碼頭上自己的艇仔，便會打電話約這隻舢舨的主人──妹姐接載，由於岸邊密密麻麻地停泊了很多艇，艇與艇之間又泊得很近，摩打船靠近時，繩子等雜物容易扯入螺旋槳令其損壞，所以亦只有妹姐的人力舢舨才能到達，相對靈活得多，在西貢是獨市生意。<br><br>妹姐有一個很特別的名字，叫「袁初一妹」，最初我亦半信半疑，直至她將身份證遞給我看，並說：「因為呢個名，我成日被人笑係日本人，水上人唔識字，為咗易記，就將出生日期用嚟改名，不過，我都唔肯定自己係咪初一出世，阿媽可能亂嚟嘅。」說罷，她哈哈大笑。舢舨是她一個人的舞台，用一支十六呎搖櫓，雙腳紮馬， 雙手搖呀搖，眼看輕鬆得很。別以為搖櫓好簡單，記者試過撐5分鐘，剛好遇上強風，自問已出盡全力，但舢舨動也未動過一下。「你呢幾下都未認真拉嗰槳，你咁細力，船只會俾啲風吹番轉頭，行唔到啊！」妹姐半認真說。<br><br>搖櫓撐船需要四肢用力，更要利用腰力將船推前，賺的都是勞力錢。妹姐每日做朝六午四，有時會看天做人，如果打大風落大雨，則會休息。由於不設最低消費，收入並不穩定。「有時路程太短，都費事定價錢，最低一兩蚊都試過收，甚至一日未發過市都試過，假期生意好啲，都會過一百蚊。」今年74歲的妹姐搖櫓大半生，年青時靠罟仔艇捕魚，到現在轉做舢舨載人，她說，這隻搖櫓舢舨是獨一無二。「如果呢隻舢舨爛咗，已經唔會再整到。搖櫓依家都無人識整，識整嘅已經走得就走。香港仔、南丫島、筲箕灣都搵唔到，係西貢只剩番我呢一隻。」雖然手腕勞損，雙手起繭，但她仍會堅持做下去。「人係要做嘢，要運動，好多人叫我不如返去享福，但如果手痛腳痛，有錢都享唔到福。我每日可以搖吓搖吓做運動，行得又食得，已經係一種福氣，所以我好珍惜呢個工作。」<br><br>記者：何嘉茵<br>攝影：伍慶泉</p></body></html>