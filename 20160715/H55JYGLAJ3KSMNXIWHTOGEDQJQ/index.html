<html><header><meta charset="utf-8"><title>【畀錢坐監】冇導演冇台辭　入冊兩日盛惠$1000</title></header><body><h1>【畀錢坐監】<br>冇導演冇台辭　入冊兩日盛惠$1000</h1><p>【三個粉絲追韓劇】熱播韓劇《Doctors》女主角朴信惠飾演不良少女，作為中學生，打架、逃學、去clubbing乜都做齊，仲被懷疑縱火，搞到被收押！朴信惠在獄中孤立無援，試問有邊個會鍾意坐監呢？而在韓國，竟然有個地方要你畀錢坐監！<br> <br>動主播阿仙和一日主持Joyce足足坐2小時車，用自己方法由首爾，去到位於江原道洪川郡嘅Prison Inside Me（내 안의 감옥），是一個自願入冊又無人監視嘅「偽監獄」，兩人嘗試「入冊」體驗後，正式成為「動釋囚」！</p><p>「入冊」前記得通知家人，因為電話會被強制性收起，換上囚衣，帶上基本日用品，就隨工作人員「入冊」。「入冊」的地方是一間大約20呎嘅獨立房，參考了韓國教導所嘅獨立房形式而興建，類似香港嘅「水飯房」，當然乾淨舒服得多，Joyce話：「似高級版嘅監獄！」房內有廁所、一個洗手盤、一張枱和一個儲物櫃，完！而最似監獄嘅地方，是房門下嘅活動門，用來派飯！</p><p>入住「犯人」要跟住被安排嘅時間表生活，包括幾時食早、午、晚三餐，幾時用公家浴室沖涼，幾時瞓覺等，而大部份時間都要獨留房間，焗你與世隔絕，冥想一下，思考人生，放鬆心情。在「偽監獄」住兩日一夜，基本收費約$1000，如果額外報名上心靈課程，則收費約$1680。</p><p>坐監不吉利，偏偏有人願意畀錢做監躉，原來為了減壓避世。Prison Inside Me 創辦人權勇碩先生指，雖然以「監獄」為主題，但相信「入冊」嘅人反而獲得心靈自由，外面嘅世界先似監獄！他以自己為例，「以前我做檢察官，每個禮拜做足100粒鐘，壓力爆登，仲慘過坐監！」結果他靠吸煙和飲酒減壓，直言：「如果有一日我做做下嘢死咗，咁我人生算啲咩？」他認為人是需要有一個減壓、治療心靈嘅空間，先有力繼續走人生路，所以就想興建一個地方畀人「向壓力說不」！</p><p>三年前權勇碩終於儲夠錢，興建了「행복공장（幸福工場）」，Prison Inside Me是其中一橦建築物，有三層，共28個「監倉」。而其他地方是讓「犯人」放風時走走，親親大自然，例如有農田可耕種，亦有禮堂讓導師講心靈治療嘅課堂，例如關於九型人格，認識自己，或開營火會分享和拋開心事，結果吸引了不少專業人士和公務員去鬆一鬆！</p><p>主持：動主播阿仙和一日主持Joyce<br>記者及繙譯：卓惠媛 (Joyce)<br>攝影：陳家文、李錦鏵<br> <br>《Doctors》片段由Viu提供：<br> https://goo.gl/3XJSlB <br> <br>【三個粉絲追韓劇】<br> http://hk.apple.nextmedia.com/enews/animation/kfans/  </p></body></html>