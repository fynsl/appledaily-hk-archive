<html><header><meta charset="utf-8"><title>自成一格：嫁去汶萊嘆世界！ - 越野兔</title></header><body><h1>自成一格：<br>嫁去汶萊嘆世界！ - 越野兔</h1><p>最近Viu TV有個新節目叫「價值連城」（Barter Game），主持人用以物易物的形式去古巴、茶馬古道以及汶萊。對比起停留在60年代的古巴，越野兔對於近近哋的東南亞富國汶萊興趣更大。<br>汶萊面積大香港五倍多，不過人口只有40萬人，大概係一個沙田區咁多啦！以前汶萊只是一個農業小國，60、70年代發現地底有豐富的石油及天然氣，自此淨係靠賣油，國家都已「發過豬頭」。<br>雖然汶萊君主立憲制立國，蘇丹獨攬大權，不過國家福利好到痴線，政府會包晒所有醫療費用，由感冒到生cancer，國內醫唔好，送埋你出國醫；讀書亦完全唔使錢，大學生仲有生活費津貼；住屋就更加唔使講，個個都住洋房養番狗，豪宅仲有30年免息房貸，一個月少少哋1,000蚊供樓就得喇！<br>福利好到咁，你以為好似北歐咁重稅？又錯了，汶萊蘇丹有的是錢，國民唔使交稅，公共開支象徵性放低1蚊，其餘蘇丹包底！對比起香港啲膠官膠政策，成個月人工都買唔起一呎的痴線樓價，汶萊簡直就好似天堂，生活無憂，與世無爭，仲有好多靚仔㖭！（好似係！你睇下吳尊）如果外地人嫁過去，生咗仔一年之後就可以成為居民；男人的話就要等15年。<br>已經FF緊喇係咪？嗱呢個世界好公平，有辣有唔辣，除了經濟上受累油價大跌外，汶萊亦係伊斯蘭教國家，民風勁保守，無夜生活、無酒飲、無豬肉食、唔可以有婚前性行為……犯規的話有機會遭受鞭刑之苦，所以如果乖乖哋，嫁去汶萊可能都係一條出路！<br><br>越野兔<br> https://www.facebook.com/Sailorrabbit/ <br>本欄逢周五刊出</p></body></html>