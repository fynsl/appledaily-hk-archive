<html><header><meta charset="utf-8"><title>【文化籽】總有種女人　天生要被圍觀要被膜拜</title></header><body><h1>【文化籽】總有種女人　天生要被圍觀要被膜拜</h1><p>【文化籽：西遊記】<br>美國天后Taylor Swift被偷拍到跟「邪神洛基」在石灘約會，懶理途人目光，照樣親密。事件曝光後，Taylor Swift與本來的男友Calvin Harris立即齊刪合照。非官方統計，走紅八年內，Taylor Swift先後有十一個男朋友，剛剛足夠人數組一支男朋友足球隊，只欠幾員後備。</p><p>「邪神洛基」Tom Hiddleston最被香港人認識，當然在《雷神奇俠》（Thor）飾演雷神奸鬼細佬Loki，之後在劇集《夜班經理》（The Night Manager）的演出大獲好評，即將在香港上畫的《魔天豪廷》（High-Rise），賣點更在Tom Hiddleston全裸。有名有姓，再稱呼他為邪神似乎有點怠懶。<br>都無辦法，鬼叫佢媾的是超級食仔王Taylor Swift，女尊男卑格局立即浮現。不是說事業成就、唱片銷量、賺錢能力之類，而是講公開過的情人名單，足夠叫一眾男生趨之若鶩。只拿較具知名度的來介紹：2009年，嗒了剛拍過《吸血新世紀》（Twilight）的人狼Taylor Lautner。呢件小鮮肉，當年等於唐僧肉，人人得而吃之。2010年，跟《斷背山》（Brokeback Mountain）的Jake Gyllenhaal撻着又分手，男方想復合，女方整首大熱金曲《We Are Never Ever Getting Back Together》來叫對方食蕉。2012年，跟天王級食女王歌手John Mayer一齊，玩完後，John Mayer媾到Katy Perry。都仲未計「One Direction」成員Harry Styles，與甘迺迪家族後人Conor Kennedy又拍過三個月拖。Taylor Swift張清單，不單只夠密集，含金量也極重。<br>好了，未有邪神出現之前，據說正印是名DJ Calvin Harris。呢位先生看來不是玩玩吓，對於戴了綠帽，完全放唔低。據稱Calvin早知女友偷食，苦苦相勸挽救感情，但女食家好明顯毫無留戀，只想貪新厭舊。放不低的Calvin Harris打算寫首歌唱衰Taylor Swift。不特止，嫌自己唔夠力量，仲想搵埋Taylor Swift宿敵Kanye West一齊出招。Kanye West曾在頒獎禮講明Taylor Swift唔夠班，又試過拍MV搵替身露點扮Taylor Swift瞓喺自己張床，因為歌詞話：「我可以隨時搞Taylor Swift，因為係我捧紅佢。」兩大仇家聯手出招，可以預期殺傷力和毒舌程度將會衝出外太空。<br>有乜用吖？你覺得Taylor Swift會內疚到流淚？會因為傷害了一個好人而慚愧？有種女人，根本不會受其他評論影響，對禮義廉恥完全絕緣。否則，點會講得出話每次有新男友，只係為咗刺激創作靈感，用完便要即棄。今次，真係可以講句：「認真，你便輸了！」點吹得佢脹呢？生得靚，還後生，即使歷史往績好恐怖，依然會有無數男人前仆後繼湧過來。最緊要係賺錢多，2015年，收入一億六千萬美金，明星之最，真係無儍仔再敢衝個頭埋去，用錢買都仲買到。有事業、有才華、有信心，根本天下無敵到令普世妒忌的高度，佢喜歡點玩就點玩。<br>然後，你可能會問：「佢咁賤，冇可能會搵到真愛喎？」咪儍啦，首先，賤與真愛，不是反比關係，愈賤愈沒真愛，我甚至認為有少少正比，愈賤愈容易出真愛，係睇吓當事人珍唔珍惜啫。更深層的問題是：Taylor Swift幾時話過要擁有真愛啫？她是天王巨星，只需要被圍觀被膜拜，她需要的是粉絲，較有名氣較靚仔的，就可以上上床行行街咀兩咀。做人，不要假設其他人跟自己一樣，你想生兒育女平淡生活，莫講話其他人未必想，你老公或你老婆都未必想。人各有志，你總要接受世事不能盡合你意。</p><p>撰文：方俊傑<br><br>觀塘長大，壹仔打滾，偏愛西片、西劇、中日韓美女。利物浦悲慘球迷，非西人一個。facebook專頁：方俊傑 </p><p>編輯：李寶筠<br>美術：利英豪</p></body></html>