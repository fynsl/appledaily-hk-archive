<html><header><meta charset="utf-8"><title>赴美秘密行禮石天欣着$100婚紗慳嫁才俊</title></header><body><h1>赴美秘密行禮<br>石天欣着$100婚紗慳嫁才俊</h1><p>在港女的年代，婚禮要豪使，婚紗又說一生人着一次要靚，不過這個世界仍然有「慳家新娘」石天欣！石天欣於香港時間昨日凌晨，在美國秘密跟拍拖四年的圈外男友Jacob拉埋天窗，她穿上一條白色通花lace襯肉色婚紗行禮，簡約而優雅，榮升李太的天欣昨越洋受訪時笑言：「婚紗簡單而隆重，係好平好平，如果冇記錯，應該平過港紙100元。」</p><p>現年23歲的石天欣經常在無綫劇飾演「被強姦受害人」，前年離開無綫，之後去迪士尼做part time，日前她宣佈在迪士尼last day，原來等嫁才俊。<br>石天欣於香港時間昨日凌晨，即美國時間前日早上10時許與認識六年、拍拖四年的圈外男友Jacob拉埋天窗，由男方父母作見證榮升李太。原來天欣三年前已決定嫁Jacob，當年更去了法國預支蜜月，她昨日越洋接受電話錄音訪問，搞笑扮訪問老公仔，問老公叫甚麼名，老公乖乖配合說：「Jacob！」做甚麼工作？老公亦簡短回答：「Marketing。」<br></p><p>婚禮埋單唔使一千</p><p>天欣稱今次是一個簡單的婚禮，連婚紗也是價廉物美貨色。相中見Jacob穿上灰色西裝，而天欣則以白色通花lace襯肉色婚紗，再配一對四吋的肉色高踭鞋，簡約優雅，她笑說：「婚紗簡單而隆重，係好平好平，如果冇記錯，應該平過港紙100元。」為何這麼便宜？她解釋：「因為係淘寶買，自己諗點改，再搵人車。」原來婚禮連攝影師都沒請，她說：「結婚相係我哋自己去草地set腳架影嘅，而簽紙過程就由佢爸爸負責揸機，所以連最後kiss鏡頭都影唔到，好好笑。我諗整個婚禮加埋都唔使1,000蚊，花錢去食去玩仲好啦！」雖然好簡單，但一對新人宣讀結婚誓詞一刻仍然好認真莊嚴，兩人一直緊握對方的手，表現緊張，雙方講完「I will.（我願意）」後便交換婚戒。<br></p><p>「想快啲有小朋友」
</p><p>天欣透露求婚過程也不算特別浪漫，她解釋：「好似討論得出，之後佢都有認真求過一次（婚）。」宣誓一刻是否很緊張？她說：「因為佢喺三年前已經求咗婚，到𠵱家先做就唔係咁緊張。美國呢邊都係要跟住講，我唔係好知自己要講啲乜，覺得自己係有啲蝦碌。有冇喊？一開始主持講嘅時候，都有啲想喊，不過好在最尾都冇喊。」<br>由於天欣的老公是在美國工作，問到婚後會否移民兼退出娛樂圈？她說：「一半一半，如果香港有好吸引嘅工作，我都會返香港。」年紀輕輕便結婚，問是否奉子成婚？她說：「唔係啦，我哋上一年，差唔多成年冇見過，但佢都好想快啲有小朋友。」<br>天欣昨晚在Ig正式宣佈自己榮升做李太，不少好友都送祝福。她自爆與老公以「死人頭」和「香蕉頭」稱呼對方，因為大家都是大細路喜歡minion，她直認兩人「超唔夾」，但一凹一凸反而互補不足。<br>看似閃婚的天欣，上月已開始在社交網「洩蜜」，日前便貼出只得半截樣的高大猛男合照，並用英文寫了一段愛的宣言：「四周年快樂！雖然我們遠在千里之外，但經過兩年的長距離戀愛，終於可以在一起！」<br>採訪：嵐山</p></body></html>