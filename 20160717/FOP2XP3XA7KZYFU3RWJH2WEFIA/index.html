<html><header><meta charset="utf-8"><title>【書展專題】網絡女神殺入書展杜小喬Pure戰肉彈</title></header><body><h1>【書展專題】網絡女神殺入書展<br>杜小喬Pure戰肉彈</h1><p>【香港書展2O16】書展將於本周三在會展開鑼，除了35E導彈莊端兒等性感寫真爭客外，網絡女神「娘娘」杜小喬、毛記主播盤菜瑩子和專家Dickson都加入書展戰，用文字和相集洗滌大家心靈。<br>撰文：余燕儀</p><p>因被「熊仔頭」邀拍片《男人有話兒2》紅遍網絡，成為高登女神的26歲「娘娘」杜小喬，推出處女相集《Little Bridge》，日前她在觀塘接受專訪，問到是否覺得自己靚女所以出相集？小喬說：「我啲相因為冇乜執樣，所以好多瑕疵，我覺得攝影師最叻，將一個好似我咁又唔係真係好靚，普普通通嘅女仔，影到個feel懶有仙氣。」</p><p>被笑似LETV</p><p>小喬坦言相集零性感：「賣點係乜都冇露，有輯相喺室內影，係女攝影師，我先夠膽着短褲，高登形容我係LETV──冇波睇，我覺得好開心，睇我嘅人expect咗有乜得到，唔係身材唔係事業線亦唔係長腿，係一個feel。」<br>問到現在有否男友？她坦言：「冇，好想要！條件係孝順得嚟要好錫女朋友，大家溝通得到，自己係雙子座有時講嘢太跳tone，如果嗰個人接到你嘅波，呢個係外在條件。」游學修和劉鳴煒兩個package，鍾意哪個？她說：「如果真係要揀，我諗我會揀個認識嘅人──游學修，純粹因為我識佢。」<br></p><p>對於有傳收兵無數，小喬說：「兵嚟講係傳聞，杜小喬喺人哋眼中係娘娘，但我實際上係宅女，13歲開始拍拖，拍過兩次啫，一個10年以上，一個識咗8年，佢哋都話識咗我咁耐，但好多嘢唔知！好期待有一個人，可以令我將所有嘢話畀佢知！」<br>場地：THE WAVE</p></body></html>