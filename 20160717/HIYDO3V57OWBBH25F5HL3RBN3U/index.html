<html><header><meta charset="utf-8"><title>分手兩個月即有新女王宗堯攬蔡潔玩航拍</title></header><body><h1>分手兩個月即有新女<br>王宗堯攬蔡潔玩航拍</h1><p>【數碼港】現年37歲的王宗堯，去年10月在Instagram洩蜜，自爆戀上今年只有22歲的模特兒黎紀君（Christy）。雖然二人年齡有15年差距，但發展一日千里，經常在網上大晒甜蜜照，可惜快樂時光只維持了8個月，今年5月王宗堯在Ig留疑似分手留言後，Christy隨即亦承認分手。<br>雖然分手後，王宗堯一度堅持二人是處於冷靜期「暫時分開吓」，但分手兩個月，王宗堯似乎已冷靜完，更找到新女伴，對方正是現年27歲、在電影《香港仔》有大膽全裸演出的蔡潔。</p><p>表現合拍</p><p>前日約下午5時，本報記者在數碼港發現王宗堯的座駕，他載着蔡潔先在狗公園附近泊車，然後抽着一個黑色箱與蔡潔行入公園，原來箱內放了一部航拍機，王宗堯負責砌機，蔡潔負責看說明書，相當合拍，途中更見王宗堯從後攬着蔡潔，頗為親密。</p><p>「認識吓先」</p><p>昨日記者再致電王宗堯恭喜他有新歡，他即說：「未恭喜住，你哋真係好犀利，我去放飛機但係放唔到，都俾你哋影到，真係好大鑊。我哋仲未拍拖，只不過係約埋一齊去放飛機，因為我upgrade咗之後都想試吓，呢啲係新穎嘅玩意。」<br>王宗堯又表示：「要大家認識吓先，好多嘢都要睇定先，唔係話唔好，講真我啱啱分手冇幾耐，再加上大家成熟，始終有啲嘢可以睇定啲，得閒咪傾吓偈，好多嘢都可以溝通吓。」<br>其實王宗堯之前已在ViuTV節目公開讚蔡潔，問他可擔心戀情見光死？他說：「唔知喎，暫時唔覺得係要擔心，𠵱家算係發展中，佢又單身、我又單身，唔使特別避忌，隨緣喇。」<br>採訪、攝影：徐錦池、潘冠恩</p></body></html>