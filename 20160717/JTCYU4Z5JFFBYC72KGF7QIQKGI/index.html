<html><header><meta charset="utf-8"><title>2017女人大晒 - 左丁山</title></header><body><h1>2017女人大晒 - 左丁山</h1><p>財經記者D有一日突然對左丁山講：「我前日撞到一位師傅，佢話2017年女人當旺，男人退避三舍，我問佢如何得知，佢話係算出嚟嘅，跟住講咗一大堆八字，我完全唔明，聽講你又識呢家嘢嘅噃，你解釋俾我聽得唔得呀？」講笑咩，左丁山識少少扮代表就得，真正道理就要問真正大師傅如蔡伯勵，紫微楊。<br>返到屋企，睇吓萬年曆，明年立春之時係2017年二月三日晚上十一時三十三分，照農曆計就係丁酉年壬寅月壬戌日庚子時，壬水當旺，水屬陰柔性質，唔通就係因而推算到陰性當道，女人出頭？不過壬水係陽水（江海之水）喎，點推算呀，唔識，只是丁酉年之中，丁屬陰火，酉係陰金（辛），火氣唔猛，加上壬水夠強，2017年應該唔似得今年咁鬼火旺，火爆，有大火災咯。2016年怕火災，2017年怕有水災。<br>八卦之說，要再請教高明；不過如果觀察天下大勢，2017年可能真係女權當道，女士大晒。嗱，美國大有可能出現歷史上第一位女總統希拉莉，佢拍住聯儲局主席耶倫，美國呢兩位女將可以控制世界股票動向，歐洲方面，默克爾女總理最近民望上升，繼續係歐洲女強人，加上英國有女首相文翠珊，法國右派女強人勒龐呢位右派民粹當道，有力威脅奧朗德總統，亞洲方面，韓國有朴槿惠，台灣有蔡英文，緬甸有幕後總統昂山素姬，皆有一定影響力，牽動朝鮮半島與台灣海峽局勢發展。<br>此外還有IMF主席拉嘉德，對拯救歐豬國家債務有權話事，來自法國，影響力大過男總統奧朗德。西方四大強國，美德法英同一時間由女士發揮最大影響力，係五千年來歷史上第一次，唔怪得有算命師傅話2017年女人大晒，我地香港又點？咦，林鄭月娥近來動作頻頻似為入閘熱身，曾鈺成又傳出消息話中央唔會欽點，只要「當選者」係不反華反中反共嘅愛國建制派就得嘞，如此說來，林鄭與葉劉大有機會參選，扳倒梁振英，香港出番一個女特首，直情係迎合世界潮流。教育界方面，碰啱中大有空缺，要搵人替補沈祖堯，會唔會搵一位女教授成為香港第一位大學女校長？橫掂中文大學已實際上幾乎係女子大學啦。</p></body></html>