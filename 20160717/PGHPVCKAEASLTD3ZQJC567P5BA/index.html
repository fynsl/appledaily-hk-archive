<html><header><meta charset="utf-8"><title>陳嘉桓沉迷Pokémon GO</title></header><body><h1>陳嘉桓沉迷Pokémon GO</h1><p>石天欣捱過異地戀，前日終與男友拉埋天窗，但同樣經歷異地戀而結婚的黃心美，則於年多前與台灣老公離婚，她前晚與陳嘉桓在灣仔出席ViuTV《Come On Baby》見面會。心美日前被胞妹心穎安排了相睇飯局，心穎同時又爆有位圈中男子求她幫忙介紹認識心美，對此心美說：「𠵱家唔想拍拖住，3月尾先分手，好耐冇試過單身，再拍諗住要一世。上一段離婚真係好傷心，但唔會有恐懼。」以後會小心選擇？她說：「都係改唔到，我係外貌協會鑽石級會員，首選係高大威猛有幽默感，但係高大靚仔又點會揀我呢！」</p><p>陳嘉桓現場示範整蛋糕，愛下廚的她坦言將來男友懂煮食會加分。她又透露最近愛上玩Pokémon GO：「一有時間就會捉，但會小心啲玩，聽講外國有唔少人玩時發生意外。」<br>採訪：羅慧敏<br>攝影：沈健程</p></body></html>