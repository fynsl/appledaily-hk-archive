<html><header><meta charset="utf-8"><title>【廣東話好嘢】Ben Sir出書教粗口彭志銘教歇後語　實測市民識幾多</title></header><body><h1>【廣東話好嘢】Ben Sir出書教粗口<br>彭志銘教歇後語　實測市民識幾多</h1><p>普通話大軍壓境，「優化」、「計程車」、普教中……還有「堅定不移地支持依法辦事」語言偽術。廣東話被驅逐，將來是否無人再知曉曾盛行一時的「非洲和尚」（乞人憎）、「法國皇帝」（費X事傾）、甚至粗口也由「屌」變「操」？次文化堂社長彭志銘與中大中國語言及文學系高級講師歐陽偉豪，分別把歇後語及粗口兩種古今文體結集成書，冀在粵語歷史上多留幾條屬於廣東話的根。<br>記者：袁楚雙<br> <br>歇後語像猜謎語，有共同文化背景便可意會。「你真係『北角夜總會』！」今日未必人人都懂，勞煩次文化堂社長彭志銘解畫：上世紀50年代，北角英皇道有間夜總會專辦「香港小姐」競選，叫「麗池」，「『北角夜總會』其實係話人『例（牌）遲（到）』。」<br> <br>《蘋果》隨機抽取6個歇後語考考市民，甚麼是「生蟲拐杖」（靠唔住）、「床下底破柴」（撞板）...大人細路紛搖頭，「唔識呀」、「聽過吓，唔記得囉！」中年人也被考起，無人認識全數6個歇後語，來自廣東省的林同學坦言：「我家鄉唔係講粵語，廣東話我係自學，所以唔係好識。」難道歇後語就此末落？<br> <br>「正常嘅，語言有生死，因為不停有新事物取代舊嘢。」彭志銘認為，歇後語漸消失源於現代人寧用短訊溝通取代口講，自不會花時間猜謎；加上人人都只為讀書交功課，「（知識）唔喺課本冇分數，佢冇時間就唔關注、唔睇，咪流失囉。唔係課堂嘅嘢就開始死（失傳）啦！」<br> <br>既然無人記載，他便自己寫書，為近百個歇後語探古尋源，新書《粵港歇後語鈎沉》不乏港人才意會的歇後語，例如中西交匯的『法國皇帝』：法國的英文是France，皇帝是King，兩字結合文法錯誤（正寫是French King），偏偏與港人的港式英語相輝映，錯有錯着，變成粗口「費X事傾」。<br> <br>但為何是「費X事傾」？這個「X」字可否移位？或者可請教歐陽偉豪（Ben Sir），以往他在電視上西裝筆挺站在講堂前解構廣東粗口文化，侃侃而談卻不說一個粗口字，吸引大量網民追隨，其繪本《粗口小講堂》把電視機裡Bensir與學生上課的場面一一重現，「睇吓可唔可以勾起大家嘅上堂回憶」。<br> <br>Ben Sir指，粗口負責渲洩人類情緒最高漲的部分，「好㷫會講粗口，中唔中六合彩都講，『X！終於都中啦！』、『X！又唔中啦！』」粗口包括好與壞的情緒在內，繪本中用將軍比喻粗口，「所謂君子動口不動手，我哋冇槍冇炮，唯有用粗口。」<br> <br>一般人「爆粗」有否留意到粗口字也有一定的詞彙位置？記者預備2組粗口詞語，當中把粗口字放不同位置，考考市民，大學生馬同學努力望個良久不禁反問：「有分別咩？」Herman直言從無考究粗口語法，「香港人係咁講。」Ben Sir解釋，粗口也有一定語法要跟從，否則會不通順，例如與「撚手小菜」其中一個字同音的粗口字，若果與其他粗口字同用時，這個字習慣要放在其他粗口字之前。<br> <br>粗口用來侮辱人，更要侮辱人家最私隱的地方，「唔通鬧你隻耳仔咩？你冇乜傷害嘛！」故粗口包含性器官，而且用門來比喻身體，門下有甚麼字，便代表有甚麼事物進入身體裡，Ben Sir笑言未見過粗口關於乳房，「呢個留畀讀者考究。」<br> <br>另外，語言偽術也老是常出現，他再著另一書《母語夠港》，抽絲剝繭教讀者拆解語言偽術方程式：「（政府）乜都話依法辦事，啲咁正常嘅嘢，點解要成日講？係咪要去防止啲乜？」他指語言偽術是轉移視線的工具，不會直指問題核心，「例如點解你唔投票？我哋針對佢投唔投票，佢就話想『齊齊整整』（等齊人）先唔投住，你不如話搵晒全球華人一齊嚟投！」<br> <br>書中還列舉繁簡、粵普之爭，希望大家「撐廣東話」不只口講，還要行動。他欣賞有年輕人將文言文以廣東話翻譯，他早前成功試用廣東話寫租約，冀在官方文件中尋找廣東話語言地位，又呼籲學生試用廣東話考公開試，且看會否被扣分，「你依然可以唔用廣東話考DSE，（用唔用）都係睇我哋對廣東話有幾大信心。」</p></body></html>