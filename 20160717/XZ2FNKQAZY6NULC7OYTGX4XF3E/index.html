<html><header><meta charset="utf-8"><title>摸魚手札：California的黑吃黑 - 渾水</title></header><body><h1>摸魚手札：California的黑吃黑 - 渾水</h1><p>私人公司的透明度不及上市公司，所以在外界得知的資料都是主要董事、員工雙方願意或有意披露幾多資料，然後主力都是媒體的第四權挖料工作，大體上公司是無責任把財務資料公開。California Fitness這當中的花生炒作都已經去到尾聲，做得生意都無話好人、壞人，只有高手低手之分。我睇網上留言，兩邊都有人罵，不過就咁睇公關戰，PK Wong是先發制人，略勝一籌。董事爭權都係黑吃黑，可惜苦了十萬消費者。<br>有一位很有街頭智慧的會計師前輩一語中的：「好簡單，你睇吓邊個睇數，同埋佢肯唔肯公開過條數？那就知道邊個有絕對權力。」一般私人公司對街條大數都係年結，主板就半年結，創業板就季結，佢所講的「條數」唔係講呢類，而係講每個月都見到數簿上面的那條大數。如果真係等年結先埋單計，咁就一切都太遲了。所以，在事件中公開那個德勤核數報告只能參考，並不能交代到由上年年結到現時的賬目，如果有董事或有睇數權力的人中間上下其手，報告是無法反映出來，一切都要係睇邊個揸數。<br>根據PK Wong的講法：他自己無做盡職審查，所以被人「過一棟」，被人哄入主後才發現賬目有很多爛數。這個講法，我是偏向不相信，因為現在是講緊過千萬的交易，如果找相熟會計朋友做盡職審查，幾十萬元可以埋單了，這筆錢按比例來講也不算貴，但卻是保命的，無可能無睇過數就買。正如街邊師奶買西瓜，都會拍兩下、摸兩下先買，你估真係個個都儍的嗎？<br>至於私人公司在轉移資產的操作，是比上市公司寬鬆很多。首先，上市公司偷錢要計「five tests」，也就是上市規則第14章的5個比例，如果是但一個比例太大，那就要出通告披露，就會有監管的眼睛望住你。有時要轉錢，支出一定好過把錢資本化，因為支出花了就是蝕了，但一資本化了，可能就是負債等，容易被追蹤到。私人公司無限考慮，要轉移就轉移。這也回歸到第二段所講的問題癥結，就是到底揸數的是邊個？佢有無交代過條數出來？如果無，真係疑點歸於揸數那個。<br>揸數這個問題會引伸至到底找不找到白武士，根據流出的錄音指，潛在白武士杜恆霖多次要求睇數但不果。你站在白武士角度去睇都幾無奈，叫人接爛貨又唔畀條數人睇，佢點知自己買完會唔會中伏？何況杜先生背後有金融界做刁高人，佢一定係計到PK Wong成個算盤計乜，唔係咁易過到骨。<br><br>渾水<br> http://www.facebook.com/muddydirtywater </p></body></html>