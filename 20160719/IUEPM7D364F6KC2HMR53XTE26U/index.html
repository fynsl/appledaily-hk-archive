<html><header><meta charset="utf-8"><title>中環在線：股評人連敬涵　唔撈超人AMTD? - 李華華</title></header><body><h1>中環在線：<br>股評人連敬涵　唔撈超人AMTD? - 李華華</h1><p>股評人連敬涵（Kingston）兩年唔夠又轉工？「超人」李嘉誠旗下長和（001）創辦嘅AMTD尚乘集團，舊年4月走咗個靚佬股評人鄧聲興，向富昌挖角搵嚟Kingston坐鎮，噚日市場傳出Kingston遞信唔撈，佢冇承認冇否認，只係話「有公佈再講喇」。<br>市場對於Kingston離開AMTD唔感意外，佢舊年過檔時，係做證券及資產管理業務部總經理，冇幾耐轉做股票經紀業務部董事，已經睇少瓣。到咗下半年，AMTD醞釀搵新股東，引入瓴睿資本與中國民生投資成為股東後，長和嘅持股量減至4.4%。</p><p>公司轉型接大刁</p><p>而AMTD主席蔡志堅又講明，未來要針對機構客戶、有錢佬客，要將公司塑造成接國際大刁嘅投行云云，呢瓣未必係Kingston專長，佢比較受散戶歡迎吖嘛。AMTD早前亦已經裁員重組。<br>Kingston噚日冇直接回應，只係叫大家等消息公佈。佢嘅股評人老友鄧聲興同陳永陸（陸叔）就話未收到風。<br>講起股評人市場，陸叔都話，由於𠵱家太多電視台、電台全日播財經節目，散戶接收資訊太多，未必入到腦，股評人都幾難突出自己，不過有齊買賣股票期貨嘅牌照，搵工唔難嘅。<br><br>李華華<br>mailto:LiWaWa@AppleDaily.com</p></body></html>