<html><header><meta charset="utf-8"><title>大棋局：日圓賭命式實驗（一） - Mr. Tregunter</title></header><body><h1>大棋局：<br>日圓賭命式實驗（一） - Mr. Tregunter</h1><p>日本復行二戰前嘅一次貨幣政策實驗之說甚囂塵上。日圓兌美元升至100關口時急貶回至105，全世界眼定定睇安倍晉三今個月係咪會出大招令日圓貶值。<br>所謂「直升機撒錢」由佛利民提出，用嚟對付通縮。聯儲局前主席伯南克實行量寬（QE），令美國不至陷入大蕭條，因而有「Helicopter Ben」之稱。但日本實行QE已久，仍然未有起色，仲可以點搞？其實早在二戰前，日本便實行過比QE更激嘅貨幣政策，而且數據顯示有效。<br>日本明治維新後仍然係一個好窮嘅國家，直到第一次世界大戰，歐洲對軍用物資需求大增，日本發咗一次戰爭財。由嗰刻開始，日本就由入超國扭轉為出超國。但生產線擴充得太快，大戰打完歐洲需求急跌，大量做廠、做出口嘅人又霎時間冇嘢做，日本陷入嚴重經濟衰退。<br>更唔好彩嘅係1923年發生關東大地震，政府同銀行赤字大增。各種問題一直累積到1927年，終於引爆昭和金融恐慌，全國大量銀行擠提破產。呢個時候日本財相井上準之助上台，而佢救市嘅方法，竟然係製造通縮。<br>井上準之助當時認為日本需要通縮，因為發戰爭財生產線擴充得太急，打完仗大量企業靠政府援助半生不死，係經濟蕭條主因，所以要通縮，嚟一次大淘汰，將做唔住嘅企業篩走。於是佢解除黃金出口禁令，要恢復金本位。恢復金本位意味貨幣流通量會減少，銀紙購買力增加，物價就會跌。<br>讀者眼利的話應立即察覺，二十年代末正正係歐美大蕭條時期。全世界經濟大蕭條時，日本再自製通縮踩多腳，結果當然係全家慘。終於喺1932年，井上準之助雖已落台但仍被暗殺。接任嘅係日本QE之父高橋是清，本欄讀者應對呢個名唔陌生，當所有經濟學家仍然坐喺房內拗要點對付通縮時，高橋是清以賭命嘅方法做一次貨幣政策實驗，係最早期的直升機撒錢。當時高橋是清出咗咩大招？下期再談。<br><br>Mr. Tregunter<br>本欄逢周二刊出</p></body></html>