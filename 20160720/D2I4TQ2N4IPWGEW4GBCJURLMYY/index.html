<html><header><meta charset="utf-8"><title>中環在線：趁英鎊跌　重慶李嘉誠買倫敦酒店 - 李華華</title></header><body><h1>中環在線：<br>趁英鎊跌　重慶李嘉誠買倫敦酒店 - 李華華</h1><p>英國通過脫歐公投，英鎊滙價急跌，投資者紛紛減少英國資產保平安。不過所謂有危亦有機，部份富豪就趁住投資者恐慌時，到英國密密收購超值資產，除咗日本軟銀以320億美元，收購英國晶片設計公司ARM以外，連有「重慶李嘉誠」之稱嘅張松橋，都到英國shopping。<br>張松橋旗下渝太地產（075）新近買入倫敦一棟6層高酒店，酒店現以Travelodge London Central - Liverpool Street Hotel經營，成交價4,234萬英鎊（4.3億港元），如果英鎊匯價保持平穩，淨係計匯水都買平咗。佢今年初已經買入倫敦西區一商業大廈1 Chapel Place，似乎十分睇好當地房產市道。</p><p>係彤叔鋤dee好友</p><p>張松橋叫得做重慶李嘉誠，都知佢唔嘢少。佢背景亦都好傳奇，1964年重慶出生，15歲拎單程證來港，兩年後又返重慶，20歲成立中渝實業，做中港貿易，賣電器產品，撞正改革開放，有運行，到90年代，佢來港轉戰地產業，繼續財運亨通。<br>張松橋係4間上市公司主席，有指其身家過百億，並同新世界（017）創辦人鄭裕彤（彤叔）友好，都係富豪鋤dee會嘅核心成員，今次加碼買英國物業，唔知又跟唔跟得過呢？<br><br>李華華<br>mailto:LiWaWa@AppleDaily.com</p></body></html>