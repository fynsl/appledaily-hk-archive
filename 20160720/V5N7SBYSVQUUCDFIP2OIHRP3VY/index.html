<html><header><meta charset="utf-8"><title>蘇志威愛駒初次現身！明年五月頭人馬大日子</title></header><body><h1>蘇志威愛駒初次現身！<br>明年五月頭人馬大日子</h1><p>香港樂壇男歌手而又曾經成為馬主嘅，大家都知有郭富城同張智霖兩位靚仔，城城個人所養嘅「愛的呼喚」及同Chi Lam合夥養嘅「愛將」，成績都唔差，可惜其後都因為傷患退役。<br><br>另一位男歌手，草蜢成員蘇志威，亦已晉身香港馬主行列，佢名下馬匹烙號V423(外地馬名Marqula)已經運港，更於今晨首次露面操練，由沈集成新收嘅徒弟巫顯東策騎於機坪踱步，隻馬嘅台型都唔錯。<br><br>V423隸屬沈集成，係美國三歲自購馬，來港前跑過兩場，初出1700米得第二，再出1800米落第，戰績非突出但勝在出賽少，仲有好大進步空間。<br><br>另一點較特別係呢匹馬生於2013年5月2日，咁啱蘇志威5月3日出世，只差一日，下年5月3日本港有賽事，如果V423當日能勝出，人馬一齊響凱旋門慶生，再跳番part忘情森巴舞，咁就完美咯！</p></body></html>