<html><header><meta charset="utf-8"><title>23歲郭嘉文忽然富貴上遊艇坐名車</title></header><body><h1>23歲郭嘉文忽然富貴<br>上遊艇坐名車</h1><p>郭嘉文(Karmen)舊年當選港姐季軍後，隨即同無綫簽下8年長命約，有機會接拍劇集同《東張西望》主持。<br><br>當選初期，Karmen同其他港姐一樣，出入都係跟隨大隊坐保母車，但自從成功埋到小小超身，Karmen近半年出入電視城，都會有着住畢挺西裝嘅司機，揸住名貴房車接送，唔知情嘅大台藝員同幕後，對Karmen嘅身價三級跳，無不嘖嘖稱奇！<br><br>其實出身平民之家嘅Karmen，對擇偶條件一直目標明確，佢曾經喺訪問中話：「我想搵一個有經濟能力，成熟同照顧到我嘅人，所以如果男方比我大，就算年齡上相差10年都冇問題！」<br><br>Karmen亦講過，唔想浪費青春一步步力爭上游，所以參選港姐尋找機會，希望盡快有經濟能力照顧家人。年紀輕輕嘅佢，原來擇偶目標，早已放眼遠方…… </p></body></html>