<html><header><meta charset="utf-8"><title>隔牆有耳：黃埔站一片藍有讚有彈 - 李八方</title></header><body><h1>隔牆有耳：<br>黃埔站一片藍有讚有彈 - 李八方</h1><p>「黃埔，呢個係觀塘綫嘅尾站，多謝乘搭港鐵。」港鐵官方fb噚日上載多張觀塘綫黃埔站嘅站內相（圖），話市民好快可以聽到呢個新廣播。相片可見黃埔站主色一片藍，車站用單月台設計，分東、西兩個大堂。東大堂位於黃埔花園，西大堂就通向黃埔新邨同德民街，港鐵話車站進行緊法定檢測，稍後會開始籌備車務營運工作。<br>網民對車站以藍色做主色有唔同意見，有人讚「隻藍色幾好睇」，亦有人批評「死人藍色，好邪」，另有網民反問點解黃埔唔似黃大仙站用黃色？<br>當然最多人關注幾時搭得，當局預計港鐵觀塘延綫最快今年10月通車，日後取代油麻地成為觀塘綫尾站。而港鐵觀塘綫延綫包括何文田站同黃埔站，預計黃埔至太子票價5.3元，車程10分鐘；黃埔至樂富票價8.2元，車程16分鐘。</p></body></html>