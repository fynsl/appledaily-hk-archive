<html><header><meta charset="utf-8"><title>財路：天津發展中線博翻半番 - 錢雋</title></header><body><h1>財路：天津發展中線博翻半番 - 錢雋</h1><p>天津發展（882）揸現金85億元，係市值兩倍有多，銀彈勁多，加埋貴為天津窗口，無理由殘到咁，遲早嚟鋪勁。<br>津發現價3.63元，潛喺三年底，得番39億元市值，集團到上年尾揸現金近85億元，就算扣埋同期借款30.6億元，講緊淨現金高達54億元，都高過市值。即係話，現價花費3.64元買入一股津發，已經等於揸住5蚊淨現金，而集團其他資產，係未嚟得切反映！<br>津發上年尾NAV為9.45元，集團呢個三年海底價，得0.37倍PB，同系天津港（3382）0.6倍PB、天津港股份（滬：600717）1倍過外。津發PB係系內主要股份當中，最平一隻，市值又細奀，同集團係天津市窗口旗艦身價，唔多配。<br><br>場內專業評估，津發今、明兩年EPS為0.68元同0.73元，明年預測4.9倍PE，比津發本身過去十年歷史平均10.8倍，平咗54%！津發上年嚟自利息收入有2.43億元，粗略計數，利息收入回報率都係得2.8厘，津發銀彈多，壯大業務係優勢，無理由長此收低息度日。再講，津發又有優厚背景，被湊大，無難度。<br>數咁計，煲津發，中線只係當翻半番到5.5元，都係得0.7倍PB，比本身過去十年平均0.6倍水位，只係高咗少少，但目標價明年預測PE，得7.5倍，未有耐追到上邊十年平均值。<br><br>錢雋<br>細價股專家<br>本欄逢周二、四刊出</p></body></html>