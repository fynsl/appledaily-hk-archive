<html><header><meta charset="utf-8"><title>盤菜書展吸宅男腦細潑冷水</title></header><body><h1>盤菜書展吸宅男<br>腦細潑冷水</h1><p>【香港書展2O16】書展前日在灣仔會展開鑼，毛記藝人盤菜瑩子出處女作《如果我在東京不快樂》搶灘，早上10時現身簽書，吸引宅男排隊，她帶備私家簽名筆和印章，又送笑容跟粉絲selfie，有求必應。</p><p>校對發現多錯字</p><p>首次出書的盤菜說：「心情好複雜，自己又唔係好識字，但𠵱家係白話文世界，可以我手寫我心，希望大家喺文字入面，知道我喺東京幾陰功，啲相有少少似寫真，但着晒衫，最性感係我有床照㗎！」問到校對是否發現多錯字？她坦言：「有呀，同學真係要努力讀書，否則書到用時方恨少。」</p><p>東京影封面嘥錢</p><p>前日腦細林日曦都助陣打點，雖然今年沒出新書，但有賣舊作，對於跟腦細打對台，盤菜自嘲：「係呀，不過佢多人好多，自己賣得晒枱面呢棟書都開心。」其間腦細更搞鬼寸盤菜：「呢個封面聲稱喺日本影，但大家覺唔覺喺日本？喺中上環影咗都唔知，東京影就嘥錢。」盤菜反駁：「我超級反對腦細無視員工嘅努力同財力。」<br>問腦細有否看盤菜本書？連問兩次他才沒好氣回答：「我已經冇回應你，有冇留意呀？」言下之意即沒睇，盤菜尷尬地說：「腦細梗係覺得員工可以做得更好嘅。」問有否被盤菜搶生意，腦細說：「梗係有啦，你睇賣得幾好，毛記最紅係佢，我好驚得罪佢。」盤菜笑言下次想出寫真，腦細再寸嘴：「呢本唔係咩，我一直以為寫真先出，原來字仲多過相，啲人出健康寫真，佢可以出病態寫真，感冒、傷風、發燒。」<br>採訪：皓騫、譚倩宜<br>攝影：仇志德</p></body></html>