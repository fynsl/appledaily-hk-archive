<html><header><meta charset="utf-8"><title>【爆相爆片】扮單身谷33C寫真孫慧雪　有米男友　車廂吵大鑊</title></header><body><h1>【爆相爆片】扮單身谷33C寫真<br>孫慧雪　有米男友　車廂吵大鑊</h1><p>現年34歲的宅男女神孫慧雪近日推出處女寫真，放射33C導彈，火力驚人，前晚讀者陳先生在筲箕灣街頭，目睹孫慧雪與有米男友Edwin Lo在黑色房車內吵大鑊，於是透過本報「爆相爆片」直擊二人火爆鬧交情況，似乎因阿雪為谷寫真，自稱單身而激嬲有米男友。</p><p>宅男女神孫慧雪的感情生活成謎，她近日接受訪問時大爆dry了半年，自稱單身，即被本報讀者踢爆其實她跟拍拖近四年的富二代男友Edwin Lo未斬纜，兩人更於西灣河嘉亨灣同居，亦有指她與化妝品牌老闆楊振源不時約會，對其他追求者亦來者不拒，阿雪到底情歸何處？本報讀者陳先生前晚透過「爆相爆片」，指在筲箕灣太安街對出避車處目擊阿雪與疑似Edwin的男子，在一輛黑色房車內嗌大交，由於兩人太激動，故引起其他途人留意。</p><p>雙方情緒激動</p><p>讀者陳先生表示前晚9時許，拍到阿雪跟疑似Edwin在車廂內爭執，雙方表現激動，似乎因阿雪為谷33C導彈寫真，自稱單身而辣㷫有米男友。其間二人發現陳先生正在拍攝，疑似Edwin下車爆粗要求刪相遭拒絕，其後阿雪落車說：「唔好意思，我可以同你影相，但我個肚今日有啲唔舒服，同埋你可唔可以delete啲相？」陳先生堅持不刪相，他指阿雪仍死𦧲：「唔好啦！麻煩你delete啲相啦！你delete咗佢啦！」陳先生憶述阿雪用力拉扯他的衫袖，阿雪還向陳先生友人埋手，但陳先生和友人其後開車離去。<br></p><p>Edwin曾戀華姐
</p><p>本報記者昨日致電阿雪，問到前晚是否與Edwin在車廂內吵大鑊？她回應：「冇嗌交啦！所以冇嘢呀。」問阿雪目前與Edwin是甚麼關係？她避談：「我單身咗半年，身邊所有朋友都知，我冇講大話，亦毋須講大話，因為我乜都po出嚟！當時被傳媒發現我哋分手，佢係圈外人，我覺得累咗佢，搞到佢屋企人擔心。最近係有見番面，但唔會特別提起，因為對佢會有影響！𠵱家又將佢捲入，希望大家focus喺我工作，我知道大家都想我得到幸福。到適當時，我會話畀大家知，要留番啲空間畀我！講完呢次，所有關到佢嘅事，我都唔會再回應，有乜事就衝我嚟好喇！」<br>阿雪前晚在fb狂呻：「除咗事業，其他好多嘢都唔順利，其實我就嚟爆煲！」另外，有讀者爆料指Edwin曾與國際華裔小姐冠軍盧淑儀拍拖，Edwin喜愛夜蒲，阿雪對此封嘴不回應。<br>採訪：唐琛悠、楊定</p></body></html>