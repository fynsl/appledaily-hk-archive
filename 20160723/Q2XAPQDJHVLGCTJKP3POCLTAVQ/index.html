<html><header><meta charset="utf-8"><title>周汶錡囝囝玩水晒天然呆　梁浸浸游水前識熱身</title></header><body><h1>周汶錡囝囝玩水晒天然呆　梁浸浸游水前識熱身</h1><p>昨日大暑，氣溫平均30幾度，夏日熱辣辣……做咩好呢……BB仔當然玩水水最好啦!<br><br>索媽周汶錡昨早喺網上貼出囝混血囝囝Jacques沖涼相，見囝囝玩緊玩具，不過可能啱啱瞓醒冇耐，個樣仲有啲天然呆，面仔紅卜卜，可愛到暈!<br><br>另外，Yumiko(鄭希怡)寶貝女梁浸浸嘅Instagram昨早貼出喺游泳池影相2秒片，寫道：「游水前，等我熱吓身先!」片中見梁浸浸手仔郁郁吓，原來係做熱身，1歲人仔就咁專心學習，叻叻!下午3點幾，梁浸浸嘅Instagram再po出佢同黃伊汶囝囝陳真一齊落水，兩個攬住個水泡仔，夠晒得意。</p></body></html>