<html><header><meta charset="utf-8"><title>【撐廣東話】《聽陳蕾士的琴箏》講啲乜？網民用廣東話譯會考經典範文</title></header><body><h1>【撐廣東話】《聽陳蕾士的琴箏》講啲乜？網民用廣東話譯會考經典範文</h1><p>對於2007年會考改制前，中文科仲要考26篇範文的香港學生來說，講到「最痛恨」的文章，相信非《聽陳蕾士的琴箏》莫屬。四位網民史兄、擇言、林非和Edwin（講故佬），就將這篇文用廣東話重新演繹，再連同當年初中到會考要讀的21篇經典中文範文輯錄成書，以此示範和鼓勵多用香港人的語言：用廣東話去寫作。<br>《聽陳蕾士的琴箏》是作者黃國彬聽完音樂家陳蕾士的琴箏音樂後，用文字描述其彈琴箏動作和透過音樂聯想到的景象。這篇當年被喻為「史上最難的會考中文課文」，四位網民用廣東話各自重新演繹一個版本，例如原文「他的寬袖一揮，萬籟就醒了過來」，史兄就譯成「佢舉起雙臂，世界萬物即刻甦醒過嚟」。四人用四個月時間，還精選21篇範文翻譯輯錄成書，用眾籌方式於今年書展推出，由《差不多先生傳》、《背影》、《敬業與樂業》，以至《庖丁解牛》、《論仁、論君子》、《六國論》、《以畫為喻》、《孔乙己》、《花潮》等等，全是當年中學生學中文的「集體回憶」。</p><p>「今次想做一個示範畀大家睇，用廣東話寫正體文章係唔失禮、係一個可行選擇。」對於史兄來講，今次係佢第一本一句粗口都無的書籍，史兄話，自己中學時係用廣東話的「受害者」，試過作文因為文章對話全部用廣東話，結果唔合格，老師仲寫原因係因為「口語化」，「對話有乜理由唔用廣東話寫，可能因為呢件事，令我好似有創傷後遺症咁，而家更加成日用廣東話。」而且史兄認為，現時香港人的寫作，唔算係「我手寫我心」，「我哋日常用廣東話講嘢、唱歌，但寫文好少全部都用廣東話，我唔敢講廣東話寫作一定好過書面語，但用於好些文體上，我幾肯定用廣東話係比較清脆利落。」<br>「條友好臭串點譯？譯做『那傢伙真的很囂張』？個感覺會友善咗，表達唔到原意。」擇言就希望，這書除了給當年會考生回顧，也想現時考文憑試的學生一看，「市面要搵廣東話書，可能十本都搵唔到，小說可能會有，但正經一點嘅議論文或描寫文就極少，其實廣東話寫文可保留原意神髓、言簡意骸，可能日後香港因為咁而多了一堆小說家、寫文章很好嘅大文豪都唔出奇。」<br>本書另一特色，是找來插畫家波屎在每篇文章畫一幅插畫，表達方式抵死啜核，例如《聽陳蕾士的琴箏》，就畫到有個人彈結他，彈到好似六指琴魔咁有條龍、有隻虎甚至數碼暴龍「跑」出來， 「我啲畫想表達個意思唔會第一時間諗到，一定要睇完成篇文再睇圖先至消化到。」</p><p>《聽陳蕾士的琴箏》（原文節錄） <br>他的寬袖一揮，萬籟就醒了過來。<br>自西湖的中央 一隻水禽飛入了濕曉， 然後向弦上的漣漪下降。 <br><br>《聽陳蕾士的琴箏》（史兄版）<br>佢舉起雙臂，世界萬物即刻甦醒過嚟。<br>佢伸出靈巧嘅雙手，慢慢垂低放喺古箏上面準備彈奏，猶如季候鳥喺水面低飛。<br><br>《聽陳蕾士的琴箏》（原文節錄） <br>在崑崙之巔，金色的太陽擊落紫色的水晶。<br>紅寶石裡珍珠如星雲在靜旋發光。 <br><br>《聽陳蕾士的琴箏》（擇言版）<br>喺金色嘅日頭，扑落咗紫色嘅水晶。<br>紅寶石入面珍珠好似星雲咁喺度靜旋發光。<br><br>記者：余瑋<br>攝影：徐振國</p></body></html>