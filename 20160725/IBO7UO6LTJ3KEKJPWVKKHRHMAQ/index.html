<html><header><meta charset="utf-8"><title>中環在線：龐建貽推介三本心水酒書 - 李華華</title></header><body><h1>中環在線：<br>龐建貽推介三本心水酒書 - 李華華</h1><p>新世界發展（017）主席鄭家純女婿龐建貽經營葡萄酒入口公司，搵佢介紹好酒，佢支支都話靚（潛台詞可能係要睇你有幾多budget）。碰啱最近書展，要佢推介三本講葡萄酒嘅好書，佢就二話不說，畀出三本心水。</p><p>要講酒，當然由入門講起，佢話《The World Atlas of Wine》係入門書，提到唔同國家與產區嘅酒，涉及唔同等級，又介紹各種提子，加埋歷史，等同葡萄酒字典，佢話「鍾意葡萄酒嘅人，一定有呢本書」。</p><p>另一本重要收藏就係《Michael Broadbent's Vintage Wine》，此書收錄葡萄酒大師Michael Broadbent幾十年來嘅tasting note。龐建貽認識Michael Broadbent，指對方教佢飲好多舊酒。<br></p><p>此外，龐建貽過去五、六年不斷推介勃艮第葡萄酒，佢書櫃裏就有本《Inside Burgundy》。佢話，十幾年前去勃艮第時發現呢本書，從此當作指南，亦開始對Burgundy酒有更深認識咁話。</p></body></html>