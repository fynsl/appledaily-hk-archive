<html><header><meta charset="utf-8"><title>老公揸媾女戰車接載伍姑娘降服練海棠：永遠罰吓佢</title></header><body><h1>老公揸媾女戰車接載<br>伍姑娘降服練海棠：永遠罰吓佢</h1><p>【香港書展2O16】伍詠薇的老公練海棠上月被爆背妻偷食，事件無損夫妻關係，上月底兩人到三亞度假，他們昨午原本拍拖入灣仔書展，大撐伍姑娘胞兄伍經衡（Richard）推出的DSE英文卷，可是練海棠臨時甩底，只有伍姑娘單拖現身。直至活動後，練海棠化身柴可夫，駕駛他上月被周刊拍到的媾女白色七人車往接回老婆，大晒恩愛。</p><p>貼谷胸攬貓床照</p><p>現年47歲伍姑娘，昨穿上白恤衫配牛仔褲和高踭鞋，打扮青春出現書展，問到練海棠為何突然缺席？她護夫解畫：「司機今日放假，老公負責揸車，因為下面塞緊車，又有遊行，所以佢都係唔上嚟。」伍姑娘自爆近日仍懲罰老公，她風騷說：「男人最好永遠都罰吓佢。」上月底不是已結伴甜蜜到三亞享受陽光與海灘嗎？伍姑娘回味：「係好sweet，個旅行一早安排。」<br>伍姑娘前晚在facebook貼出疑似真空攬貓的床照，與愛貓咀嘴外，側身躺在床上時谷出事業線，她說：「你點知呀？你哋班狗賊吖！其實冇乜特別，我喺屋企游水，咁貓好少肯影相，好難得，我咪叫助手立即影，我有浴巾圍住，有着衫㗎！」當時她似獨守空房，為何未見老公練海棠？伍姑娘講笑話：「我使咗佢落樓下買外賣畀我哋食。」<br></p><p>自讚遺傳開心底</p><p>伍姑娘笑言朋友好奇她是否有意出寫真，她表示暫沒此意，問老公是否不批准？伍姑娘睩大眼反問：「乜嘢唔畀呀？個個都話我keep得好，我哋伍氏（指伍氏兄妹）遺傳咗開心底。」伍姑娘已收服老公，她即借身邊胞兄Richard作擋箭牌，示意記者不可欺負她，記者轉問Richard可有在事後向練海棠訓話？Richard答：「冇嘢啦，人生有好多事，呢啲其實冇乜嘢。」伍姑娘再搭嘴：「人生咁多事，呢啲好少事，其實冇乜事發生，點叫雨過天晴呢，連續9日天氣咁，都融化咗。」活動後，伍姑娘和胞兄Richard一齊行到灣仔君悅酒店，原來練海棠駕駛白色保母車來接老婆，臨上車前，兩夫妻十指緊扣讓記者拍照。<br>採訪：張俊銘<br>攝影：陳慧安</p></body></html>