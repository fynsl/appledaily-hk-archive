<html><header><meta charset="utf-8"><title>求驗客手記：馬列斯新一季繼續fit雲格流晒口水</title></header><body><h1>求驗客手記：<br>馬列斯新一季繼續fit<br>雲格流晒口水</h1><p>過咗個暑假，應屆英格蘭足球先生馬列斯冇退步喎！上周六嘅國冠盃，馬列斯一次精采嘅個人表演，先為作客嘅李斯特城先開紀錄，雖然些路迪之後追平，但李城最後互射12碼贏波。前兩日法國傳媒話馬列斯有機會過檔阿仙奴，相信兵工廠主帥雲格喺今場之後都要加多兩錢肉緊同誠意啦！</p><p>阿奴開價4.25億</p><p>上周六突然有法國傳媒收到風，話阿仙奴出價4,180萬鎊（約4.25億港元）收購呢位李城嘅25歲中場，各大英國傳媒都有轉載，有人仲見到馬列斯嘅經理人上周五去咗睇阿仙奴對朗斯場波。雲格亦都講過好多次願意斥巨資買球星，所以呢單嘢都似層層，仲有報道話雲格想買埋里昂前鋒拿卡錫迪。<br>阿仙奴近年都差個有質素嘅右翼，禾確特剩係識衝落底線、阿歷士張伯倫又唔成才、伊禾比仲未成熟，而艾朗藍斯打中路好啲，如今見到馬列斯呢種識推大位起腳嘅，簡直係阿仙奴前線嘅最後拼圖，雲格仲唔流晒口水咩！</p><p>入靚波助李城殺「迪」</p><p>不過，呢啲轉會傳聞冇困擾到馬列斯，上周六李城作客些路迪場國冠盃入面，佢表現仲係好好。喺46分鐘，佢由右路帶入禁區，面對兩個守衞，佢吸番個大位，起左腳為李城射成1:0。雖然些路迪之後追平1:1，但李城喺互射12碼連入六輪，以6:5擊敗對手。<br>雖然雲格好鍾意馬列斯，但佢經理人話暫時未收到兵工廠報價，睇嚟係想迫雲格快啲出手。我求大俠都覺得阿仙奴要快手啲，話晒有占美華迪前車之鑑，如果再拖耐啲，李城領隊雲尼亞里同華迪𠱁掂馬列斯留隊嘅話，雲格又會再走雞嘞！<br>雲尼亞里賽後話：「你哋見唔見到馬列斯好開心？佢喺李城好努力，踢得好，啱啱先入咗波。佢係我哋其中一個最重要嘅球星，而喺其他球隊有好多球星，佢未必踢得番家陣嘅水平，因為佢可能要做後備，所以留番喺度同我一齊最好。」</p><p>而早前拒絕阿仙奴邀請、留效李城嘅華迪最近收到喜訊，佢嘅新婚太太碧琪有咗BB，呢個係佢哋嘅第二個小朋友。</p></body></html>