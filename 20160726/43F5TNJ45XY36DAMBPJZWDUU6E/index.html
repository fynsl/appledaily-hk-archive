<html><header><meta charset="utf-8"><title>中環在線：股民捉精靈　冇人理U盤 - 李華華</title></header><body><h1>中環在線：股民捉精靈　冇人理U盤 - 李華華</h1><p>港交所（388）嘅新猷成日俾市場柴台，噚日捲土重來嘅收市競價（U盤），夾都冇咁啱，撞正《Pokémon GO》殺入香港。港交所行政總裁李小加今次真係擇啱日子嘞，事關股民掛住捉精靈，都冇乜人玩U盤，冇出事機會喇。<br>U盤首次推出喺2009年發生過意外，大笨象滙控（005）被質低至33蚊，今次重推自然嚴陣以待。點知中午收市前《Pokémon GO》上架，連一眾股評人都變身小精靈訓練員，股民自然更加無心情炒股，仲理你多咗10分鐘trade咩？<br>結果成個競價時段都係得11億銀成交，未見有驚天地泣鬼神嘅盤，係騰訊（700）高收1蚊。港交所位於將軍澳工業邨嘅數據中心好似都係PokéStop。唔知一班訓練員會否山長水遠去Catch'em all呢？</p></body></html>