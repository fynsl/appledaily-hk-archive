<html><header><meta charset="utf-8"><title>魚樂無窮：識於微時潛力股 - 唐牛</title></header><body><h1>魚樂無窮：識於微時潛力股 - 唐牛</h1><p>《Pokémon GO》終於登陸香港，全城掀起捉精靈熱潮，唐牛都忍唔住玩埋一份，不能否認遊戲有其魔力，和記電訊（215）及數碼通（315）亦乘勢炒起，睇圖表靚到暈，但升勢能否持續，好視乎呢股熱潮延續幾耐。<br>唔想炒概念咁空虛？今日推介嘅邵氏兄弟（953）啱晒你，呢隻由「中國梅鐸」黎瑞剛入主嘅變身股，6月底改名後已沉寂一輪，近日終於再有動作。根據SDI資料顯示，黎瑞剛於7月15及18日連環增持公司股權，平均作價介乎1.08元至1.09元，涉資近3,000萬元，持股由24.65%進一步增至26.49%。錢銀事小，象徵意義事大，無他，大股東也按捺不住出手，證明現價已屆超值水平，你可以同佢喺一條起跑線起步，何樂而不為？<br>再講，邵氏兄弟呢個品牌，乃由邵逸夫創辦，TVB（511）重臣樂易玲，更為邵氏兄弟執行董事，說邵氏兄弟甚有TVB影子，相信冇人會反對，但最新市值只得15億銀，僅及TVB約一成。如此陣容卻只得如此規模，怎樣也說不過去，做大做強只係時間問題，𠵱家有識於微時嘅機會，仲唔飛撲埋去等幾時？</p><p>唐牛<br> http://www.fb.com/tongcow88 <br>本欄逢周二、四刊出</p></body></html>