<html><header><meta charset="utf-8"><title>隔牆有耳：政界四圍撲做Pokémon訓練員　鼠王芬潮捉鼠精靈 - 李八方</title></header><body><h1>隔牆有耳：政界四圍撲做Pokémon訓練員　<br>鼠王芬潮捉鼠精靈 - 李八方</h1><p>噚日明明係星期一，辦公室內卻罕有朝氣勃勃，個個員工走嚟走去，好忙碌咁「工作」。係呀，真係好落力㗎，不過佢哋係捉緊小精靈，皆因Pokémon Go殺到香港，潮人梗係要試玩，就連政界中人都係咁話，暫時放低拉票工作四圍撲，而且好滿足佢哋嘅收穫！</p><p>企鵝男化身小精靈</p><p>好似因為鄭家富復出，喺新東選情有危機嘅新民主同盟范國威咁吖，噚日中午已經喺fb圖文並茂話：「我竟然在立法會辦公室發現小火龍」，似乎捉得好過癮！八方問佢有乜心得？佢話一定要睇路，唔好撞牆，而佢捉精靈都有底線，一嚟唔會捉到衝入主席房，二嚟捉一陣就落街開站，做番選舉老本行。<br>喺九龍西爭取連任嘅經民聯梁美芬，估唔到都追上呢個熱潮，仲要自抽鼠王芬外號，喺fb貼相留言「識捉一定係捉小哥達」，hashtag「鼠王係捉鼠專家」、「唔係鼠中之王」等。八方問過梁美芬，佢話係一班年輕義工教佢玩㗎！咁有冇捉鼠秘技？都係嗰句，玩還玩，記住睇路唔好撞板！<br>喺港島參選嘅民建聯張國鈞嫌捉精靈唔夠勁，索性走入圖中畀大家任捉（定joke？），旁邊仲有好多企鵝，明顯攞自己企鵝男花名嚟笑。佢話係助理幫佢P圖，仲叫佢唱埋歌主題曲「日日（夜）鍛鍊（煉）去取勝」，似乎佢真係放低咗企鵝男嘅心魔喎！</p><p>李八方<br><br>mailto:pf_lee@appledaily.com</p></body></html>