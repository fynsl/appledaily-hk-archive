<html><header><meta charset="utf-8"><title>Can Bank：《Pokémon GO》賺唔到錢？ - 散子</title></header><body><h1>Can Bank：<br>《Pokémon GO》賺唔到錢？ - 散子</h1><p>任天堂旗下Pokémon Company與Niantic合作的《Pokémon GO》終於登錄香港，但同一時間，熱炒近一個月的任天堂昨日要跌停板，主要由於公司自爆，其實《Pokémon GO》對公司盈利影響有限，暫未有上調盈利計劃。股價好地地可以食住《Pokémon GO》個勢一洗頹風，點解公司要出手叫停？<br>從股價而言，任天堂由本月7日至今，升幅已達到55%，反觀任天堂合作方、Niantic的大股東Google，股價只是升6.8%。點解投資者對Google會咁冷靜？根據Niantic公佈，《Pokémon GO》是由三方進行投資，包括任天堂、Google及Niantic，合共投資3,000萬美元開發，即係話即使個game好賺錢，最少都要先除三份，而任天堂只揸住Pokémon Company的32%，即係除三之後都淨係有三分一落到袋。<br>從收入嚟睇，手遊開發商一直處於不利狀況，與渠道分銷商分成比例一直偏低，普遍介乎2：8至3：7比例，即使好多人會買好多精靈球，到開發商手嘅錢已經唔見一大截，所以唔少開發商均會由遊戲內大賣廣告，以增加收入。<br>不過，如果各位已下載並開始玩，都知道《Pokémon GO》並無類似廣告，Niantic創辦人John Hanke曾經表示，公司旗下另一個遊戲《Ingress》是透過Application Programming Interaces（APIs）吸引開發商，透過遊戲本身故事性去為商品營銷，並非靠過往硬銷方式。換言之，就是與商戶合作，吸引玩家行到商戶。<br>以目前公佈《Pokémon GO》合作商戶，暫時只見到日本麥當勞，的確未足以令到任天堂要發盈喜。不過，睇番《Pokémon GO》前身的《Ingress》，用咗三年，合作夥伴有Hint Water、Vodafone、Motorola、AXA、Softbank同Lawson等。今次《Pokémon GO》受歡迎程度遠勝《Ingress》，只用一個月時間去衡量隻game有幾賺錢，好似早咗少少。<br><br>散子<br>本欄逢周二刊出</p></body></html>