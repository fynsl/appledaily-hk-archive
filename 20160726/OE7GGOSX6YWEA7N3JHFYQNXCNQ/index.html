<html><header><meta charset="utf-8"><title>中環在線：喊得出色　花旗搵青姐代言 - 李華華</title></header><body><h1>中環在線：<br>喊得出色　花旗搵青姐代言 - 李華華</h1><p>噚日係港交所（388）重推收市競價（俗稱U盤）嘅第一日，花旗銀行同日公佈，股評人胡孟青（青姐）成為佢哋手機股票平台嘅代言人，係咪想順便潤一潤青姐當年嗰一滴失控眼淚呢?<br>話說港交所早於2008年推過U盤（之後收番），去到2009年3月9日，匯控（005）股價喺收市競價時段忽然被質低到33元，青姐見到佢隻愛股跌到咁殘，喺電視直播節目上流咗一滴眼淚。就係因為呢滴眼淚，2013年大家樂（341）請過青姐做代言人，推銷30幾蚊連飲品嘅鴛鴦炒飯，想講話平到喊。<br>花旗方面就解釋，今次搵青姐做代言人，主要因為青姐份人夠真、分析好到肉云云，咁啱花旗家陣sell緊冇花冇假嘅買港股3個月冇上限免佣，兩者好夾喎。佢其實唔使解釋咁多，直接話佢哋嘅服務，抵到連青姐都喊咪得囉。<br>今次並非花旗同青姐首次合作，早前佢哋合作過facebook開live講股，未來一年亦會有一連串合作，應該包括搵青姐去講talk喇。咁青姐同大家樂嘅關係又係點呢？大家樂早前已經搵嚟黃子華做代言喎，青姐就話，佢同大家樂只係簽咗2013、2014兩年咋。<br><br>李華華<br>mailto:LiWaWa@AppleDaily.com</p></body></html>