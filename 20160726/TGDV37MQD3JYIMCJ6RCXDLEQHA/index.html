<html><header><meta charset="utf-8"><title>智取大市：VR熱潮炒早咗 - 晉佳</title></header><body><h1>智取大市：VR熱潮炒早咗 - 晉佳</h1><p>勁假時段翻生，第一日就已經睇到個禍害，騰訊（700）由4點嘅187蚊挾到去勁假時段收市188蚊，睇陰陽燭，187蚊收嘅話，原本喺高位係一粒十字星，但𠵱家勁假時段變咗係錘頭，人為因素挾咗個靚圖出嚟。換言之，以後更容易操控陰陽燭，尤其係喺目前成交不足500億元之下，更易做圖。<br>雖說騰訊升到188蚊，個圖算幾靚仔，但能夠陪住騰訊繼續爆上嘅科網同手機股，已經開始腳軟，同埋估值都接近極限，例如舜宇光學（2382）升到31.85元歷史高位嗰刻，歷史市盈率36.8倍，接近設備股嘅40倍市盈率極限，短線再升空間有限，長遠未必唔得，但短線回吐壓力唔細。<br>目前市場對於手機設備商嘅憧憬，主要來自VR、AR等等嘅未來概念，大家期望VR、AR或其他新興電子設備未來大行其道，帶動類似智能手機嘅熱潮出現，但係小弟近期向手機零件企業了解過，發現呢股熱潮並未至如想像般嚟得咁快，至少VR、AR等等新電子產品嘅零件需求仲未到，好有可能成個熱潮炒得早咗。當然，超長線前景仍然亮麗，但超長線嘅事就毋須喺今日呢個高位嚟不問價追捧吧。<br><br>晉佳<br> http://fb.com/advanceguy1 </p></body></html>