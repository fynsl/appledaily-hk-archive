<html><header><meta charset="utf-8"><title>財路：華電福新價殘可吼 - 錢雋</title></header><body><h1>財路：華電福新價殘可吼 - 錢雋</h1><p>華電福新（816）一年大插64%，現價幾乎同2012年上市價差無幾，明年得番5倍預測PE，冇有好怕，煲華電福新。華電福新阿媽華電集團，係五家全國性國有獨資發電企業之一；股東當中，基金Black Stone同Wellington，分別揸華電福新7%。華電福新由母系到基金股東，全部超級大孖沙級數。<br>華電福新2012年上市價1.65元，集團現價1.79元，近五年海底價，同上市價差無幾，而場內專業預估集團明年0.55倍PB，係貼住上市以嚟歷史低位，兼比本身上市以嚟歷史平均近1.4倍PB，平咗60%。<br><br>華電福新今年第一季純利5.05億元人仔，同比增長29%。又引述過發改委數據，今年頭五個月，全國水電、風電發電量同比增加16.7%同14.5%，兩瓣單喺5月份發電量，同比增加20.7%同19.3%。喺第一季打後，兩瓣喺內地總體發電增幅，keep住靚仔。<br>華電福新到上年尾，水電同風電裝機容量8,925兆瓦，超過晒煤電3,600兆瓦，而風電新增組裝，上到33%，兼再無新組裝煤電瓣數。集團順應兼食住環保國策，有運行。場內專業評估，華電福新今、明兩年EPS 0.3港元同0.36港元，明年預測PE跌到得5倍。煲華電福新，現價翻半番到2.7元，明年預測PE先得7.5倍，未有耐上到平均值水位。</p><p>錢雋<br>細價股專家<br>本欄逢周二刊出</p></body></html>