<html><header><meta charset="utf-8"><title>隔牆有耳：話要清算「選舉特務處」國師　韓連山look　選立會 - 李八方</title></header><body><h1>隔牆有耳：話要清算「選舉特務處」<br>國師　韓連山look　選立會 - 李八方</h1><p>好多網民之前估緊熱普城嘅「國師」陳雲同「皇上」黃洋達幾時報名選立法會？兩人終於喺噚日回應萬千網民期望，尤其國師冇令網民失望，一時叫「大鵬金翅鳥大顯威力」，一時又話日後要清算「選舉特務處」，要開紐倫堡法庭，又話送晒佢哋去北韓；皇上亦不負眾望，繼續上演搬龍門絕技，仲大唱港版Pokémon主題曲造勢，聲言如果落選，一定係選舉舞弊，到底係乜邏輯呢？</p><p>指簽確認書顯示受迫害</p><p>國師噚日嘅一身戴帽打扮，令好多網民耳目一新，但都好想知道佢點解要扮韓連山嘅叔父look？又有網民話似梅啟明。國師出得山，神神佛佛點少得？點都要叫佢隻私伙小精靈大鵬金翅鳥出嚟，所以參選都叫番兩句「大鵬金翅鳥大顯威力」。<br>國師一邊話自己擁護《基本法》，但又同時話簽確認書係要顯示受政治迫害，警告「選舉特務處」小心做人，仲不忘用普通話講「政治清算不會饒過你們」。之後國師開始嚟料，預告當中共倒台、香港獨立就會清算呢班人，要開紐倫堡法庭審佢哋，送晒佢哋去北韓、西伯利亞受刑，但八方之後已經唔知國師講乜，因為好難理解當中邏輯！<br>皇上報名同樣充滿娛樂性。早排佢搞反Pokémon譯為「精靈寶可夢」遊行，上到國際傳媒，噚日報名可能見Pokémon呢排有勢，即刻唱首改編港版主題曲嘅《I love basic law》打打氣，以示自己有誠意「擁護」《基本法》！<br>皇上仲好有霸氣話，佢係全港動員能力最高、成員最多、行動力最強大嘅組織首領，《熱血時報》喺新媒體入面舉足輕重，所以佢咁勁，今次一定選到，選唔到就一定係選舉舞弊！有網民話皇上口吻似足叫熱狗一定要課金，唔課金就一定係左膠契弟一樣！</p><p>李八方<br><br>mailto:pf_lee@appledaily.com</p></body></html>