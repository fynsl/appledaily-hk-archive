<html><header><meta charset="utf-8"><title>【飲食籽】上環打工仔糧尾平嘆　$15一籠蝦餃</title></header><body><h1>【飲食籽】上環打工仔糧尾平嘆　$15一籠蝦餃</h1><p>【飲食籽：搵食地圖】<br>作為一個有要求的打工仔，糧尾想食好些都好合理，但若果在中上環等平均消費偏高的地區上班，莫講話找間平平地的餐廳有困難，行慢一步的話，分分鐘「一位難求」。這次找來在上環上班的打工仔帶路搵食，原來他閒時會搭電車於上環西環兩邊走，只為食到一餐飽肚又好食的午餐。</p><p>手做點心　茶位三蚊</p><p>上環商廈林立，林澤熹（Jacky）就在其中一棟鄰近西港城的商廈裏任職客戶服務員，有時他會坐兩個站電車到西環搵食。「平時糧尾手緊，都係求其一餐就算，不過有時又想食得特色一啲，就會過西環。」Jacky邊說着，邊領我到一間有幾十年歷史的老茶居。<br>甫坐下開了壺濃普洱，Jacky就走到蒸籠那邊，親自選擇點心，「有冇馬拉糕呀？要多一籠雞球大包！」只見Jacky兩三下手勢已捧着一籠兩籠回來開餐。平時他跟同事來飲茶，都習慣每人選兩款點心一齊分享，這裏一籠點心大多數只是$15，「你平時去酒樓，叫籠蝦餃都收你廿幾蚊，呢度15蚊四粒，質素又唔係差，外面真係搵唔到。」這裏的點心是全人手製作，師傅每日凌晨開工，早上五時就開門做生意，熟客多數都是晨運的公公婆婆，所以茶錢也只收三元，絕對是街坊價，不過每日只開到下午兩時半，遲來的話，隨時沒點心食。</p><p>叁去壹點心粉麵飯<br>西環薄扶林道11號</p><p>羊肉搶湯　特色粉麵</p><p>另一家位於畢街的山東菜館，也是Jacky的糧尾救星。多數人糧尾都會選擇食粉麵，因為價錢實惠又飽肚，但食得多總會厭。「如果四十幾蚊預算，其實可以嚟呢度，因為佢嘅麵比較有特色。」Jacky推介的這間餐廳店面不大、裝潢簡潔，卻是附近打工仔的心水食堂，皆因這裏無論小炒、粉麵都很有地道山西風味。<br>例如羊肉搶湯麵就是誠意之作，先將羊肉和香芹等配料快炒爆香，再開湯煮麵，羊肉油份逼入湯頭，麵條掛湯又彈牙，非常好吃；嫰雞煨麵以牛奶高湯煮製，麵條充份吸收湯汁，喜歡軟腍口感的人可以一試。羊肉餃亦是外間少見，一口咬下，混合了京葱的肉汁隨即濺出，「四十幾蚊雖然唔算超級抵，但糧尾三、四十蚊一餐，對我嚟講都可以接受，偶然都要轉下口味啦！」的確，糧尾也不能太虧待自己，只是多給幾元，就可以食到比較有特色的粉麵，當然要試一試。</p><p>好客山東<br>上環畢街17號地下</p><p>記者：黃子卓<br>攝影：潘志恆、徐振國、陳永威、許先煜<br>編輯：周頌文<br>美術：孔文彬</p></body></html>