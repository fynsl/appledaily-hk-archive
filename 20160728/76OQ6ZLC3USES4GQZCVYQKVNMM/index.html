<html><header><meta charset="utf-8"><title>財路：大唐發電海底價撈番轉 - 錢雋</title></header><body><h1>財路：大唐發電海底價撈番轉 - 錢雋</h1><p>大唐發電（991）喺三隻國企電力股當中，A、H股之間折讓最大，PB比本身金融海嘯期平咗一半，有得諗。<br>大唐現價1.94元，跌穿2008年金融海嘯期最低位2.15元，創咗八年新低。場內專業預估，集團呢個超殘爆海底價嘅明年PB，得0.49倍，比起2008年海嘯期1倍PB，平咗51%，亦比起過去5年歷史平均1.3倍PB，平咗65%！<br>場內有A股對應嘅其餘兩大國企行家，華能（902）同華電國際（1071），明年預估PB都喺0.6倍水位，大唐比起兩位行家亦平咗24%。大唐對應A股（滬：601991）最新折約4.71港元，香江H股現價，比本身A股折讓59%、華能國電H股比A股折讓46%、華電國際41%。大唐H股比A股折讓，又係最大。<br>場內專業評估，大唐今、明兩年EPS 0.31港元同0.33港元，明年預測5.8倍PE，比本身5年平均，同2008年金融海嘯期時約13倍PE，平咗50%樓上！就當專業預測樂觀咗，大唐今、明兩年PE，只係keep到往績8倍水位，集團PE都仲係比歷史平均值平，加埋超抵搞PB，現價搞大唐，風險有限數。<br>數咁計，當大唐追番上兩位行家0.6倍PB，現價講緊要升23%，到2.4元。又中線少少，大唐翻半番到2.9元，明年預測8.5倍PE，邊有耐上到5年平均值？<br><br>錢雋<br>細價股專家<br>本欄逢周二、四刊出</p></body></html>