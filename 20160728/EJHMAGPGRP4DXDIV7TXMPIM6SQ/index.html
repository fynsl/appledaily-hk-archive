<html><header><meta charset="utf-8"><title>中環在線：澳至尊太子女曾幫手派傳單 - 李華華</title></header><body><h1>中環在線：<br>澳至尊太子女曾幫手派傳單 - 李華華</h1><p>好多上市公司都鍾意揀靚冧巴做上市編號，今日起招股嘅澳至尊（2031）一樣。唔講唔知，主席蔡志輝話「20」同「31」呢兩組數字，對佢同太太有特別意義，分別代表佢對仔女嘅生日日期。<br>蔡志輝憶述，當年跟太太何家敏一齊喺工展會擺檔，阿女當年未夠10歲，已經成日幫手派傳單、試食產品，做到攰嗰陣，會喺檔口啲貨上面瞓着。佢一對仔女今年分別8歲同14歲，噚日細佬要上興趣班，冇出席記者會，家姐就一早到咗，好乖咁坐喺前排聽足成個鐘。<br>唔止一對仔女，蔡志輝仲好有太太心，專登揀喺舊年12月3日遞表申請上市，原來呢個日子，係佢同太太結婚15周年紀念。佢話，咁樣就一定唔會忘記喎！<br>聽完確實有啲骨痹，但旁邊嘅蔡太應該好冧。</p></body></html>