<html><header><meta charset="utf-8"><title>【唔買樓又點喎！】唔追星有首期黑粉鐵粉私生飯係乜？</title></header><body><h1>【唔買樓又點喎！】唔追星有首期<br>黑粉鐵粉私生飯係乜？</h1><p>【三個粉絲追韓劇】熱播韓劇《任意依戀》男主角金宇彬飾演大明星申晙暎，擁有強大粉絲團，但有人愛「星」，亦有人恨「星」！劇中金宇彬嘅媽媽唔鍾意個仔做明星，所以不斷做網絡攻擊，抹黑金宇彬，做這種行為的人稱之為「黑粉」。</p><p>「黑粉」二字來自內地，韓國人就繙譯英文「Anti-fans」（안티팬），這類人普遍透過網絡抹黑明星，嚴重的甚至會人身攻擊。最經典嘅黑粉事件係2006年男團東方神起隊長瑜鹵允浩收到黑粉送嘅「強力膠水果汁」同恐嚇信。該黑粉扮成忠實粉絲，所以允浩不以為意就飲咗果汁，搞到要即刻送院。好彩，便利店嘅閉路電視影到黑粉，佢最後自首，被刑事檢控。Viu韓劇導賞員Ruby話，Anti-fans連童星都唔放過，歌手尹民秀嘅仔仔尹厚喺拍攝《爸爸我們去哪兒》期間，被Anti-fans網絡攻擊，搞到daddy唔敢畀尹厚返學。</p><p>除咗「黑粉」，《任意依戀》劇中又提到「腦殘粉」同埋「鐵粉」，都係形容死忠粉絲。追咗Super Junior（SJ）近十年嘅Cemon就係「鐵粉」，見識過世界各地粉絲為偶像去到幾盡。Cemon舉例話，當藝人拍節目、電視劇或電影，粉絲會做「食物應緩」，訂自助餐或高級飯盒，可能有和牛、龍蝦等，請劇組所有人食。粉絲又會以藝人名義做慈善活動，例如：助養、種樹、賑災等。偶像生日時還會做地鐵或車身廣告祝賀，最誇張係向美國太空總署買星星，以偶像命名！</p><p>咁講法，追星樣樣都係錢，加上SJ去邊做巡迴演唱會，Cemon都跟住去，近至澳門、泰國、韓國、日本等，遠到法國都照跟。每個月飛一次係等閒事，仲要每個地方唔止睇一場。究竟Cemon為SJ洗咗幾多錢呢？Cemon笑住話，「都有六位數字，應該可能畀到啲首期！」Cemon唔係富二代，依家喺弘益語言教育中心教韓文，靠打工賺追星嘅錢。雖然係辛苦錢，不過佢覺得洗得值，比起買樓，見到偶像一面仲興奮。</p><p>Cemon話粉絲界仲有好多術語：<br>1. 私生飯：影響藝人私生活嘅粉絲，例如喺藝人屋企附近等，玩跟蹤。<br>2. 屏幕飯：唔會出外追星，只係坐喺屏幕前睇偶像嘅資訊。<br>3. 顏飯：只係陶醉藝人嘅外貌，唔理會藝人嘅實力。<br>4. 後宮粉：視藝人為老公，認為自己是後宮佳麗三千嘅其中一員，會話「我男人乜乜乜...」。<br>5. 爬牆粉：由原本鍾意A藝人，爬牆到鍾意另一位。<br>6. CP粉：CP即係couple(夫妻、一對戀人），CP粉會將組合其中兩位成員幻想成一對，例如Super Junior隊長利特和成員強仁嘅感情特別好，有時甚至會牽手， CP粉會希望並幻想佢哋成為情侶。<br> <br>主持：動主播阿仙、Viu韓劇導賞員Ruby<br>記者及繙譯：卓惠媛 (Joyce)<br>攝影：陳家文、李錦鏵<br> <br>《任意依戀》片段由Viu提供：<br> https://goo.gl/MlUIFc <br> <br>【三個粉絲追韓劇】<br> http://hk.apple.nextmedia.com/enews/animation/kfans/  </p></body></html>