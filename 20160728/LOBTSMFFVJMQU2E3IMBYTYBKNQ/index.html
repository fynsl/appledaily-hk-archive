<html><header><meta charset="utf-8"><title>財金冒險號：為狂人當選做準備 - 笑笑生</title></header><body><h1>財金冒險號：<br>為狂人當選做準備 - 笑笑生</h1><p>小生於4月15日開欄之作，推測今年有四大驚奇，其一「聯儲局6月加息」估錯咗；其二「歐洲再遭恐襲，英國脫歐」經已應驗；其三「美國亦爆恐襲，特朗普當選總統」亦越來越大機會成真。<br>CNN最新民意調查顯示，特朗普支持率反超希拉莉五個百分點。睇賠率，希拉莉1.75倍，特朗普2.55倍，仍然甚冷。但經過英國脫歐一役，邊個仲敢只睇賠率、唔信民調？<br><br>距離美國大選還有三個幾月，係時候為黑馬當選做好準備。特朗普做總統對市場有何影響，市場共識係佢會實行保護主義，打擊全球貿易。首當其衝的，一定係航運及航空股。另一點近乎共識，認為特朗普係黑天鵝，係市場一大風險。諗真啲，呢個「狂人」當選，真係咁差？定係會造就如英國公投後的低吸良機？<br>市場最關心貨幣政策，特朗普曾狠批聯儲局主席耶倫主張加息，上台後會踢走耶倫，繼續實行超低利率。財政方面，佢講明要花錢於軍隊及基建，相信會繼承共和黨總統風格，做大花筒，等民主黨上場才減債執手尾。貨幣加財政寬鬆，結果會係美元轉弱。近幾個美元周期，升勢大約維持六年，此輪升浪始於2011年，強勢應到2017年為止，特朗普上台會係轉捩點；而弱美元，對港股是福不是禍。唔係叫你𠵱家買，係等特朗普變成所謂「黑天鵝」至出手執平貨。<br><br>笑笑生<br>mailto:sneeringman@gmail.com<br>本欄逢周四刊出</p></body></html>