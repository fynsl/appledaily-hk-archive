<html><header><meta charset="utf-8"><title>操盤手札記：血色「去槓桿」重臨 - 割柑人</title></header><body><h1>操盤手札記：<br>血色「去槓桿」重臨 - 割柑人</h1><p>今日期指結算，撞正外圍議息，又係大龍鳳嘅日子！繼上周歐洲央行議息後，本周輪到美國、日本，前者議息結果本港時間今日凌晨2時揭曉，後者則於明日中午揭盅。近日市場擔心儲局由鴿轉鷹，加上日本出招規模越傳越亂，時縮時擴，市場情緒相對審慎。<br>內地股市昨日11點突然受驚跳水，拖低港股。市場主流猜測係《21世紀經濟報道》爆料，史上最嚴銀行理財監管新規就快出台所致。另外，政治局前日開會，罕見提及「抑制資產泡沫」，估計係為10月六中全會放風。舊年血色去槓桿、擠泡沬，股災餘悸未過，又嚟？<br>貨幣政策進一步寬鬆無望，滬指昨跌58點或1.9%，收2992；恒指尾市拗腰，升89點或0.4%，收22218。港股雖然連升三日，但冇乜力水，後市要睇第二季及上半年業績係咪配合。技術走勢上，恒指短線料整固，只要唔失守21654前浪頂支持，仍反覆向好。<br><br>法國遭恐襲，德國更一周四宗，受衝擊嘅唔只係國家安全及難民政策，甚至影響總理默克爾仕途。黑天鵝威脅已成國際秩序新常態，今年英國脫歐、特朗普可能成為美國總統；明年德國大選，默克爾隨時下台，或成下一隻黑天鵝。中外迷霧重重，港股處於今年高峯，現時追入藍籌風險偏高，吼區間運行股份較穩陣，尤其盈喜股。<br>國務院早前提出，要「部署促進通用航空業發展，以改革創新擴大有效內需」，同時提到要「穩步擴大低空空域開放，簡化通用航空飛行任務審批備案」。現時內地通航機隊約2,000架，估計未來5至10年至少提升到1萬至2萬架。<br>中國飛機租賃（1848）係中國最大獨立飛機出租商，內地市場佔有率約30%至40%，業務亦已擴至全球各地，客戶包括亞洲一級航空公司。月初發盈喜，預告中期純利較去年同期倍增。單睇呢個牌面，已值得候低吸納。該股現沿升軌反彈，昨收8.48元，升3.2%，可小注試探，先睇9.1元，穿8.1元止蝕。<br><br>割柑人<br>本欄逢周四刊出</p></body></html>