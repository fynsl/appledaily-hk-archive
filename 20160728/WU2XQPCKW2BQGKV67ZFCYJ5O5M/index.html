<html><header><meta charset="utf-8"><title>隔牆有耳：孫公點評選特首熱馬 - 李八方</title></header><body><h1>隔牆有耳：<br>孫公點評選特首熱馬 - 李八方</h1><p>提起前教育局局長孫明揚，好多人即時諗起跑馬，但未必估得到孫公其實連特首跑馬仔都好有心得，佢噚日就喺免費報章《am730》以〈特首候選人名單初稿〉為題撰文，點評多位坊間認為嘅特首大熱人選，佢話當中咁多馬仔中，特首梁振英、新民黨主席葉劉淑儀同前財政司司長梁錦松最想出到閘喎。<br>喺官場打滾40幾年嘅孫公話呀，曾經同政務司司長林鄭月娥同財政司司長曾俊華共事，覺得林鄭「當政務司長是一流」，但唔相信佢有志做特首；而曾俊華就好有才華，但唔清楚佢係咪真係有意選特首，「但我知道有不少人希望捧他出來，跟『ABC』對着幹」。<br>孫公不諱言，最想選下屆特首嘅人一定係梁振英，寸爆話呀：「由他當年說出『N屆都唔選』，就已經知道他的志向」，同時話出選立法會港島嘅葉劉同近期成日曝光嘅阿松都「非常渴望當選特首」，但相信葉劉要選立法會，如果𠵱家有乜閃失就尷尬，所以至今都有顧忌；阿松則積極曝光，必有所圖。<br>至於大家好like嘅立法會主席曾鈺成呢？孫公形容對方態度曖昧，覺得佢「似乎在等待欽點」。唔知資深馬迷孫公呢番貼士會唔會中呢？</p></body></html>