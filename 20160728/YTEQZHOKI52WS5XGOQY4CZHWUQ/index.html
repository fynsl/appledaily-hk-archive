<html><header><meta charset="utf-8"><title>【點五步】港少棒球隊打贏日本　要多得一個前特首</title></header><body><h1>【點五步】港少棒球隊打贏日本　要多得一個前特首</h1><p>每逢暑假總有一齣青春片給大家回味那些年。去年有《哪一天我們會飛》，今年就有講述香港少年棒球隊的《點五步》。運動電影離不開兩個字──熱血，今年這套多一個字──真熱血。因為戲中講述香港首支華人少年棒球隊「沙燕」在1983年傳奇地擊敗日本隊，得到香港少棒聯盟公開賽冠軍這件事珍珠都冇咁真！</p><p>雖然電影把本為小學生的隊員改為中學生以配合劇情需要，不過這段未必很多人知道的歷史，卻總算在30多年後重見天日。想當年，這場大勝6比0的棒球大戰令棒球這項運動一時間遍地開花，而橫越城門河的一條行車橋，還因此改名為「沙燕橋」紀念此事，都咪話唔威水。這支只是成立一年便闖出佳績的球隊，原來要多得前特首曾蔭權當年通過撥款，支持組隊。那時他是沙田區政務專員。「曾蔭權願意一筆過撥63萬給我用，但區議員意見多多，話『搞一支棒球隊，30個細路，就要使63萬咁多？棒球當年响香港真係冇乜人識。』創辦沙燕隊的教練盧光輝，也是沙田基覺小學校長，戲中由廖啟智飾演。七十多歲的他對於當年成立球隊的經過，仍然記憶猶新。「63萬嗰陣係好多錢，可以買到千幾呎單位。但其實要組織一隊棒球隊係唔夠，我同曾蔭權講『不能只支持我一年，最少三年，但如果我三年都做唔出成績，你可以不再撥款給我。』」結果1982年成軍，1983年就能奪冠，如果這是一項投資，回報率的確相當可觀。不過校長搞棒球隊不為揚名，只為把頑皮學生教好。「我從不標籤學生，『呢個冇用，呢個冇希望』。冇可能教不好的我想佢哋學體育精神，人哋打得好，我要佢哋拍手掌。隊友彼此扶持，互相掩護。一個擁有棒球精神的人，一定係個好主管。」<br><br>盧校長小時候從爸爸身上學會打棒球，由最初不感興趣，到為棒球而狂。「先父讀廣州嶺南大學，嗰度好多教授都識得打棒球，所以佢識打。後來走難來到香港，佢帶我去睇棒球比賽。嗰陣覺得有乜好睇喎，咪攞支掍扑下扑下。」爸爸於是用場內售賣的春卷引誘他到場。「諗一諗，係喎，要食春卷，於是就去睇。睇睇下就上癮，越睇越不得了。」從此棒球就入了血，變成DNA。<br><br>眼見香港沒全華人棒球隊，有華籍小孩的隊伍又總是「包尾」，他很想組一支。「我早就講到明，我一係唔組隊，一組一定要全華人。」訓練他們，他奉行一個字──「嚴」。「根本就似軍訓。」30幾度的天氣，一班小學生要由早練習到晚，不能隨便飲水，不能隨便上洗手間。「有學生問我『今日使唔使練習』，我答『你問自己今日使唔使食飯，如果要食，就係要練波』。」<br><br>當年有份擊敗日本隊的第一代沙燕隊隊員陳嘉駿提到，比賽時集中到完場都不知道。「永遠把視線放响個波上，校長教的。直至完場後有漢堡包食，先知道比賽結束。我要食三四個。」身旁的校長笑謂：「佢食三個巨無霸，仲响度舔嘴。」大食細路難養也。<br><br>「沙燕」的光輝，曾牽起棒球熱，但香港至今仍未能容納職業棒球教練及運動員。「其實依家發展已比我30多年前進步很多，但出路的問題，令球員卻步。」第一代沙燕隊隊員區穎良，乃現任香港棒球總會董事，說時也有些感慨。「成人棒球場暫時只得一個，適合小朋友的場地有多一些。」又係土地問題！<br><br>到底香港何時才會重視運動員的貢獻呢？<br><br>記者：葉青霞<br>攝影：劉永發、受訪者提供<br>場地提供：余振強紀念第二中學</p></body></html>