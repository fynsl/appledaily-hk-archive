<html><header><meta charset="utf-8"><title>一路一帶：投資Uber好過炒的士牌 - 斯郎</title></header><body><h1>一路一帶：<br>投資Uber好過炒的士牌 - 斯郎</h1><p>呢個世界冇永遠的敵人，尤其在商業社會。最近Uber喺中國市場同對手滴滴出行握手言和，停咗減價戰，仲聯手齊齊加價兩至三成。其實香港的士業一樣可以同香港Uber講和，不過持有的士牌的既得利益者們就未必肯面對現實。<br>筆者最近乘搭Uber後發現，竟然有司機斥巨資落重注在Uber身上，一次過買入5部Tesla，再出租予司機駕駛Uber，部份車以車租作收入來源，即是將架Tesla當作的士車來作投資，部份則以駕駛Uber收入分成作收入來源。<br>一架Tesla Model S售價平均為60萬元，相比目前的士牌值610萬元，便宜超過九成。以每月租金收入約2.64萬元計，的士牌每年租金回報率約為5.2%；一架Tesla出租予Uber司機，每更租金約為300元，每月租金收入為9,000元，每年租金回報率高達18%，而且3年後Tesla有七折價錢退回車廠服務。政府準備推出600個優質的士牌，的士牌價只會不斷下跌，連炒牌增值都冇埋，邊條數識計，相信大家都知。Uber司機向筆者透露，市場上已有一群全職司機準備轉投Uber懷抱，只是怕政府又出招打壓Uber。<br>其實香港輸業應該改革，例如財爺計劃推出的美食車，預計成本60萬元，還未計取得牌照等等，昂貴成本及繁複手續令不少創業者卻步。早前有一位「80後」花了數月時間自己改裝美食車，成本只是20萬元，但卻不能駕駛外出做生意，因為要通過消防、機電署、運輸署及食環等牌照，部門互相「射波」，美食車推出遙遙無期，究竟香港政府是否有心幫助創業者呢？<br><br>斯郎<br> https://www.facebook.com/oneroadonebelt/ <br>本欄逢周四刊出</p></body></html>