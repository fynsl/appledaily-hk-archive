<html><header><meta charset="utf-8"><title>【凍齡靚媽智慧】飲鹽水排毒　西瓜皮美白真係得？</title></header><body><h1>【凍齡靚媽智慧】飲鹽水排毒　西瓜皮美白真係得？</h1><p>香港有不少在職媽媽，既要照顧小朋友，又要兼顧家庭，的確不容易；但就算唔係在職媽媽，單係照顧家庭已經係一份24小時嘅full time job，認真勞累。知道各位媽媽未必有心力時間去打點自己肌膚，今次扮靚籽找來三位在職媽媽，睇睇佢地有咩快靚正的美容方法。</p><p>一、手作人何思諺（Leanne Ho）
</p><p>既是手作人，又要兼顧拍攝工作的Leanne，與樂隊Mr.鼓手杜志烜（Tom）育有一子，她日常美容時間主要集中在洗澡時，「平常都是照顧小朋友，好少時間花喺自己護膚上面。」除咗敷面膜和塗面霜等基本動作，原來何媽媽都傳授咗佢一招：「夏天吃完西瓜後，媽媽會教我們用西瓜清（即果肉與外皮之間的白色部份）按摩面部，就會白一點。」咁神奇？！註冊中醫師譚莉英指出，原來西瓜清含非常豐富的水份，而且它比絲瓜絡的纖維幼細，用它來輕輕按摩面部，除了可以有退死皮和鎮靜作用，也可令毛孔收細。<br></p><p>二、時尚公關April Lam 
</p><p>不只凍敷有用，熱敷得宜對皮膚也有紓緩效果。運動型媽媽April一向喜歡行山、滑浪風帆等戶外活動，仲經常帶埋兩位千金一齊出外。皮膚經常受陽光照射，April不但會定時peeling幫皮膚去角質，仲有一招對付黑眼圈好有用：「經常熬夜的話，眼會出很多紅筋，只要隔水蒸熱生地，用紗布包着它敷在眼上，敷到它變涼了便可以紓緩紅筋與疲勞。」熱敷可以令血管膨脹舒服啲就係人都知，但原來指明用生地係有原因。譚醫師話生地清熱涼血，趁熱用來敷眼睛帶行氣活血功效，仲可以用來緩和因疲倦而生嘅黑眼圈問題。<br></p><p>三、美容公關Phyllis
</p><p>美容方法又豈只外敷？內服方法同樣值得參考。由12、13歲開始研究美容的Phyllis，試過不少產品和方法，家中更備有家用美容儀器自己做護理。唔只自己落手落腳做機，佢亦有自己的美容宗旨，「我相信人需要先排毒，才吸收到好東西。」Phyllis建議坊間流傳的「朝鹽晚蜜」調理方法，即早上會喝鹽水排毒，每晚睡前喝蜜糖滋潤五臟，「我會選擇喝有麥蘆卡（manuka）成份的，可抗衰老和減少胃氣」。據說喝鹽水有助排清身體宿便，但譚醫師提醒，鈉質會吸收水份，有機會令水份未能適時去到腸胃及排泄系統，效果因人而異；而蜜糖的確可以滋潤五臟，但患有糖尿病的人要控制糖份吸收，參考以上方法時要視乎個人狀況。<br><br>記者：黃樂雯</p></body></html>