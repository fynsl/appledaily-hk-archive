<html><header><meta charset="utf-8"><title>異動空間：下隻破頂高息股 - 魏力</title></header><body><h1>異動空間：下隻破頂高息股 - 魏力</h1><p>脫歐成真，市場竟將喪事當喜事炒，更一片牛市重臨之聲；中國Q2經濟企穩，人仔有序貶值，歐日央行狂放水吊命，儲局唔加息無得再賴外圍。7月議息後，利率期貨顯示，9月加息機率僅26.4%，11月為28%，大選後的12月亦不過45.2%，可見市場確信耶倫今年加息「講多過做」。雖然工資趨升，但油價又碌落山，通脹溫和向上，加息當然係「拖住先」。<br>天虹紡織（2678）發盈喜，成為基金新寵，由7個幾炒到10蚊樓上，暫時目標11.5元，同屬上游紡織股的魏橋紡織（2698），亦靜雞雞在7月中發盈喜。雖然通告指出，中國經濟低迷，拖累紡織產品毛利下降，但旗下熱電廠售電盈利大增，帶動綜合溢利略增。盈利來源逐步分散，對魏橋業績平穩發展絕對有利。 <br><br>家陣資金揀股講穩定、高息，魏橋兩樣都畀到你！去年業績顯示，魏橋手持120億人仔現金，足以還晒長短債有餘；每股NAV高達16.7元，現價市賬率僅0.35倍，股息率仲有5厘，去邊搵？望埋圖，橫行整固四個月後，昨起突破第一棍，抵衝！目標6.9元，突破大時代高位指日可待！<br><br>魏力<br> http://www.fb.com/2012jason <br>本欄逢周一、五刊出</p></body></html>