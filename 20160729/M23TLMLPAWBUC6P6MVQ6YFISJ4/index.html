<html><header><meta charset="utf-8"><title>女神tea time：澳門勵駿博得過 - Fifi</title></header><body><h1>女神tea time：<br>澳門勵駿博得過 - Fifi</h1><p>《Pokémon GO》教會我嘅其中一件事，就係portfolio management嘅重要性，一定要儲定彈藥，穩守突擊，千萬唔好心急將啲精靈進化，因為太早用彈藥進化，進化咗嘅小精靈CP值，分分鐘都唔及你喺街執嗰一隻。<br>近日賭股走勢大勇，金沙中國（1928）上季業績大致符合預期，條數靚靚仔仔仲似見底，加埋預計本月澳門博彩收入按月回升逾一成，似乎賭股已走出谷底，下一步係搵一隻博得過嘅賭股，澳門勵駿（1680）係心水。<br>澳門勵駿旗下漁人碼頭重建計劃的第二幢酒店賭場大樓勵宮酒店，將於年內開幕，近來積極衝出澳門。集團最近公佈，同葡萄牙塞圖巴爾市政局合作，開發當地酒店及博彩娛樂項目；又以4,200萬美元（約3.26億港元），收購老撾Savannakhet省嘅SavanVegas酒店及娛樂綜合設施。<br>你可能會話，澳門勵駿5月以來，已升咗17%啦！仲買？不過睇清楚，賭股上年9月後，股價大部份都跌入深淵，之後唔少股份都有所反彈。以最強嘅金沙來講，去年10月以來，已累積彈三成；美高梅、銀娛兩成，至於澳門勵駿呢，以現價計，仲累積跌3%。大落後得太過份，加上濠賭見底，又有新業務憧憬，博得過。<br><br>Fifi<br> http://fb.com/lovefrystock <br>本欄逢周五刊出</p></body></html>