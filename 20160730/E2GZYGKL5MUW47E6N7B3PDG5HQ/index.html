<html><header><meta charset="utf-8"><title>【玩唔到呀】Pokemon Trainer Club經常無法登入　玩家叫苦連天</title></header><body><h1>【玩唔到呀】Pokemon Trainer Club經常無法登入　玩家叫苦連天</h1><p>玩咗幾日Pokémon GO，見到道場有好多人已經將自己隻精靈打到千幾CP，可憐一班Pokémon Trainer Club的訓練員應該有同感，就係打到lv10左右，每日都徘徊喺上線和下線之間！</p><p>講緊的就係Pokémon GO的log in設定，大家登記做訓練員前，先要選擇用個人的Google賬戶，還是開一個新的Pokémon Trainer Club遊戲賬戶，而Pokémon Trainer Club的伺服器，原來相對比Google的唔多穩定！通常喺非繁忙時間即凌晨到下午4點左右，你可以隨意捉精靈，但一到放工時間，尤其晚飯後人人散步行公園嗰陣，Pokémon Trainer Club多數斷線！<br><br>登入唔到或顯示error訊息呢個情況，其實喺Pokémon GO於美國上架時已經發生，遊戲公司The Pokémon Company當時直頭要關閉Pokémon Trainer Club賬戶登記，原因就係流量（登記人數）過盛，令伺服器不勝負荷。遊戲開發商Niantic Labs都深知Pokémon Trainer Club呢個問題，不過嚟到香港都一直未有解決方法。<br><br>身為Pokémon Trainer Club用家真係會非常洩氣，皆因多人玩真係會「遍地開花」，精靈又多又易捉，升lv升得快好多。一啲有心的fans就做咗一啲偵查Pokémon Trainer Club伺服器狀況的網頁如 https://pokemongoservers.net ，畀用家參考，地方名後面對PTC（Pokémon Trainer Club）一格如果係剔，即係上到線，相反交叉即係冇得玩，不過如果玩唔到，空望住呢個偵查網又有何用呢……<br><br>呢個周末，抵唔住冇得玩的苦，其實可以登記番Google的賬戶，不過，代價就是要從頭來過了。<br><br>記者：容慧心</p></body></html>