<html><header><meta charset="utf-8"><title>【動漫節外】港漫主題茶餐廳　正義聯盟以筆行善</title></header><body><h1>【動漫節外】港漫主題茶餐廳　正義聯盟以筆行善</h1><p>港漫迷，盡情葡萄我吧！這晚，記者與袁家寶、畢亦樂、亞傑多、葉明發、鍾國光、梁光明、梁偉家、米奇、麖迪，還有曹志豪同枱食飯，佬味達到20,000%。如斯陣容，三年前，或者連一眾主筆都未曾預料。能夠凝聚各路漫畫豪傑在餐桌上口沫橫飛的，竟然是一位漫畫迷。</p><p>他叫吳其翰(Eric)。他迷到甚麼程度？迷到心願是開設本土漫畫主題餐廳。可是哪！有！錢！於是他最近在屋企經營的茶餐廳掛上幾十幅珍藏港漫作品，當中有真迹，也有複本，引來港漫迷朝聖，盡情攝，起勢影。他笑謂：「佢哋唔係想來食我餐廳的出品，只係希望來睇下香港知名漫畫主筆親筆畫同手稿。」<br><br>食住雲吞麵，飲啖凍檸茶，睇到李志清的《關雲長》等的真迹，件事係夢幻嘅。店內展出的作品，有的是他購下，大部分是漫畫家朋友獻畫。一個在漫海浮沉多年的迷途小粉絲，點解可以得到多位偶像力撐？一切從佢地殼咁厚嘅面皮開始。漫畫家曹志豪繪形繪聲地說：「有個讀者聚會，無啦啦有個人埋來自我介紹，話『我有睇你啲書』，成個土霸王咁樣。讀者通常都係好有禮貌，驚驚青青，佢一來就好似好熟咁，不過傾開又覺得幾啱傾，慢慢變熟絡。」</p><p>問各位漫畫家這名港漫死忠是個怎樣的人，出現頻率最高的，是個「真」字。這兩三年間，他以真性情認識這個，又結交那個，這位在主筆眼中「有意思」的書迷，變成了可以互相訕笑的真心friend。袁家寶讚他是個有心人：「有時我哋畫啲親筆畫畀佢，佢會唔話畀我哋知，印一塊畫板送番畀我哋。」梁偉家則說：「我哋表面係識咗兩年，但佢識咗我哋好耐，講得出我哋過去同依家嘅作品。其實依家點畫，銷量都冇以前一半，但有一班人無論環境幾差都支持，呢個就係我哋畫落去嘅動力。」對於街坊格局，貼地到貼地，沒有豪裝的餐廳，他謂：「呢間係最正嘅餐廳，其實好豪，喜歡的話，係價值不菲，你話要訩走佢一張，要佢條命好過。」<br> <br>亞傑多認為以港漫包裝小店，如能變成特色景點，絕對是美事。這晚他帶同心機畫作贈予Eric，似乎這小小的餐廳，將又有多一幅「火雲邪神」畫作了。葉明發也喜歡這裏不時有新作。「一年一次動漫節，先有多啲畫讓大家睇到。呢度開放式，隨時有新畫。」梁光明認為這裏比灣仔「動漫基地」大眾化。「呢度好多畫家作品都有。灣仔動漫樂園有雕塑公仔，但公仔是cute版，冇咗神髓。」<br> <br>一個狂迷﹐一家餐廳，為一眾漫畫家多了食飯吹水的機會。雖然席間他們不斷大嚷：「訪問先有蝦食，平時食腐乳。」、「真係托你鴻福」、「係咪你哋影完就會收走啲餸」，笑到記者腰歪牙骹軟。麖迪謂：「好少一群主筆聚埋一齊，有呢個陣容其實唔易。」Eric說：「飯局經常有新主筆加入，大家互相認識，聯盟越來越大。」我會說他們是真‧正義聯盟，堅過石堅做實事。</p><p>2014年，Eric希望送賀年糕點給餐廳附近老人中心的長者，一班漫畫家義不容辭，繪畫吉祥年畫整靚個糕。除了一班漫畫家老友，連大師級的邱福龍都出手相助。Eric說：「我哋真係冇沒見過面，我只係响facebook私訊問佢，邱先生二話不說就畫咗幅壽星公畫。」翌年再辦送糕行動，畫作已由六幅變成十多幅。「呢群主筆，多數畫武俠漫畫，當中講嘅俠義，我真心體會到。」書中的俠義精神透過筆觸，其實也同樣傳到這名漫畫迷的心中吧！<br> <br>今年他更邀請18位漫畫家朋友畫畫作慈善拍賣，讓粉絲競投，最終籌到六萬多元善款。餐廳門外的大海報，印上各位漫畫家以筆行善的證明，去朝聖，還請細心欣賞。<br><br> 地址：屯門兆康商場1樓220號舖兩合特色餐廳<br><br>記者：葉青霞<br>攝影：鄧鴻欣</p></body></html>