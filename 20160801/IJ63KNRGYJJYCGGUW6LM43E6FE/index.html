<html><header><meta charset="utf-8"><title>美貌與智慧並重　歷代港姐語言天份高</title></header><body><h1>美貌與智慧並重　歷代港姐語言天份高</h1><p>2010年香港小姐最上鏡小姐李雪瑩，原來除咗上鏡之外，佢仲好有語言天份㗎，除咗廣東話、英文同普通話之外，仲識法語、德語同意大利語，六國語言，真係去環遊世界都難唔到佢呀！ <br><br>其實除咗李雪瑩，歷界港姐都有好多充滿語言天份㗎！講到最叻嘅，當然係1986年嘅港姐冠軍李美珊啦，佢聲稱識13國嘅語言。<br><br>參加1995年嘅香港小姐陳霽平，雖然佢攞唔到任何獎，但佢就認識6種語言，包括廣東話、英文、普通話、日文、西班牙文、法文，除咗出書、出app教人語言外，唔怪得佢仲接到咁多商場騷啦！<br><br>96年港姐季軍兼國際親善小姐袁彩雲，喺德國出世嘅佢，講得一口流利德文之外，佢仲識法文、英文同國語。<br><br>除咗袁彩雲識德文，97年港姐季軍嘅佘詩曼都識德文㗎，之前佢同馬國明去德國拍攝《愛情來的時候2》嘅德國篇，就見到阿佘大晒德文，你都咪話唔勁！咁佢除咗德文，當然都識兩文三語啦！<br><br>演技出眾嘅影后級港姐張曼玉，除咗識兩文三語外，佢仲識上海語、法文，所以佢同法籍前夫阿薩耶斯溝通完全冇問題。至於有葡萄牙血統嘅大美人港姐李嘉欣，就識葡萄牙語，英文當然亦係「辣辣聲」。<br><br>此外，亦有多位港姐識日文，好似91年港姐郭藹明、04年港姐徐子珊同08年港姐陳倩揚都精通日文㗎！</p></body></html>