<html><header><meta charset="utf-8"><title>【永不放棄】【不能吃的苦】排骨妹21歲起小腸唔郁</title></header><body><h1>【永不放棄】【不能吃的苦】<br>排骨妹21歲起小腸唔郁</h1><p>【本報訊】5呎4吋高、僅得100磅重的何燕珊，身形纖瘦自小被叫「排骨」，食少少就胃痛屙嘔，試過食半塊木瓜，就飽足全日，一直以為腸胃差，怎料，21歲那年有一天突然肚脹劇痛，嘔吐十多次，更嘔出一灘鮮血，立即急症入院，醫生發現她腸道有一個黑影，須立即開刀。離奇的是，開肚後醫生找不到黑影，反而發現她的小腸無法正常蠕動，原因不明。<br> <br>記者：張珮琪 攝影：梁瑞帆<br> <br>「佢哋(醫生)話搵唔到個影，淨係見到我啲腸唔識郁、脹晒，冇手術可以做到。」被診斷為小腸無法蠕動吸收的燕珊(30歲)，一度靠輸營養液入心臟血管吊命，病情更影響器官衰竭。<br> <br>受盡病痛折磨的燕珊，23歲時經歷第二次手術切除部份小腸，原打算術後在肚皮駁喉餵奶但告失敗，要繼續透過心臟血管輸營養液，令她變得更消極，「我食唔到、瞓唔到、屙唔到，連沖涼都要人幫，覺得自己好慘好可憐！又要辛苦啲人嚟探我，屋企人又擔心，嗰刻覺得好灰、人生冇晒意義，我選擇拔喉等死！」<br> <br>儀器嗶嗶作響驚動醫護人員阻止她，「(女)醫生企喺我床邊見我咁辛苦，佢企喺度喊，我記得佢同我講：『燕珊，其實睇到你咁辛苦，我哋讀咗咁多書、咁專業嘅醫生都幫唔到你，我哋將你個case攞去外國研究，教授都話冇方法幫你嘅時候，其實我哋覺得好無奈……。』」<br> <br>那一刻，醫生的眼淚軟化了燕珊，「佢捉住我隻手話我乜都做唔到，只可以為你祈禱，我嗰刻心情突然間平靜咗，好似天使一樣」。其後她藉信仰尋回生存價值，現時她病情反覆，要靠止痛藥及意志對抗病魔，狀態好時仍能少食多餐，自行排便，相反就要入院插喉，抽取積聚體內的食物殘渣。<br> <br>正因為生命無常，她珍惜一分一秒做有意義的事，早前以簡單粵劇造型為老人院長者獻唱粵曲，向病人分享經歷，「我𠵱個病唔知幾時會病發，呢一刻可能好開心同您哋唱歌、分享，但下一刻，我啲腸唔識郁嘅時候，就要返去醫院」。<br> <br>丈夫Bill跟燕珊拍拖時也曾成為她的「出氣袋」，但他一直無怨無悔：「我鍾意呢個女仔，冇諗過要離開佢！」兩人結婚4年，他記得當時燕珊病情欠佳，連婚紗相也影不到，知道太太經常無食物落肚，所以二人不時把握機會嘗盡美食，特別愛吃自助餐，燕珊嗜食甜品，雖然每次點了數款甜品都只能淺嚐，但丈夫總會為她吃下剩餘的，心中只想陪愛妻走下去。</p></body></html>