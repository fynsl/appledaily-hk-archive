<html><header><meta charset="utf-8"><title>鍾樹根聘80後起死回生</title></header><body><h1>鍾樹根聘80後起死回生</h1><p>去年區選落敗的民建聯鍾樹根吸取教訓，兩個月前找來80後根毛毛專責管理facebook，自此讚好多過嬲嬲豬，自嘲抽水po更獲網民力捧，「上年區選失利，就係喺網上投降（民建聯禁候選人使用facebook）」，「喺邊度跌低、喺邊度起番身」。<br>幫Tree根facebook起死回生的根毛毛，戴面具保持神秘感，而他其實不喜以毛相稱，「叫番admin就ok」。作為全職僱員，根毛毛對「老闆」尊敬有加；若非鍾伯樂，他未必有出頭天，挖角者四方八面。</p><p>活躍高登少看《100毛》</p><p>根毛毛表示最希望以facebook立體呈現「老闆」真實一面，如政治外還愛攝影與音樂等，59歲的Tree根笑稱：「估唔到擺啲咁無聊嘅嘢……啲人突然會有興趣，呢個真係佢先做到……佢最初都驚我頂唔頂得順人哋玩我。識我嘅人都知，我係冇乜所謂，好玩得。」<br>根毛毛自爆某抽水點子曾經被婉拒，Tree根搶白：「玩人玩埋隔籬唔係咁好嘛……有啲局長好嚴肅，無謂得罪太多人啦，局長嘅話，無謂再種多啲禍根啦！」<br>所以根毛毛得意之作，仍然是有關對家，就是仿效香港眾志的集氣po，平時關注KOL（key opinion leader，關鍵意見領袖），亦活躍高登，《100毛》反而少看，「三次創作唔係太好……其實好多靈感嚟自人哋嘅『關公』災難」。<br>Tree根坦言讚好網民中，未必是選民，但facebook始終是表達意見媒介；建制派一般靠地面拉票為主，未大舉發展網上催票，他認為是時候改變心態，「網上動員係新嘗試，建制派如果唔追番上嚟，冇可能攞到更多議席」。<br>■記者許偉賢</p></body></html>