<html><header><meta charset="utf-8"><title>隔牆有耳：回歸前教曾鈺成「高招」　避追訪　CY當面丟記者卡片 - 李八方</title></header><body><h1>隔牆有耳：<br>回歸前教曾鈺成「高招」　<br>避追訪　CY當面丟記者卡片 - 李八方</h1><p>雙曾疑似入閘選特首，會唔會嚇到特首梁振英走夾唔唞？好多人可能好想，但暫時唔覺有咁嘅迹象。至於人氣極高嘅曾鈺成呢，同傳媒飯敍時大爆CY有避免記者追訪嘅「妙計」，大讚呢招好「高」，仲自爆上屆特首戰，民建聯唐、梁都有撐，而佢獲派去撐唐唐喎！</p><p>畢竟都喺左派圈子打滾咁多年，曾鈺成點會唔知CY係乜嘢人？佢大爆回歸前上京開籌委會一件趣聞，話當年比較晏開會，午飯過後成日同鍾士元、劉兆佳仲有梁振英4個人去散步，乜都傾，其間有談及傳媒追訪嘅問題，大爆CY發表過「魚缸論」。</p><p>話冇事需要搵對方</p><p>即係乜？CY話自己有養魚，大魚會追住細魚咬，佢諗到條橋，喺魚缸中心放塊玻璃，隔開大魚同細魚，咁大魚一追嘞，就撞埋去玻璃，之後就算拎開玻璃，大魚都唔再追細魚。點樣實踐？<br>曾鈺成話當年有記者畀卡片CY，CY當住記者面掟入垃圾桶，因為話冇事需要搵對方，咁之後記者就唔會追訪佢啦！嘩，咁絕嘅橋都諗到，難怪曾鈺成話呢招好高啦！<br>曾鈺成繼而提及CY到2011年已變咗好多，話記者都睇到。咁信唔信CY真心改變？曾鈺成只笑而不語，仲話識對方咁耐，2011年先有幸獲邀到佢屋企食飯，仲話當年唐唐同CY去民建聯拉票，前者一次一次減分、後者一次一次加分，民記當時好小心，兩邊都有幫，而佢派咗去幫唐唐。<br>講起雙曾配，曾鈺成唔認係「配」，只話支持官員做事！咁曾俊華有冇搵過佢幫手？佢話，有都唔講啦！咁曾俊華有乜弱點？佢認為係要爭取中央部份人同傳統左派信任，要解決呢個問題就要搵個中央信得過而獲左派支持嘅人幫手。問佢特首同行會召集人，如果揀一樣揀乜？佢話揀行會，笑言因為一星期只返半日工。佢話真朋友、真兄弟，包括細佬同阿妹都唔想佢選，又強調選唔選都唔係幫細佬報仇。</p><p>李八方<br><br>mailto:pf_lee@appledaily.com</p></body></html>