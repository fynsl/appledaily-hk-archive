<html><header><meta charset="utf-8"><title>【馮仁昭四圍超】志玲搵律師　追究陳冠希</title></header><body><h1>【馮仁昭四圍超】<br>志玲搵律師　追究陳冠希</h1><p>陳冠希（Edison）日前喺微博向林志玲開火，以粗言穢語辱罵志玲姐姐，事件涉及Edison嘅model女友秦舒培，有指兩女獲邀演出內地節目《我的新衣》，但有人向秦舒培表示：「林志玲那邊不想讓你參加」，之後代理經理人公司將責任攬上身，承認藉「志玲」向秦舒培交代冇得參演原因，原來志玲姐姐無辜被擺上枱，事件沒完沒了，噚日輪到志玲方面透過律師發聲明，保留追究權利。</p><p>斥污辱人格</p><p>幫志玲接洽《我》節目嘅葉可棠，透過北京嘅律師事務所發聲明，表示對Edison任意喺網絡以文字污辱志玲人格，透過網絡傳播嚴重傷害志玲嘅名譽同精神，並造成潛在經濟損失，指Edison應承擔相應法律責任。<br>Edison噚晚就喺微博留言反擊：「大家想一想這幾天發生的事，然後問一下自己，他們為甚麼不直接告我？因為錯的是……！」Edison父親陳澤民噚晚喺網上為仔辯護，佢話陳冠希係「真實、誠實、很為愛人仗義執言的人」，之後佢分析成件事，又搵出林志玲嘅「錯處」，苦口婆心勸佢「不要裝成一隻受傷的小羔羊，不要找水軍混淆視聽，整件事秦舒培才是真正的受害者。」<br>撰文：馮仁昭</p></body></html>