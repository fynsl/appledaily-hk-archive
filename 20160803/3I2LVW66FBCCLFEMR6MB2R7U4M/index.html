<html><header><meta charset="utf-8"><title>財女手筆：樓盤反價武林秘笈 - Melody</title></header><body><h1>財女手筆：樓盤反價武林秘笈 - Melody</h1><p>身邊有不少朋友籌備上車、換樓，遇上不少反價盤，不過實情係，未必真係業主反價，而係賣家喺各間地產放盤，個盤畀人賣咗，經紀唯有講業主反價，開出一個你唔會接嘅天價，實情可能係個經紀搶唔到個盤！所以，買樓要搵多幾個經紀，先知道實情係點。<br>網上巧遇一間地產舖寫出「反價武林秘笈」，內容生鬼有趣，教經紀遇上反價業主，點樣令準買家追價追得心甘情願，咁經紀就可以袋袋平安！<br>武林秘笈內有一招「保住個勢」，講個客喺業主反價後一定有道氣，教經紀千祈唔好令個客嬲業主反價，所以首先要識「搵個代罪羔羊」，例如話係行家搞破壞，搶高個價；一係話新聞寫到個市好旺，總之搵個代罪羔羊出來畀客人消消氣，再要「說出動人故事」，令個客明白業主唔想反價，只係為勢所逼。<br>秘笈內仲有一招「借力打力」，教經紀好好利用業主反價時，客人嗰一刻嘅失望，因為「係成交最大機會」，指準買家通常喺反價後會一鼓作氣。一追價，就會「肯offer之前唔肯加嘅條件」，所以就算傾唔到心水盤，亦都要令佢「成交到第二選擇」，當然係貴少少、本身唔肯買嘅盤！<br>其實，無論講到天花龍鳳，反價只係業主想賺多啲，係幾百萬嘅「薄利」下，仍然為賺多5萬、10萬而斤斤計較。一反再反，經紀想做成生意，當然只有出盡辦法，𠱁得雙方開開心心。<br><br>Melody<br> http://www.facebook.com/whichroad <br>本欄逢周三刊出</p></body></html>