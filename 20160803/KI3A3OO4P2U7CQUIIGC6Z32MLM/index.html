<html><header><meta charset="utf-8"><title>收市閒情：股海掙扎的鯉魚王 - 千頌C</title></header><body><h1>收市閒情：<br>股海掙扎的鯉魚王 - 千頌C</h1><p>有一晚，我行去海邊，開個《Pokémon GO》，彈咗隻「鯉魚王」出嚟，望住佢啪吓啪吓，喺冇水嘅情況下好努力咁掙扎，我覺得我就係佢。如果你冇睇開《寵物小精靈》，一定會以為叫得做「王」，一定好勁。事實係，151隻寵物小精靈入面，鯉魚王堪稱最廢最廢嘅一隻。<br>佢碌大對眼喺度跳吓跳吓咁，其實諗番，就好似平時對住報價機嘅我。上星期，見到隻德普科技（3823）星期四人踩人，星期五都死唔去，唔知邊度嚟嘅勇氣，突然覺得自己股神上身，0.192銀左右買咗啲。<br><br>鯉魚王係一種連用爛魚竿都輕易捉到嘅廢物。德普科技莊家係比比鳥，咁我一定係佢眼中嘅鯉魚王，無啦啦自己跳上擂台，再使出唯一招式——掙扎。你眼望我望，佢心諗：「做咩啫你？」然後再你眼望我眼，食埋你。睇埋星期一收市價，就算全日反彈，我都未返家鄉。<br>鯉魚王廢到一個點係，就算喺緩緩嘅流水中，都只可以隨波逐流。望番自己，我又何嚐唔係？Number降日日中，人炒乜我炒乜，高追中伏一條龍之事十常八九。<br>不過，做鯉魚王有樣好，就係多同伴。只要去到海邊，無論係幾污漕嘅水，或者幾乾淨嘅池，你都會見到佢哋喺度拼命跳吓跳吓。正如落到股海，你理得佢係炒妖股定係炒基本因素，你都一定會見到好多同伴，同你一齊使出絕招——掙扎！<br><br>你可能會話，鯉魚王進化之後，會變成超強嘅「鯉魚龍」！好勵志呀，我或者有朝一日都可以做方進新㖭！不過，玩《Pokémon GO》嘅你都知，要400粒糖先進化到，即係你要捉101條！鯉魚王始終都只係一條彈彈吓嘅鯉魚王；老散，終歸都係俾人劏嘅老散。<br>我，又係我呀James。送首歌俾大家，係官方錄製嘅「I LOVE 鯉魚王」，好洗腦，好慘。 https://goo.gl/mL87o7 <br><br>千頌C<br> http://www.fb.com/winbigwok <br>本欄逢周三刊出</p></body></html>