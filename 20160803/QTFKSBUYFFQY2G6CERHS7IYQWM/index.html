<html><header><meta charset="utf-8"><title>呢個馬房盛產一哩專家</title></header><body><h1>呢個馬房盛產一哩專家</h1><p>葉楚航自從12至13馬季贏69W封王之後，接着三季頭馬均維持在3字頭，上季贏38W尚算及格。葉廐搏馬最大特色係專攻一哩，上季在1600及1650米合共取得16W，佔馬房總頭馬逾四成，當中尤以田草1600米表現最標青，總共交出十W，成績冠絕同儕，相信今季仍會集中在此程出擊。<br><br>要數新季在千六最值得捧場之葉廐馬，首推「神電金剛」及「天才」兩駒。「神電金剛」上季由五班成功反彈，全季累積三W全贏1600米，明顯獨擅此程，雖然比低位已反彈14分，不過目前都只係52分，相比插班時仲要低五分。六歲英國馬現時才大熟大勇，既然最後一勝能壓倒現評78分之「索咖啡」，保守估計「神電金剛」仍有至少兩場頭馬在手。至於「天才」歷來五捷，四次在1600米勝出，而且每次贏來均大把在手，上季二月贏完百年紀念瓶後雖然未能建功，唔排除係幕後唔想用盡一時，留力讓這匹英國馬在新季再用，季初幾項1600米分級賽，包括沙田錦標及馬會一哩錦標，應是此駒主要目標。</p></body></html>