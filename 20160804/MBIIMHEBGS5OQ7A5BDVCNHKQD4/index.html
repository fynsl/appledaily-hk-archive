<html><header><meta charset="utf-8"><title>隔牆有耳：岳少與7有緣　貼紙循環用 - 李八方</title></header><body><h1>隔牆有耳：<br>岳少與7有緣　貼紙循環用 - 李八方</h1><p>今年2月底舉行嘅立法會新界東補選，當時7號仔係公民黨楊岳橋Alvin，最終成功當選。嚟緊9月再戰，前日候選人抽籤決定參選號碼，AY竟然抽番7號，認真與7有緣。<br>八方問過AY，佢當然唔覺得7號有問題，仲話讀嚟特別好記，加上選民半年前先聽過「請投7號楊岳橋」，應該仲有印象，宣傳時亦有少少好處，抽得番都幾好彩喎！<br>咁補選時嘅物資係唔係用得番？佢話文宣、口號等都唔同晒，唯一用得番嘅係貼紙，好過冇啦！<br>問到上次補選嘅6號仔、即係本土民主前線梁天琦冇得選，對佢選情有冇影響？AY唔去評估嘞，只稱邊個泛民入到立法會都要追究到底！<br>該區其他參選名單，請參閱本報立會選戰網站 http://hk.apple.nextmedia.com/legco2016/region 。</p></body></html>