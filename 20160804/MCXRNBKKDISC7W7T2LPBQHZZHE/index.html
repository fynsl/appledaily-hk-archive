<html><header><meta charset="utf-8"><title>魚樂無窮：獅子發威有啟示 - 唐牛</title></header><body><h1>魚樂無窮：獅子發威有啟示 - 唐牛</h1><p>滙控（005）放榜後股價轉跌為升，埋單以近全日高位收市，原因有兩個︰第一，意外宣佈回購不超過25億美元（約195億港元）股份，意味發行股數減少，假設盈利及股息總額不變，每股盈利及每股派息都會提升，股東自動波受惠。<br>第二，雖然暗示派息不會有增長，卻強調「可見將來維持現有的年度派息水平」。篤篤計數機，滙控現價股息率達7.7厘，足足係領展（823）嘅兩倍，回購更會推高股息率，難怪個個爭住買！咁幾時先買得滙控？以舊年全年派息約3.98元計，8厘息係49.75元，9厘息係44.2元，自己啱位就衝入場吧。<br>今日推介信星鞋業（1170），有着滙控嘅影子。首先，信星同樣高舉高息旗幟，近十多年從不間斷派息，最新股息率逼近7厘，正！第二，集團又係回購常客，最高價達1.94元，較現價1.93元還要高，意味管理層認為股價仍未反映真正價值。咁又係，最新盈利增長三成，毛利及純利率齊升，手頭淨現金達4.2億銀，相當於市值三成，仲有高息墊底，人哋唔識貨咪回購囉，咁你聽完之後又識貨未呢？<br><br>唐牛<br> http://www.fb.com/tongcow88 <br>本欄逢周二、四刊出</p></body></html>