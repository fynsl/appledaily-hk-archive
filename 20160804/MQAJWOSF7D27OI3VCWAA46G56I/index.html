<html><header><meta charset="utf-8"><title>中環在線：莊偉忠嘆選舉權一人決定 - 李華華</title></header><body><h1>中環在線：莊偉忠嘆選舉權一人決定 - 李華華</h1><p>「不開會的CEO」莊偉忠本月開始去康宏金融做行政總裁（CEO），敢言本色不減，對梁天琦被拒參選立法會、練乙錚被《信報》撤欄、財爺做特首等全部盡情發表意見，唔怕得罪人。<br>莊偉忠噚日轉工後首度見傳媒，講到梁天琦參選立法會被拒入閘，佢批評政府「冇清晰guideline（指引）就純粹落決定，唔係我哋過往值得驕傲嘅程序公義」。<br>佢話大家擁有被選擇嘅權利，「冇市場嘅，就自然冇市場」，政府唔應該喺門檻上一刀切。既然梁天琦已簽署擁護《基本法》聲明確認書，佢批評「有啲人唔填又OK，有啲填咗又唔OK」，最後係由「一個人（選舉主任）決定就OK！」佢估計，未來肯定有人就梁天琦事件，去挑戰選委會決定。提到時事評論員練乙錚被《信報》撤欄，佢就大嘆可惜，話自己好鍾意好鍾意對方嘅文章，成件事應該有更好嘅方法處理。<br>講到尾，港人最想換特首，財爺曾俊華最近表態話考慮參選，莊偉忠好興奮咁話，自己一向支持財爺，因為喺咁多個官員中，未聽過佢講一句難聽說話。而且財爺尊重運動員，莊偉忠年輕時亦係運動員，指運動對人嘅事業、人生同社會都有激勵作用，好似拳擊選手神奇小子曹星如，就令更多人鍾意香港。梁振英就話過宗教同運動界對經濟冇貢獻，莊偉忠當然支持財爺啦。<br><br>李華華<br>mailto:LiWaWa@AppleDaily.com</p></body></html>