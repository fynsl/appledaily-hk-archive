<html><header><meta charset="utf-8"><title>狼與狐狸之間 - 左丁山</title></header><body><h1>狼與狐狸之間 - 左丁山</h1><p>朋友F有親戚自加州回港探親，一家三口搵朋友F做導遊，專吃米芝蓮街頭巷尾一星店，領略吓真正香港風味喎。啲街頭一星店其實唔易搵，朋友F只係熟悉中環灣仔銅鑼灣尖沙嘴，去到旺角已經投降，所以佢話做導遊原來唔容易。親戚居港三日就打道去上海北京，再經東京返加州，臨走之日，睇CNN，BBC，FOX都直播民主黨大會嘅希拉莉演講，朋友F問親戚到咗十一月會投票俾邊位。姨丈與姨媽都話：「我地唔理政治嘅，邊個做總統都一樣啦，移民三十幾年咯，未投過一次票。」表弟就大大聲用英文講：「今次一定要拉阿爸阿媽去投票俾希拉莉，特朗普好唔掂。雖然希拉莉都係老狐狸，信唔過，但兩個壞人之中，女嘅冇咁壞。美國政客幾輕視華人，就因為阿爸阿媽嗰一代從來唔投票。」哦，女嘅冇咁壞，所以投佢一票，希拉莉就算贏，也是不得人心。左丁山問三藩市老友，佢地話好冇癮，兩個都唔鍾意，今年會唔投票。美國民調顯示，希拉莉、特朗普兩人叮噹馬頭，咬得好緊，好難預測勝負，如果希拉莉勝出，可能就係民主黨競選團隊效率高，擅用Big Data電腦分析，在洗街拉票技術方面，遠勝共和黨之故（以上係華爾街日報記者印象）。<br>左丁山聽完希拉莉演講，相信佢一定係同初選勁敵桑德斯達成若干協議，佢所講之增加社會福利，增加最低工資，要1%富翁交多啲稅等等，皆有桑德斯嘅影子；為咗討好工會，佢又講要對中國強硬，重新談判貿易條件，以稅率懲罰將工作職位搬去海外嘅美國公司，立場與副總統基恩完全唔同（按：基恩在參議院係知名自由貿易擁躉，大力支持工會反對嘅TPP），反而近似特朗普。從經濟政策睇，美國兩位總統候選人都對亞洲不利，唔慌好嘢，如真係要揀，兩害相權取其輕，在狼與狐狸之間，都係忍痛要選老狐狸，隻狼脾性衝動，偶一不慎就會闖禍，害死全世界。女狐狸出道三十幾年，最識搖身一變，今日講咗，明天唔算數都得，等佢入咗白宮之後，咪又向中國示好囉。<br>紐約一位老友就在WhatsApp話佢覺得特朗普可勝，雖然大富豪彭博直斥特朗普係老千，畢菲特又挑戰特朗普公開討論報稅單，但中產以下嘅白人男人好buy特朗普係新人會帶來新氣象，好過對住位政治老婦人希拉莉咁鬼悶，何況民主黨掌權8年，係時候由共和黨主政咯！</p></body></html>