<html><header><meta charset="utf-8"><title>財經評論 ：近年最易Sell新盤</title></header><body><h1>財經評論 ：<br>近年最易Sell新盤</h1><p>新地（016）每次轉角市推售大盤，必成市場焦點，Yoho系列屬經典作之一。2003年正值沙士時期，新地平價開賣Yoho Town，首批折實平均呎價僅1,560元（當時以建築面積計價，實呎約1,800元），兩房單位最平售價100萬元有找，低見74萬元，掀起搶購潮，首日逾千買家逼爆揀樓，即日沽800伙。所謂「有早知冇乞兒」，當年100萬元唔使就買到一層樓，今日莫講住宅，同屋苑車位價都炒到過百萬元了。<br>七年後樓市大升，政府推出辣招前，新地開賣Yoho 2期，即Yoho Midtown，價錢比1期貴逾兩倍，首張價單50伙建築平均呎價高達5,200元，「Yoho」由2003年平絕全港新盤，變成貴絕元朗。<br><br>再過多六年，3期Grand Yoho首期逾千伙開售在即，亦正值樓市轉角反彈，坊間對新地是次定價萬分期待。位置上，Grand Yoho最近西鐵元朗站；論配套，基座亦有過百萬呎大型商場；項目樓花期短，接近現樓；再加埋新地品牌魔力，我不是地產經紀都識得點sell客啦。<br>Grand Yoho肯定是新地、甚至近年全港最易sell新盤，賣幾錢，有數得計。先講同系區內「山旮旯Yoho」Park Yoho，呎價賣緊近1.1萬元，真Yoho應不會平過山旭旯Yoho吧。再入一個站的嘉華（173）的同區朗屏站朗屏8號，平均呎價亦近1.2萬元。<br>假設Grand Yoho比朗屏8號賣貴一成，即平均呎價約1.3萬元，相隔13年，「Yoho」系列升價6倍。Yoho 3期於2010年向政府完成補地價，每呎樓面地價僅2,900元。新地最終賣幾錢，只是賺多賺少而已。想知賣幾錢，應該等多一星期便有結果。<br><br>記者：朱連峰</p></body></html>