<html><header><meta charset="utf-8"><title>中環在線：「英倫風」林鄭仔加盟小米 - 李華華</title></header><body><h1>中環在線：<br>「英倫風」林鄭仔加盟小米 - 李華華</h1><p>除咗富二代、星二代多人留意，近期香港嘅官二代一舉一動都備受注目，今期《壹週刊》報道，有機會出閘選特首嘅林鄭月娥大公子林節思（Jeremy，圖）啱啱加盟咗強國嘅手機公司小米做營運經理，聽聞Jeremy負責軟件開發，佢返工頭幾日仲send咗封自我介紹同自己張靚仔相畀公司國際部同事，講吓自己點解叫節思，同埋「第一次」獻畀小米嘅經過。<br>據Jeremy自我介紹，佢13歲去咗英國寄宿，跟住入咗劍橋讀數學，喺英國生活咗9年，所以「作風和談吐難免有點偏英倫風」，叫小米同事包容吓。佢又提到自己叫節思，係因為父母想佢每逢佳節倍思親，真係用心良苦，但Jeremy冇提及媽咪係香港政務司司長。<br>Jeremy都有分享佢啲興趣，包括收集黑膠碟、睇戲、寫影評、攝影、寫作同打乒乓波咁，仲話如果同事有珍藏嘅黑膠碟想出售，歡迎同佢私下傾咁話喎。<br>Jeremy又不忘賣口乖，話自己「第一次」獻咗畀小米，佢話自己以前一直抗拒新科技，又不屑啲成日掛住玩智能手機嘅人，直到2014年5月，佢有位朋友送咗部第一代紅米畀佢，自此就愛不釋手……（下刪3,000字）。睇到呢到，華華有個問題，係咪話Jeremy兩年前先開始用智能手機呢？<br><br>李華華<br>mailto:LiWaWa@AppleDaily.com</p></body></html>