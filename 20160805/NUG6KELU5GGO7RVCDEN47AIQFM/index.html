<html><header><meta charset="utf-8"><title>【科健籽】爛gag評述孖寶　奧運合體</title></header><body><h1>【科健籽】爛gag評述孖寶　奧運合體</h1><p>【科健籽：運動人生】<br>不經不覺，四年一度的奧運舞台即將揭幕，回想八年前北京奧運，香港有兩名評述員一炮而紅，他們沒有金猴，但勝在爛gag多多無厘頭，他們是陳恩能（丹尼爾）和石金華。八年後的今日，這對「爛gag評述孖寶」在奧運這個成名舞台故劍重逢，雖說今次二人天各一方，一人變身主持親赴巴西直擊，另一人闊別一屆奧運後再在大台開咪，彼此都視為「最後一次」評述奧運，要同時聽兩人的爛gag，就唔好錯過今屆奧運喇！</p><p>話說2008年北京奧運，不少觀眾沒看大台直播，反而改看明珠台麗音粵語旁述，皆因有陳恩能、石金華（石仔）、黃興桂（桂神）和翁金驊的生鬼抵死評述，尤其陳恩能和石仔，評述賽事期間經常爆出爛gag和搞笑金句，又疑似因為由朝到晚評述，試過出現吃杯麵和薯片發出聲音過大的笑料，一炮而紅，深受年輕人追捧，除了被網民記錄二人接近200金句兼放上網公諸同好外，還開了粉絲專頁、與粉絲聚會交流，冠為「明珠評述孖寶」、「明珠爛gag孖寶」，甚至「明珠9 Up孖寶」等稱號。訪問當日被問到在眾多花名中，最喜歡哪一個？兩人諗都無諗就異口同聲說：「我哋最鍾意當然係『9 Up孖寶』啦。」</p><p>陳恩能：現場直擊　當「最後一次」</p><p>37歲的陳恩能，由2000年悉尼奧運在電台錄音室報道獎牌榜，16年後的今日，終於搖身一變成為主持，衝出香港遠赴森巴國土直擊奧運。雖然評述經驗豐富，不過今次原來是丹尼爾現場採訪大型運動會的處子戰，亦是他的「最後一次」，「收山告別體壇就唔會，我想講嘅係心態，今次係我首次出外主持和採訪奧運，希望抱着可能係最後一次嘅心態去參與，咁樣無論喺準備工夫、警覺性和執生能力，都迫到自己嘗試更上一層樓。」<br>百足咁多爪的陳恩能，評述過不少運動項目，又是運動員經理人和大賽活動的司儀，在京奧憑「爛gag孖寶」一炮而紅後，下定決心視體育評述和節目主持為正業，上屆倫敦奧運他在大台錄影廠，見證李慧詩摘銅而留下男兒淚，今年4月，更自編自導自剪了一輯名為《人人奧運》的短片，邀請香港運動員談奧運夢，然後放上網分享。今次出征巴西，除了留守單車館一睹「牛下女車神」的英姿，他亦希望在當地發掘一些運動員奮鬥的陽光故事，讓港人藉着故事吸收正能量，「對我來講係用自己方式，去為香港體壇作貢獻，其實我做很多事都是額外付出，但呢個係你嘅專業，如果你對件事認真，每一個細節都會好認真。李慧詩話過奧運和單車係佢人生信仰，體育對我來講好比一場戀愛，因為我好鍾意體育。」</p><p>石仔：闊別一屆　坐鎮大台開咪</p><p>「丹尼爾，你可以做英文旁述返嚟，然後我喺明珠台幫你譯做中文聲吖。」和丹尼爾相反，年齡相差20歲的好拍檔石金華，連同今屆，已經是參與奧運評述的五朝元老，30歲半路出家入行體育傳媒界的石仔，在1996年的美國亞特蘭大奧運，現場直擊「風之后」李麗珊為香港勇奪歷史性第一金，他記得當日受天氣因素影響，其快艇趕不及回採訪區，所以比行家搶先訪問到李麗珊的奪金感受，石仔回想此事仍耿耿於懷，多次說：「我輸了，香港歷史性奪得奧運金牌是開心的事，遺憾的是我爭輸了（訪問）。」<br>近年在本地球圈打滾擔任行政工作的石仔，2012年適逢想轉跑道，走去嘗試創作音樂，因而未有參與倫敦奧運評述。鑑於今年已57歲，石仔有感四年後年屆六旬，未必再有人找他評述奧運，故闊別一屆後毅然復出，以真正視為最後一屆的心態，繼續在大台英文台擔任廣東話評述，今次不用像當年京奧朝九晚十直踩13小時，只需評述早上時段，又與好拍檔分隔兩地，會否失落？「有少少啦，但我會祝福佢，因為佢𠵱家更上一層樓，能夠喺巴西親身直擊，經歷係難能可貴，至於手信，佢會識做㗎啦。」<br>八年過後，「陳恩能+石金華」的facebook粉絲專頁再沒更新，又因為工作關係，二人見面機會不多，但每次相遇，總是故人重逢聊個不亦樂乎，訪問過程中，不時互窒鬥嘴，然後大笑起來，拍拍膊頭圓場，二人就是份外投契，石仔話，他們之間就是沒有一項東西，那就是芥蒂；不過丹尼爾就忽然感性，覺得「爛gag孖寶」可一不可再，往事只能回味，「和石仔拍檔，我會點樣講呢，係精采同過癮，我覺得當年我哋嘅拍檔係完美，經常擦出火花，個化學作用係好正，但可一不可再，過去咗就係過去咗，如果冇機會再同場評述嘅話，我會視為一個浪漫嘅終結。」石仔亦附和：「好多嘢時移世易，𠵱家就算做番當年嘅事，都未必去到當年嘅效果，當然我哋都好開心，耐唔耐有人會走來講八年前有幾鍾意聽我哋評述，點樣食食吓飯都會笑。」</p><p>重溫2008年京奧　評述孖寶「無語錄」
<br>評述篇</p><p>跳水：<br>石：我哋中國有千千萬萬個火亮嘛！<br>陳：千千萬萬個火亮？無田亮同火亮咁下個係乜呢？唔通係木亮或者水亮？火亮佢三跳總分有270分，即係平均分幾多呀？90分呀！你考試可唔可以次次考到90分？<br><br>舉重：<br>石：中國隊舉100幾kg好似熱身咁。<br>陳：係㗎，拎冠軍都係熱身。<br><br>網球：<br>陳：大威用咗九分鐘已經3:0，只係三個杯麵嘅時間。<br>石：哎呀，拿度呢球矮仔放得太高喇。<br>陳：係呀，係一球好高嘅矮仔。<br><br>曲棍球：<br>陳：想知打曲棍球有幾辛苦，就試吓幫阿媽吸塵喇，仲要跑住嚟吸，就知有幾辛苦。<br><br>拳擊：<br>陳：好彩呢位拳手贏咗，如果唔係返更衣室將會同保安再來另一場拳賽。<br><br>馬術：<br>陳：頭先馬術咁精采……<br>石：馬術精采你又知？你唔係探緊人㗎咩？<br>陳：我邊度探緊人呀？<br>石：周公吖嘛……</p><p>閒聊篇</p><p>石：人一生得三萬幾日，瞓覺就瞓咗一萬幾日……咁樣仲嘥時間喺食嘢度！不如唔好食啦……<br>陳：但係你唔食嘢我驚你過唔到嗰兩萬幾日。<br>石：過去十年，冇睇過電影！<br>陳：冇？咁你有冇睇開幕式呀？<br>石：有！開幕式有……<br>陳：嗰套咪係囉，現場拍電影。</p><p>資料來源：綜合網上資料節錄</p><p>孖寶再現　網民反應</p><p>Elsa Ho：最期待的組合返來了！<br><br>Jamie Lam：當年係因為呢個組合先識丹尼爾，苦等八年終於有爛gag奧運聽。<br><br>Henry Lee：當年北京奧運嘅一大亮點。<br><br>Jay Lam：本來對今次奧運冇乜興趣，但係你哋兩個講就唔同啦，當年好後悔冇睇晒你哋講嘅賽事，事後就咁睇番文字覆述你哋嘅說話都覺得好好笑。<br><br>Chung Marco：Wow, X up孖寶</p><p>資料來源：facebook「丹尼爾 vs 陳恩能」專頁</p><p>里約奧運小資料</p><p>時間：8月5日至8月21日（巴西時間）<br>主辦城市：巴西里約熱內盧<br>參賽國家和地區：206個（首次參賽：科素沃、南蘇丹）<br>參賽運動員：約10,500人<br>比賽項目：28項產生306塊獎牌（增設高爾夫球及七人欖球項目）<br>口號：A new world（英語），Um mundo novo（葡語）<br>吉祥物：Vinicius<br>比賽場地：6個城市共38個場館<br>開幕典禮：8月6日早上7時（香港時間）<br>開幕禮場館：馬拉卡納球場</p><p>陳恩能服裝提供：Aigle<br>部份圖片由受訪者提供<br><br>記者：余瑋<br>攝影：徐振國<br>編輯：謝慧珊<br>美術：吳子豪</p></body></html>