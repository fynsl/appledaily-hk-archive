<html><header><meta charset="utf-8"><title>「佢哋覺得生咗BB唔使咁搏」陳倩揚遭無綫封殺　離巢爆大鑊</title></header><body><h1>「佢哋覺得生咗BB唔使咁搏」<br>陳倩揚遭無綫封殺　離巢爆大鑊</h1><p>【《蘋果》專訪】現年32歲、育有兩子的「靚太港姐」陳倩揚，去年底爆seed在fb暗寸無綫「一朝天子一朝臣，你懂的。」據聞當時余詠珊下令革新《東張西望》，令一班老臣子無得留低。陳倩揚日前接受本報專訪，談到傾談續約過程中，雙方意見不一，有高層揚言：「生咗BB、做咗媽咪，你都可以唔使咁搏吖！」令她不是味兒，終決定前日約滿後離開。</p><p>陳倩揚參選2008年港姐得亞軍入行，未卸任已獲派入《東張西望》做主持，不經不覺已經七年。但去年底，無綫高層余詠珊要換入「有線幫」陳貝兒、區永權、李潤庭等人，故「老臣子」陳倩揚、黎芷珊和麥雅緻統統被革走。去年12月30日，倩揚主持完最後一集《東張》便無聲消失。</p><p>「話冇喊就呃你」</p><p>前日是陳倩揚約滿無綫的最後一日，她早上帶大仔陳羲廷一齊返公司交證及與TVB Buddy影相。日前倩揚在九龍灣受訪，透露未被「革走」前，亦有與公司高層傾續約，但最後不歡而散。她說：「其實又冇大吵大鬧，佢哋有同我傾續約，只係大家方向唔啱，咪走囉。」知道自己衰甚麼？她說：「佢又冇咁講，佢哋話想換新面孔同轉吓模式。咁我都明白，冇一份工永遠係你，唯一可以講，係佢哋覺得生咗BB、做咗媽咪，你都可以唔使咁搏吖！呢個係我唔太認同，香港咁多職業女性都要湊仔，唔通個個都唔應該返工呀！」<br>陳倩揚直認接到電話通知「冇得撈」《東張》一刻，傷心爆喊，她說：「話冇喊就呃你，但老公好理性同我分析，安慰我，係時勢得出咁嘅結果，但唔一定負面，可能有其他機會等緊你。」是否權力下犧牲品？她笑笑口說：「呢樣要留畀大家食花生，但如果我唔係選美出身，冇《東張》呢個學堂，我亦唔會有呢個認受性同知名度。」她表示沒有怪責「有線幫」，認為每個朝代換班底都好正常。</p><p>監製不准錄用</p><p>據悉倩揚因為不肯續約，加上爆seed言論，被高層下達封殺令。不少劇集和綜藝節目監製均收到通知，不得錄用陳倩揚，所以近半年，陳倩揚開工率極低，只在劇集《完美叛侶》演出兩場閒角，及在《與諜同謀》做羅嘉良前妻，加埋不足10場戲。前晚倩揚在電話中被問是否遭封殺？她說：「我冇聽過，呢大半年都專注讀芳香療法同網上教人煮餸。」工作量大減？她說：「呀……咁呢個都係事實，last day見番手足同事，記番好多以前嘅嘢，大個女要向前看嘛。」<br>採訪：嵐山<br>場地提供：I's Land Cafe<br>化妝：Heidi Lee @ Heidi-Makeup.com<br>服裝及鞋履：Stunnging Sgirls、House of Avenues</p></body></html>