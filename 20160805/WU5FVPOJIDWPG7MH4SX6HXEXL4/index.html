<html><header><meta charset="utf-8"><title>CIA無敵陰謀論 - 左丁山</title></header><body><h1>CIA無敵陰謀論 - 左丁山</h1><p>Pokémon GO殺入香港之後，到處有人玩，只有左丁山呢類老鬼不為所動，唔去捉小精靈，只係想捉小精靈帶來得益嘅股票。<br>遊戲登陸香港第二天，左丁山已收到WhatsApp幾次，連接內地微信一篇長文，長文講乜嘢？經濟日報石鏡泉在七月二十九日全文照登，大家可以睇真吓，內容大意就係Pokémon GO源自美國中央情報局人員搞出嚟嘅玩意，暗藏殺着，收盡天下私隱，至於目的為何？自有CIA啲天才分析員去諗掂。<br>睇夏里信福做CIA分析員Jack Ryan就巴閉咯，賴恩博士知識廣博，兼且講得打得，保護美國，維護世界和平；睇麥迪蒙嘅Jason Bourne（叛諜），中情局就係一個陰謀陰險世界，培養刺客殺手殺人唔眨眼嘅機構；睇007占士邦電影，CIA就係英國MI6嘅蠢蛋表兄弟，成事不足，敗事有餘。<br>中國又點樣睇CIA？從內地微信源源不絕嘅文宣嚟睇，CIA就係外來勢力，所有世界黑暗事件之背後黑手，土耳其失敗政變係中情局策劃嘅，香港學民思潮、本土派、民主派統統係外來勢力（即CIA）金錢津貼嘅，菲律賓膽敢搞南海仲裁，係CIA設計，美國支持嘅，總之一切令中國不快之「反中亂港」之事，都有外來勢力在背後。<br>但勢估唔到，Pokémon GO都係CIA玩殘全世界，套取情報私隱嘅工具。呢日飯局上，有人煞有介事講CIA策動Pokémon GO，講到似層層，貿易C附和：「係啦，最衰係CIA，搞到我啲內地關係斷晒線？」何出此言？佢話習近平狂打嚴打貪腐之後，一向同貿易C有聯絡嘅部份高幹受牽連落馬，更多高幹一於按兵不動，拒絕美食美色，乜都唔批，唔做，搞到貿易C冇啖好食，生意大減。又關CIA事？貿易C話：「你諗吓啦，事情當初由薄熙來下馬而起，佢嘅馬仔王立軍喺2012年（按：是年2月6日）走入成都美國領事館，逗留一日，做乜嘢呀，梗係向美國情報人員爆料啦。之後就搞到谷開來、薄熙來下馬，然之後又到周永康、徐才厚、郭伯雄呢啲大老虎，梗係CIA做好晒file，等習近平訪美之時（按：2012年2月13至17日），由奧巴馬親手交俾習近平，當作賀禮。習上台後就利用呢啲線索，調查嚴打貪腐及軍中將領，習近平訪美有董建華隨行，聽講就係憑此方便，董先生在習大大面前力薦梁振英嘅。董先生同美國關係好到不得了，你話有無受美國影響呢？</p></body></html>