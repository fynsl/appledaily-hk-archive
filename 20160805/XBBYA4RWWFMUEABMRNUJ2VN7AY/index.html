<html><header><meta charset="utf-8"><title>自成一格：做外賣仔會發達！ - 越野兔</title></header><body><h1>自成一格：做外賣仔會發達！ - 越野兔</h1><p>香港夏天天氣真係好難頂！一係又熱又焗，一係橫風橫雨，搞到街都唔想落，但留在家中又會餓死，又唔想叫麥麥送同茶餐廳……最近見到有外賣公司寄咗張傳單，終於試咗第一次用App叫外賣喇！用App揀好食乜嘢之後直接畀埋錢。雖然寫明要32分鐘先送到，實際時間只需20分鐘左右，送貨哥哥着住制服奉上靚紙袋，拎到嚟仲熱辣辣，足不出戶有好西食，正！<br>其實現時香港主要有兩間外賣公司，分別係2014年抵港、來自德國的熊貓先生Foodpanda，以及去年底才加入的後起之秀英國袋鼠先生Deliveroo，兩者營運方式大同小異。<br>Foodpanda主要收商家錢，所以部份餐廳外賣價錢會貴過堂食，不過唔會額外收運送費用，又可以揀貨到付款、PayPal或網上付款。而Deliveroo就收晒商家顧客兩邊錢，食物定價大多與堂食一樣，不過要收送餐服務費，定單超過120蚊會收番你20蚊，同埋只可以用信用卡網上付款。<br>至於餐廳數目方面，越野兔住筲箕灣，Foodpanda搞咗兩年都淨係得兩間餐廳揀，仲要由鰂魚涌送過黎，起碼成個鐘喎……Deliveroo反而覆蓋到好多平民地道餐廳，例如東大街嘅民聲冰室、甚至泰國菜、甜品糖水都有，有得揀先係老闆，等佢送上門仲快過落街買外賣！不過，餐廳多寡都係視乎地區，又唔能夠一概而論。<br>近年Startup的外賣公司吸金力非常強，Foodpanda於2012年創辦至今，已經經過幾輪融資，籌集到超過3.1億美元；而Deliveroo由2013年至今亦已經獲得四輪融資，合共吸金近2億美元。其實美國已經有一間外賣公司Grubhub成功上市，市值逾32億美元；所以話，今時今日做外賣仔都有機會發圍，睇吓未來係袋鼠跑得快啲，抑或熊貓戰鬥力強啲喇！<br><br>越野兔<br> https://www.facebook.com/Sailorrabbit/ <br>本欄逢周五刊出</p></body></html>