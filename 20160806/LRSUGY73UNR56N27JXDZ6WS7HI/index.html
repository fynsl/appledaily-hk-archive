<html><header><meta charset="utf-8"><title>陳茵媺李施嬅做姊妹戚黛黛嫁副機師　古堡行禮</title></header><body><h1>陳茵媺李施嬅做姊妹<br>戚黛黛嫁副機師　古堡行禮</h1><p>現年34歲的戚黛黛與比她年輕兩年的副機師男友Calvin拍拖3年多，今年5月男友在峇里沙灘上求婚，黛黛一口答應。黛黛前晚在電話中透露已定於下月13日在意大利一座古堡行禮，並邀請約80名親友出席。除意大利外，亦會在多倫多及香港擺酒，而其妹將擔任伴娘，姊妹團則有陳茵媺、曹敏莉、朱凱婷、張嘉兒、李施嬅及張紫櫻（車車）等。</p><p>三地擺喜酒</p><p>黛黛回應婚禮安排時說：「嘉兒就快（下月）生BB，所以唔會飛去意大利，但我都有邀請佢做姊妹。因為未婚夫父母喺多倫多，遲啲仲會喺香港同多倫多補擺喜酒，同一時間搞三地wedding，行程都幾緊密。」問到心情是否很緊張？她說：「開始有啲，得番個幾月，因為未婚夫比較忙，通常我揀完ABC畀佢決定，冇鬧過交，大家磨合得好好。」</p><p>心急想造人</p><p>黛黛直言心急造人，問是否奉子成婚？她笑住否認：「有都係肚腩，我同未婚夫商量過，原本都諗住想快啲生，因為我年紀都差唔多嘞，但唔係話有就即刻可以生，所以諗諗吓又想過一陣二人世界先，頭半年至一年盡量過二人世界，之後就順其自然。」<br>一對準新人早前影婚紗相，除有黛黛至愛的cupcake背景外，還有去國泰城影飛機，以配合Calvin副機師的型仔look，但主景仍在影樓內拍韓風婚照，她解釋：「好耐之前已經想影韓國style婚紗相，但我哋又唔想出埠影，咁啱搵到個贊助有韓風studio，我份人最怕熱，如果出街影我諗一定會癲咗同黑面。」結果黛黛合共影了8個不同造型，在攝影師半推半就下，只有一套衫出戶外拍攝。問有否刻意減肥？她笑說：「都唔係只係影婚紗相嘞，結婚都要減肥，呢個行動keep住做緊，都OK弗咗啦！」<br>採訪：嵐山</p></body></html>