<html><header><meta charset="utf-8"><title>趙希洛父母好猛料媽媽梁小玲係歡樂今宵台柱</title></header><body><h1>趙希洛父母好猛料<br>媽媽梁小玲係歡樂今宵台柱</h1><p>33歲嘅趙希洛07年以原名「趙嘉迪」參加香港小姐，佢因為「一女子」，被捧為大熱門，可惜最後只能夠躋身五強，不敵張嘉兒、王君馨同周美欣，只能夠係嗰名前面加「07年落選港姐」7個字。<br><br>講番「一女子」，點解希洛會因為呢位女子成為熱門呢？原因好簡單，因為佢就係希洛個阿媽「梁小玲」，梁小玲係前無綫藝人，佢係1968年「麗的映聲」第二期藝員訓練班畢業生，佢啲同學就猛料囉，包括大契李司棋、黃淑儀、盧大偉同黃韻詩等等，當時就講到梁小玲喺電視台人面廣，就係咁，希洛就被封為大熱門之一。記得希洛參選期間，其中一次活動就有大細契司棋姐同關菊姐出席，佢哋一見希洛都要走去同佢密斟，真係好有face架！<br><br>梁小玲除咗同司棋姐佢哋好好朋友外，佢前夫就係大家都認識嘅前藝人李道洪，佢哋離婚後，梁小玲再婚，有傳佢老公喺澳洲從事石油生意，呢位「油王」亦即係希洛嘅老竇喇！<br><br>其實梁小玲當年除咗係無綫長壽節目《歡樂今宵》嘅台柱之外，佢都做過好多經典節目同劇集架，好似佢喺麗的電視年代，佢就同司棋姐一齊做過綜藝節目《金玉滿堂》，之後佢就同司棋姐先後跳槽去咗無綫。<br><br>跟住就開始接拍好多劇集，包括76年嘅《相見好 II》，拍檔有黃允才同王偉；78年就同李司棋、關菊英演出劇集《強人》；80年就同周潤發、鄭裕玲、關菊英一齊主演長篇劇集《親情》。</p></body></html>