<html><header><meta charset="utf-8"><title>羅志祥挑強國人機上載密集片激嬲網友</title></header><body><h1>羅志祥挑強國人機<br>上載密集片激嬲網友</h1><p>台灣男星羅志祥（小豬）上個月先啱啱度過37歲生日，但佢細路心、貪玩就大家都知，佢前晚似乎因為一時「手痕」，喺微博貼咗一條唔應該出現嘅短片，搞到部份fans取消關注先掂。<br><br>話說前晚小豬分別喺微博同fb貼咗一張型仔相，佢耷低頭（但feel到佢chok嘅），背景係一個有好多大圓形圖案嘅建築物，可能一般人睇落好似冇乜嘢，但對於有密集恐懼症嘅人嚟講，係好恐怖嘅。<br><br>點知小豬玩開唔識收手，之後發咗一段據網民描述係「手上全是洞而且還有洞裏面爬滿蛆的」短片，搞到好多fans睇完之後勁嗌核突噁心，然後，有好多人走去取消關注小豬，又留言鬧佢，搞到好大件事。<br><br>唔知係咪知道玩出禍，小豬之後刪咗條片，再另外留言話：「好吧，因為我愛你們，所以我刪了！花哈哈哈哈哈！」雖然有部份fans「回流」，不過都仍然有唔少人鬧小豬玩大咗。之後，小豬再貼番一段自己跳舞嘅片嚟「補飛」，有fans突破盲腸話小豬其實係驚自己掉粉（失fans）。<br><br>不過，呢條片，喺小豬fb仲有得睇。<br><br>隔咗唔夠一日，昨早小豬再喺微博問fans：「請問大家一下，你們喜歡看擠痘痘的影片嗎？我好喜歡耶，好想跟大家分享」，有超過萬四個留言，其中有唔少人話佢「變態」同「喪心病狂」，不過亦有人表示「喜歡」。頭先佢再推咗一下文，話：「其實看擠痘痘影片很嗨的！你們好好想想吧，那我先去練練平衡感喔！」<br><br>上星期生日先得到121萬個讚好同生日祝福，點知一時貪玩搞到有fans取消關注，但擠瘡應該點都好過……嘅。（好似係）<br><br>其實小豬仲記唔記得，今年年初，佢因為發表「不用分那麼細，因為我們都是中國人」言論，遭台灣網民炮轟，紛紛取消關注其fb單嘢呢？一夜之間冇咗2萬fans，係咪想再試？</p></body></html>