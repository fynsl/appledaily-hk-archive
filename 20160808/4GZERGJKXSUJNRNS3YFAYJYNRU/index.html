<html><header><meta charset="utf-8"><title>傅嘉莉富貴買樓　玲玲教揀西區</title></header><body><h1>傅嘉莉富貴買樓　玲玲教揀西區</h1><p>【中環】傅嘉莉（Kelly）近年簽大台拍劇，多了不少曝光率，但都不比她的私生活更精采。Kelly忽然富貴，入住南灣豪宅，桃色新聞未停過，但對象大都是富商人夫身份，前年被本報影到與新加坡富商的士車廂攬啜後，又被揭與法拉利香港代理商人莊天龍蜜遊米蘭，她都例牌否認交往。</p><p>「實嫁得出」</p><p>Kelly日前現身中環文華酒店，剪了短髮及染金頭的她，約了麥玲玲high tea，全程二人傾多過食，其間麥玲玲拎住電話不停向Kelly講解，而Kelly就好凝神貫注聽師傅指點迷津，由於麥玲玲聲線都頗大，隱約聽到麥玲玲指示她今年可以買樓，更提議她揀西區的樓，言語間還提到愛情運，她表示：「放心喎，你八字係會有真姻緣，實嫁得出嘅！」記者前日致電麥玲玲師傅，她表示Kelly問她買樓入市意見：「佢20歲入行冇耐，好快已經搵到首期買沙田第一城，佢嗰時有問我意見話會唔會太細，我同佢講叫佢上咗車先，仲記得嗰時第一城樓價170幾萬，記得佢畀咗一成出嚟！之後佢買太古城嗰陣都有問吓我，係咪啱時機！」</p><p>真姻緣未到</p><p>據悉，Kelly現以6萬租住南灣豪宅，最近睇中同區一個800幾呎、價值近2,000萬單位，認真富貴。問到麥玲玲師傅Kelly有否問姻緣事宜，她說：「佢仲後生，桃花都旺，不過未必係真姻緣，遲婚會適合佢多啲，但就一定會結到婚！」<br>採訪、攝影：王梓嫚</p></body></html>