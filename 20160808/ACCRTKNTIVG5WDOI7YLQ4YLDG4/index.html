<html><header><meta charset="utf-8"><title>中環在線：任總夫婦世紀之吻 - 李華華</title></header><body><h1>中環在線：<br>任總夫婦世紀之吻 - 李華華</h1><p>平時多數聽人講，話太太會等老公退休之後就點點點，金管局前總裁任志剛竟然調番轉，佢2009年退休，一路等，足足等咗7年，任太葉小慧近日終於退休了，兩人第一件事就係飛去加拿大旅遊兼探親。<br>任太自1999年加入東隧擔任總經理，一做17年。咁啱東隧專營權屆滿，政府噚日收番東隧，本身都可以做少奶奶嘅任太順便退休陪老公。<br>一班同事上星期三喺東隧行政大樓嘅canteen幫任太舉行退休party，除咗大蛋糕，仲送上99支鮮花，第100支花咪就係神秘嘉賓任總送囉。<br>據講成班東隧同事難得見到任總兩公婆一齊晒恩愛，又咁高興，不停叫任總錫老婆，即係大家參加婚禮一定一齊起哄叫「咀佢，咀佢」嗰種呢。於是乎，大家就見到任總兩公婆呢吓公開嘅世紀之吻嘞，冧到呢。東隧噚日凌晨交接，任總亦到東隧行政大樓接last day嘅任太放工。<br>查實任總退休後已經話要學hea，又不停同老婆去旅行，曾經分享兩公婆去上海食大閘蟹同去北海道自駕遊嘅樂趣，家陣太太正式退休，兩人可以盡情周遊列國，繼續sweet sweet喇。<br><br>李華華<br>mailto:LiWaWa@AppleDaily.com</p></body></html>