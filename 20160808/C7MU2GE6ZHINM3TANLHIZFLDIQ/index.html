<html><header><meta charset="utf-8"><title>森巴Beats：爆場排長龍搶睇沙排索女</title></header><body><h1>森巴Beats：爆場排長龍<br>搶睇沙排索女</h1><p>里約奧運喺當地時間上周五開幕，平平實實嘅開幕禮算獲好評，但叫座力就一般，就算傳出賽會派咗好多免費飛，仲係大把吉位。講到吸引力，沙灘排球就唔憂冇人捧場，運動員健康性感、熱情四射，好似上周六首日男、女子分組賽就要排長龍入場，氣氛勁好。<br>除咗開幕禮，據講賽會仲派咗唔少冷門項目嘅門票，例如七欖同馬術，務求場面冇咁難睇。不過，沙排就唔同啦，呢個項目既係東道主巴西嘅強項，本身有唔少人支持，加上比賽悅目，難怪門票搶手。沙排比賽場館位於里約著名嘅Copacabana海灘，睇完沙排仲可以即刻衝出去游吓水，確係賞心樂事；上個月仲爆出有AV導演喺呢個場附近拍鹹片，喺沙地上春光無限。</p><p>捷克甜姐兒捱噓反輸</p><p>沙排場館可以容納12,000人，可惜又係管理問題，首日入場安檢速度好慢，令開賽嗰陣場外仲大排長龍，好彩頭兩場都係男子組賽事，戲肉稍後先上演。第一個高潮係巴西女子組合艾嘉花（Agatha Bednarczuk）夥拍芭芭拉（Barbara Seixas），對住捷克甜姐兒施露高娃（Marketa Slukova）同靴文洛娃（Barbora Hermannova）。施露高娃喺上屆奧運已經有份參賽兼備受注意，佢同新拍檔對住東道主對手有好開始，先贏一局21:19，但對手始終係上年世錦賽冠軍兼有主場球迷大聲打氣，所以後勁不繼反輸。施露高娃每次開波都俾觀眾噓爆，佢賽後話打咁耐沙排都未試過遇到咁嘅情況。</p><p>「美」女凌晨開波冇冷場</p><p>艾嘉花同芭芭拉係奪金熱門之一，不過掂唔掂仲要先問過美國。美國上屆包辦金、銀牌，當時奪金嘅姬莉華殊（Kerri Walsh Jennings）同屈居銀牌嘅露絲（April Ross）今次做拍檔，首場分組賽以2:0輕取澳洲嘅迪蘇娜（Mariafe Artacho del Solar）同娜亞（Nicole Laird），呢場波到當地時間凌晨先開波，依然大把人捧場。其他養眼球員仲有瑞士嘅維姬迪比（Anouk Verge-Depre），不過佢喺首戰拍住科娜（Isabelle Forrer），就輸咗畀中國組合王凡/岳園。</p></body></html>