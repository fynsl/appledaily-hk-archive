<html><header><meta charset="utf-8"><title>經濟客艙：美國點可能加息 - Captain Cool</title></header><body><h1>經濟客艙：美國點可能加息 - Captain Cool</h1><p>標指同納指破頂，聚焦7月非農就業數據表現突出，市場心大心細，美國今年9月真係加息？7月非農就業數據顯示美國勞動市場仍然穩固，附和聯儲局最新議息會議紀錄指美國經濟短期風險緩和。但數據再標青，難掩美國經濟復蘇動力弱嘅事實。睇番美國今年次季GDP年率化按季僅升1.2%，首季GDP仲下調至0.8%。如果市場真係想知美國加息路向，8月非農同樣要保持增長21萬份，今年先有機會再講加息。同時睇埋儲局主席耶倫出席8月26日出席Jackson Hole嘅央行財長會議，又會唔會擺吓「鷹姿」。<br><br>近日美股升市並非經濟好，相信同美企積極回購股份有關。標普500公司今年首季股份回購達1,614億美元，約1.25萬億港元，創紀錄最多。標普500公司嘅流通股票已經返回今年初水平，造就美股上升動力。積極回購股份嘅美企除咗有大家熟悉嘅科網巨企，包括蘋果公司同Alphabet外，麥當勞都有份。<br>麥當勞喺今年第二季用33億美元股份回購，流通股份按季跌2.6%至8.71億股，同去年同期更減少9%。公司話今年全年用300億美元回購股份，目前已用額度244億美元，今年餘下兩季仲有566億美元「麥麥掃」。麥當勞出力回購股份，派息率有3厘，已經跑贏10年期國債孳息1.5厘。與其窮一生精力搵個肯捱麥記嘅女人，不如畀啲摩擦力落去搵優質股食息。<br><br>Captain Cool<br> https://www.facebook.com/seeforcaptain/ <br>本欄逢周一刊出</p></body></html>