<html><header><meta charset="utf-8"><title>偕陳七大肚妻出海Jeana性感催婚</title></header><body><h1>偕陳七大肚妻出海<br>Jeana性感催婚</h1><p>周家怡、王宗堯、何佩瑜（Jeana）、唐貝詩、楊淇等，前晚為電影《導火新聞線》到九龍塘又一城謝票。Jeana近日被踢爆與電影《踏血尋梅》導演、現年37歲的翁子光撻着，前晚她在訪問中難掩一顆恨嫁的心。有愛情滋潤的Jeana，昨日換上泳衣出海，拋胸兼晒長腿，她在社交網分享照片，但未見翁子光同行，相中卻見到前足球先生「陳七」陳肇麒大肚未婚妻劉雅婷（Toby）。<br>Jeana和翁子光由曖昧關係到承認戀情，翁子光上周四晚突在facebook作出愛的剖白，他留言：「從今只想跟你甘苦與共，願你的微笑伴我朝暮至老。」Jeana前晚在謝票現場冧爆回應：「佢梗係想啦，不過我都想，大家都係向呢個方向行。」</p><p>已見男友家長</p><p>問Jeana翁子光可有透露何時成家立室，她即說：「佢都唔細喇，大我十年。」男方家長可有催婚？她自爆拍拖兩個月，大家有共識，並見過男友家長及其姪仔姪女。那可會閃婚？Jeana講笑說：「下星期啦，請埋你哋，記得過嚟飲，今晚結婚夠唔夠快呀？」Jeana早前被讀者拍到與翁子光街頭一支煙兩份煲，上車後又向男友索吻，Jeana聽到呆了呆後說：「係呀係呀，好sweet呀！」</p><p>王宗堯趕謝票</p><p>《導火》上周四上映，王宗堯表示準備率領演員隨時出動謝票，他說：「票房𠵱家好好，見到好多紅色（賣出座位），𠵱家會mon住邊間戲院係紅色就衝去謝票。」王宗堯希望票房過千萬搞慶功，周家怡則說：「外語片同大片都好多，但見到《導火》第一、二行都有人買好感動。票房幾多唔敢諗，只希望觀眾睇完會好開心。」《導火》票房截至前日約收160萬港元。<br>此外，近日被拍到孖咇買餸惹斷背疑雲的唐文龍和劉家良姪仔劉永健，前晚竟又相約睇《導火》，撞正傳媒採訪謝票。劉永健強調性取向是愛異性，身邊唐文龍也說：「係呀，佢係鍾意女人㗎。」<br>採訪：黃曉妍<br>攝影：陳俊強</p></body></html>