<html><header><meta charset="utf-8"><title>被吳卓羲暗嘲自製緋聞31歲傅嘉莉車廂攬啜肥叔叔</title></header><body><h1>被吳卓羲暗嘲自製緋聞<br>31歲傅嘉莉車廂攬啜肥叔叔</h1><p>現年31歲嘅傅嘉莉(Kelly)，係中德混血兒，03年模特兒入行，有「翻版徐子淇」之稱。入行13年，感情生活真係多姿多采，唔係講笑，身邊嘅緋聞男友分分鐘仲多過一街都係嘅波音蝠。<br><br>話說Kelly喺19歲嘅時候，佢簽約俾上海仔嘅娛樂公司時，已經深得上海仔歡心，之後上海仔就將佢介紹佢去林建岳旗下嘅寰亞電影，可惜最後話上海仔發現佢同異性過從甚密，將佢打回原形！<br><br>13年，Kelly就加盟大台，今次真係機會嚟喇，有機會拍攝重頭劇《衝上雲霄II》，仲有機會成為吳卓羲同胡杏兒嘅第三者，當時仲話吳卓羲用糖水攻勢追求Kelly添。<br><br>除咗同吳卓羲自製緋聞，同年佢又牽涉入長腳蟹呂慧儀同黃文迪嘅婚姻，話說黃文迪喺微博上載同搽咗黑色指甲油嘅女士車廂拖住手仔，搞到長腳蟹大興問罪之師，嬲嬲豬咁話：「我想來想去都想不到我甚麼時候塗過黑色甲油，黃文廸你是否記錯了？」之後就有網民估嗰隻手其實係Kelly喎！<br><br>前年Kelly就俾《蘋果》獨家影到佢同一個新加坡嘅富商肥叔叔喺的士車廂又攬又啜，當時佢就咁回應：「嗰位係我一個外國返嚟香港嘅朋友，嗰日我自己去買嘢，咁啱佢喺附近就見個面。我哋係長輩同世姪女關係，唔係報道所寫咁樣。」<br><br>今年Kelly又再同法拉利香港代理商人莊天龍傳出緋聞，有傳男方陪Kelly去日本慶祝生日，同去過米蘭旅行！</p></body></html>