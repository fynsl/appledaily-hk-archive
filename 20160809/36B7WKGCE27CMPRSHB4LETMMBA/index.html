<html><header><meta charset="utf-8"><title>【馮仁昭四圍超】無綫坐冷板　過ViuTV拍劇黃淑儀仔拗攣游學修</title></header><body><h1>【馮仁昭四圍超】<br>無綫坐冷板　過ViuTV拍劇<br>黃淑儀仔拗攣游學修</h1><p>最近被傳同張曦雯拍拖嘅黃淑儀囝囝徐肇平，原來愛情得意之餘，事業亦同樣得意，最近獲ViuTV力邀加盟拍攝新劇《三一如三》，飾演游學修hehe對象。其實舊年徐肇平傳拒簽無綫經理人合約而被雪藏，之後佢續簽藝員約一年，但都唔見有新作。𠵱家徐肇平過檔ViuTV拍劇，當然好過喺無綫坐冷板凳啦！</p><p>過檔做同志</p><p>記者打畀徐肇平，但未有回覆，而黃淑儀噚日就話：「佢都冇乜點樣同我提過，但我知道佢同TVB contract滿㗎啦。」講到個仔過去一年都冇乜嘢做，黃淑儀就話：「我覺得佢好多嘢做，不過都係外面嘢，就唔係TVB嘅嘢。」似乎暗寸TVB咁噃！而劇集《三一如三》有唔少hehe鏡頭，好似黃奕晨暗戀陳安立，佢兩個做完運動沖涼嗰陣，黃奕晨仲對陳安立有所暗示。《三一如三》編審南方舞廳噚日講到徐肇平個角色時話：「係游學修鍾意佢，會唔會因為咁令佢hehe就唔講住，因為未諗。」<br></p><p>但求有得唱</p><p>另外，吳浩康（Deep）、吳日言同小肥噚日出席ViuTV喺九展舉行嘅《ShowTime我主場》記者會，Deep唱出佢當年首《先入為主》，佢話：「自己但求有得唱，想感受返舞台嘅感覺。」<br>撰文：馮仁昭</p></body></html>