<html><header><meta charset="utf-8"><title> 【鳩嗚乜乜乜】城巴壞冷氣變「熱狗」　車廂35°C熱到嘔</title></header><body><h1> 【鳩嗚乜乜乜】城巴壞冷氣變「熱狗」　車廂35°C熱到嘔</h1><p>呢排熱到人都癲，吓吓過30°C，酷熱天氣警告老是常出現。天文台叫人注意健康，城巴就唱反調，費清就搭到一架熱過熱狗嘅機場巴士。<br> <br>當日(24日)去亞洲博覽館睇Bigbang演唱會(剩係少女先可以去㗎！)，由於係下午場，所以中午最熱嘅時候就要搭車入去。由將軍澳搭城巴E22A，剛上車乘客唔多，都唔覺有咩，但去到觀塘、九龍灣等，越嚟越多人上車，就開始feel到巴士冇冷氣，摸吓出風口，只有熱風（好後悔冇帶廢青風扇），但呢個時候巴士已經上咗公路。<br> <br>成車人喃喃自語：「咁熱㗎」，車窗外一滴雲都冇，天文台app話室外溫度34.5°C，嘩，巴士入面隨時40°C或更高。司機就話開咗冷氣喎。全車人個幾兩個鐘熱到hihi咁入到去亞博。費清當時打去城巴熱線反映，問吓會唔會了解吓個冷氣係咪壞咗，但職員話係聯絡唔到嗰司機，「唔知有冇事㗎，要等巴士埋總站先知」。吓？巴士公司聯絡唔到司機？如果嗰司機有事點算？<br> <br>與此同時，朋友Grace搭另一架龍運巴士E32入亞博，佢話都係冇乜冷氣，成車人焗sauna。查實，經常搭嘅都知道，香港啲巴士好高科技，係恆溫㗎，只不過係當冬天開大冷氣，夏天開到好細啫。<br> <br>城巴調查咗兩個禮拜，終於回覆話架巴士冷氣係壞咗喎。費清聽到火都嚟，點解城巴唔當時盡快瞭解吓？車程超過個幾兩個鐘，巴士又冇窗，期間有乘客因為太焗唔舒服點算？<br> <br>費清嬲嬲哋，話架巴士註明係「空調」，而家冇冷氣違反《商品說明條例》喎，係咪要退全數或部分車費呀。不過，城巴職員話：「架車送咗你去目的地，冇得退㗎」。明嘅，財到光棍手嘛。<br> <br>費清＃要生計，也要生活＃毋忘初衷 </p></body></html>