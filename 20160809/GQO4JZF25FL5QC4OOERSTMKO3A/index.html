<html><header><meta charset="utf-8"><title>【唔係鐵係聖衣】星矢30年MV　高登二創聖鬥士：我是打不死的小宇宙</title></header><body><h1>【唔係鐵係聖衣】星矢30年MV　高登二創聖鬥士：我是打不死的小宇宙<br></h1><p>有一種Language，叫做星矢。<br><br>一句「無敵嘅聖衣」，邊個高登仔唔識唱先？撞正動漫《聖鬥士星矢》30周年，今日起銅鑼灣有一比一真人原大嘅聖衣展覽。呢個時候，小編發揮咗小宇宙，搵來兩批對星矢極有影響力嘅人物，世紀合作搞番首MV。有今生，冇來世。<br><br>04年，香港地下樂隊Libido，將星矢日文主題曲，二次創作成為「無敵嘅聖衣」，更曾登上高登十大膠歌之一。08年，廣州網絡歌手常愚蠢（真名:黃春暉），將後半段再三次創作成為終極版，並且重新演唱，成為網絡間紅透百幾萬hit rate嘅星矢迷必然朝聖之經典歌。<br><br>但其實，今日出街嘅呢首世紀MV，本來就不會存在……<br><br>* * *<br><br>一個月前，小編知道一比一聖衣會嚟香港展覽，已經萌起撮合呢首世紀合唱嘅念頭，但係人生嘅挫敗同星矢趴低嘅次數一樣咁多，種種原因底下，令呢首歌胎死腹中。<br><br>直至10日前，件事先有突破性發展，小編終於聯絡得上Libido，我哋用咗10日時間，經歷咗錄歌、8號波、去band房、去荒山野嶺。終於，聖衣如期到港，Times Square答允提供場地拍攝，連身在廣州嘅常愚蠢，亦被大家嘅小宇宙感動咗，自拍片段畀《蘋果》剪輯。<br><br>呢件事證明，世上係有小宇宙嘅。<br><br>然後，《蘋果》獨家2016年版《聖鬥士星矢》港中大合唱MV，先至可以面世。<br><br>呢種叫做乜嘢精神？呢種就係星矢式打不死永不放棄嘅精神，係星矢教曉我哋嘅。10日前，小編諗過放棄，但好在冇。<br><br>有嘢想做，就要坐言起行；唔郁，就輸一世。<br><br>* * *<br><br>有一種Language，叫做星矢。<br><br>常愚蠢兄係廣州人，佢喺訪問中同小編講出最激動人心嘅一句︰「粵語係世上最霸氣嘅語言，冇之一。」小編聽到喊咗出嚟。亦因為呢個原因，佢嘅三次創作，堅持用廣東話去作詞，而唔係普通話。<br><br>對，仲有乜嘢完美得過，一首用廣東話演唱嘅《聖鬥士星矢》？<br><br>場地︰Times Square<br><br>鳴謝︰常愚蠢‧射手座；Libido‧處女座<br>攝影︰峰‧雙魚座；Neo‧雙魚座<br>文‧採‧編‧導‧剪︰Roy‧天馬座</p></body></html>