<html><header><meta charset="utf-8"><title>感冒拒就醫　入院「執返條命」</title></header><body><h1>感冒拒就醫　入院「執返條命」</h1><p>【本報訊】長期把自己調校在「鐵人mode」的陳日君，早前成為病向淺中醫的反面教材，因為力排眾議拒看醫生、拒入醫院，結果氣管炎加哮喘入院三周。今年84歲的他終於知驚，除了「學習」休息，也決定要繼續依照良心說話。</p><p>戒捱夜　明年不再教書</p><p>陳日君今年6月初因濕身而患感冒，接受訪問時聲線仍沙啞，當初「因為有少少嘢未做」拒絕看醫生，到六四晚上祈禱會時，已經無力站着講道，「本身要寫篇（講道）文章，都唔得喇，寫points（要點），坐喺度講，跟住完咗又唔捨得走，又坐埋，返到去唔得喇，第二日去醫院」。<br>回家吃了3日藥後燒仍未退，陳日君再次求診，但又「因為有少少嘢未做」，拒絕入院，僅取了3日藥，高燒始終沒有退，「發燒我唔驚，氣管炎我都唔驚，因為以前都試過吖嘛，後來哮喘呢，我驚呀！」他拍拍心口，「真係執返條命」。<br>「我疏忽平時感冒，突然嘭一聲衝出嚟，好彩醫院啲醫護人員好好，如果唔係可能死咗喇。」向來以為自己「鐵打」的他終於知錯，自言開始戒捱夜，濕身就換衫，又承認身體差了，「都出咗院一個月，係中氣不足，以前講兩三個鐘頭書都冇問題，𠵱家唔得」。他將於明年退下教書工作，「教書都辛苦㗎，我80幾㗎喇，都要退啦」。<br>大病給他的另一個啟示，就是要繼續說真話，「我咁嘅年紀，執返條命，冇乜得失㗎喇，所以照良心講嘢囉，唔講嘢地下（教會）會好失望」。<br>■記者張嘉雯</p></body></html>