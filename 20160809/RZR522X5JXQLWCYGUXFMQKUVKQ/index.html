<html><header><meta charset="utf-8"><title>財經評論 ：樓市一啲都唔淡靜</title></header><body><h1>財經評論 ：<br>樓市一啲都唔淡靜</h1><p>過去三個月，上車新盤首日銷售率通通超過八成，有三個新盤首日銷售率甚至達到94%至99%，你可以話首日啫，但追縱住呢啲新盤，啲貨尾逐啲逐啲咁去貨喎。訪問過買家，真係至理名言，「定價貼近二手，點解要買又殘又舊嘅二手樓」。<br>係呢度，但願你沒遇上天賦海灣，三年前我直擊1,300萬元豪宅，天花敲一敲，3吋長批盪成塊剝落。仲想提吓啲新盤管理費，每呎近4元，400呎單位，個個月交1,600元，好似交陀地。<br>比較番二手樓，好似嘉湖山莊，兩房每月交唔夠900元，小數怕長計，月慳700元，成年慳返8,400元。有人會話新樓有會所又點同，但又要小心，一旦遇上九龍城The Avery 341呎嘅會所，連健身單車都無，到時你想向發展商還以一記納爾遜式鎖。<br><br>或許一名新盤買家受訪的sound bite最能道破二手樓死穴，「怕買入化妝樓」、「怕遇上屋苑大維修」。所以本人與同事幾次遇到抽極新樓都抽唔到，仍然堅持要買新樓嘅case。唔好用二手成交量去評定樓市旺與淡，政府辣招，買樓鎖三年，造成二手長期缺盤，正如代理話齋，「賣一間少一間」。根本二手樓連搵間睇吓都無，早前想搵嘉湖山莊鎖匙盤，竟要出盡九牛二虎之力先搵得一個半個，屋苑有1.6萬伙㗎！二手徘徊3,000宗水平將會成常態。望都唔好望政府撤辣，唔太相信一個龜縮嘅執政者，係樓市好好地情況下會挑起牽連大波。<br>最後一季，元朗Grand Yoho、南昌站呢啲矚目大盤，我相信市場將出現餓狗搶屎的盛況，呢兩件超正筍盤如果定價唔狼，一鋪沽清唔係天方夜譚，到時還有誰會再敢說樓市很淡！<br><br>記者：陳家雄</p></body></html>