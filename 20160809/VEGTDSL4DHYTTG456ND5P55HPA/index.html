<html><header><meta charset="utf-8"><title>魚樂無窮：6厘息的盈喜股 - 唐牛</title></header><body><h1>魚樂無窮：6厘息的盈喜股 - 唐牛</h1><p>福田實業（420）中午公佈，受惠銷量升、成本降、人仔貶值等因素，半年盈利將顯著增加。唐牛見到筍貨，當然唔執輸搶埋一份，下午開市短短一秒鐘，股價已由0.92元衝上0.97元，最後更收於一蚊樓上，狂升16%，手快有手慢冇，證明只要交到成績，冷門股也會有知音人。<br>今日推介利民實業（229），正正屬於禾稈冚珍珠一族。公司日前宣佈，在新產品毛利率高帶動，以及停產蝕錢產品下，預計中期盈利將倍增至1,892萬銀，倘撇除一次性收益，已相當於去年全年盈利，犀利！<br><br>呢間主打家用電器嘅老牌工業股，派息既穩定又慷慨，過去十多年除金融海嘯停派一次中期息外，其餘時間交足功課，以去年派息6仙計，股息率逼近6厘，聽見都流口水。<br>仲有個想像空間︰公司最新市值僅5億銀，連基本殼價門檻都未到，手頭現金2.4億銀，已佔去一半市值，說穿了又係靚殼一隻，賣唔賣一件事，但股價隨殼價水漲船高，好合理啫！目標價睇幾多？用舊年高位1.39元計，潛在升幅約三成。好誇張？剛剛上番殼價咋陰功！<br><br>唐牛<br> http://www.fb.com/tongcow88 <br>本欄逢周二、四刊出</p></body></html>