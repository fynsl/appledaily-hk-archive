<html><header><meta charset="utf-8"><title>大棋局：QE吃子　負利率坑爹 - Mr. Tregunter</title></header><body><h1>大棋局：<br>QE吃子　負利率坑爹 - Mr. Tregunter</h1><p>這是一個吃子的時代，也是坑爹的時代。<br>濫印銀紙等同打劫係人都知，但隨住時代進步，打劫都講求華麗同文明。所謂QE，講白啲即係印完錢唔直接派街坊，央行透過買債、買資產等方法將錢注入銀行體系。貨幣總存量多咗資產價格自然水漲船高，於是出現兩個問題：其一，得到新發貨幣嘅人首先發達；其二，持有資產越多嘅人越發達。所以呢個係一個吃子的時代。<br>首先得到新發貨幣嘅人，必然係接近權力中心嘅特權人士。一層層傳導落去，離權力圈最遠及資訊接收最落後嘅人，好彩的話分到餅碎，唔好彩的話無端端被邊緣化。而持有資產越多嘅人越發達；個社會流動唔係睇你有幾叻幾努力，而係睇你有幾早進入資產市場。中產階級開頭見賬面身家上升內心泛起暖意，將來先會發覺原來同有錢人嘅距離越拉越遠。新生代無產階級更陷入窘局，覺得自己以食物鏈底層狀態存在，只為上面提供養分，對未來失去希望。<br><br>QE拯救炒爆資產嘅人，加劇貧富懸殊，係一種吃子文化；負利率則陰乾老人，要其嘔凸，嚟一次長平之戰式大規模坑爹。唔少退休人士靠食息及退休金生活，但長期低息甚至負利率環境，北美449隻退休基金中，𠵱家只有8%有盈餘。又如台灣審計部統計，勞退基金2027年面臨破產，國民年金保險基金2046亦面臨破產。<br>更大鑊係先進國家生育率越來越低，其中一個原因係生活成本太高。退休基金想靠賺息差滾存唔掂，將來供嘅人越來越少，領錢嘅人越來越多，變成標老鼠會。讓人聯想起50年代日本一齣叫《楢山節考》嘅電影，不過手段文明咗。處於十字路口，最終選擇吃子還是坑爹？以有限見識估計會選擇吃子，因為年輕人沒有掌握任何權力。唔同時代都有政客以聳人之辭說人，毛澤東曾對年輕人講「世界是你們的，也是我們的，但歸根究底是你們的」，結果當然係呃細路。<br><br>Mr. Tregunter<br>本欄逢周二刊出</p></body></html>