<html><header><meta charset="utf-8"><title>中環在線：王敏德殺入財經界 - 李華華</title></header><body><h1>中環在線：王敏德殺入財經界 - 李華華</h1><p>一向喺名人娛樂版出現嘅型男王敏德（Michael）殺入財經界！佢同名模太太馬詩慧（Janet）開咗間財經公關公司SkyHigh，噚日有第一個客戶皇璽餐飲（8300）喺創業板上市，兩公婆加埋兩個寶貝女，齊齊到交易大堂出席上市儀式撐場。<br>呢間皇璽好巴閉喎，37歲主席王文威，係賭王何鴻燊頭馬李志強（綽號飛仔強）嘅女婿，旗下餐廳包括台灣牛肉麵、阿瑪港澳門餐廳等。不過，噚日好似冇乜賭業人馬高調現身，王文威太太亦有事冇到。<br>好在有王敏德一家靚仔靚女撐場，輕易成為全場焦點。大家一直以為Michael最愛揸飛機同打高爾夫球，唔知幾時興起搞財經公關，佢解釋其實一直有做娛樂方面嘅公關，人際網絡夠廣有啲優勢，覺得金融同娛樂係可以聯繫埋一齊，所以就成立SkyHigh。公司目前只有5名職員，規模唔係好大，如果忙嘅時候，兩個寶貝女都要幫手。<br>皇璽係佢哋第一個客，Michael話手頭上有幾個客傾緊，希望可以成功合作，仲話自己每個禮拜都有出去見客食飯，好勤力咁話。Janet係公司嘅Operating director，其中一個工作就係幫廣東話一般嘅Michael做繙譯。<br><br>李華華<br>mailto:LiWaWa@AppleDaily.com</p></body></html>