<html><header><meta charset="utf-8"><title>中環在線：馮國綸獨子磨練12年升董事 - 李華華</title></header><body><h1>中環在線：<br>馮國綸獨子磨練12年升董事 - 李華華</h1><p>唔少家族企業嘅二、三代開始接班，好多選擇低調，甚少公開露面，利豐（494）主席馮國綸嘅獨子馮裕銘（Terence）就係其中之一。原來佢2004年已經加入利豐集團，直至噚日終於加入系內其中一間上市公司利邦（891）做董事，令市場對佢有多少少認識。</p><p>美名牌大學畢業作風低調</p><p>現年36歲嘅Terence，一向好少出席公開活動，對上一次露面，係2014年利豐分拆品牌業務利標（787）嘅上市儀式，佢保持低調作風，未有同傳媒交談。<br>佢早年喺美國普林斯頓大學畢業，2004年返利豐幫手，現為利豐旗下利豐（貿易）執行副總裁，管理香港、韓國同台灣業務，雖然佢爸爸係利豐主席，不過佢唔係入利豐董事會，而係去同系利邦做非執行董事，每年袍金廿萬元，可能係一步一步嚟。<br>馮氏新一代已經陸續接班，市場較為熟識嘅，係馮國綸哥哥馮國經嘅二公子馮裕鈞（Spencer），佢一早加入利豐，前年升做利豐行政總裁，舊年年薪2,446萬元㗎。<br>至於馮國經另外一女一仔，長女馮詠儀最近亦獲升為利邦副主席，40歲細仔馮裕津（Stephen）係馮氏零售旗下利童嘅行政總裁，Stephen未係利豐系上市公司董事，不過市場估計利童遲早上市，佢負責系內上市公司係遲早嘅事。<br><br>李華華<br>mailto:LiWaWa@AppleDaily.com</p></body></html>