<html><header><meta charset="utf-8"><title>Money Walker：港股全靠外資撐起？ - El.</title></header><body><h1>Money Walker：<br>港股全靠外資撐起？ - El.</h1><p>港股脫歐後跟隨外圍升市，市場歸因於資金怕咗歐洲，所以轉投包括港股在內嘅亞洲股市，筆者都認同呢個講法，但就質疑外資對港股升市嘅貢獻遭到誇大。<br>根據富瑞截至8月3日嘅最新數據，英國脫歐後6月30日至8月3日合共5周，港股基金共錄得6,500萬美元淨流入，折合約5.04億港元。換言之，5周以來外資對港股嘅貢獻，僅相當於大市一個交易日嘅約1%成交額。<br>就算同其他亞洲市場比較，港股基金吸資規模亦係蚊比同牛比，單計7月28日至8月3日一周，印尼股票基金吸資5.53億美元，韓股基金亦吸資6.1億美元，係港股基金喺脫歐後5星期吸資總和嘅10倍左右。<br>吸資額細反映外資並非撐起港股嘅主力，本地同內地投資者對港股升市嘅貢獻亦唔可以睇小。至於點解外資唔多吼港股，極有可能因為外資對中國仲有戒心。睇番中國股票基金脫歐後嘅吸資金額，5周夾埋淨流入先得嗰5,900萬美元，吸資規模同港股差不多咁細，反映兩地股票基金一樣受外資冷待。<br>究竟外資是否願意貪平追落後，由亞洲其他越炒越高嘅股市轉投中港股市呢？筆者對此唔太樂觀，大行高盛直頭擔心，喺基本因素冇改善之下，其他已被炒起嘅亞洲地區股票會散水。換言之，喺投資者搵到炒作藉口轉投中國股票前，亞股蜜月期分分鐘已經畫上句號。<br><br>El.<br> http://fb.com/moneywalkerhk <br>本欄逢周三刊出</p></body></html>