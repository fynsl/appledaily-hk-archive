<html><header><meta charset="utf-8"><title>【馮仁昭四圍超】玩驚喜頒獎　洗米華出招箍Heidi</title></header><body><h1>【馮仁昭四圍超】<br>玩驚喜頒獎　洗米華出招箍Heidi</h1><p>太陽娛樂老闆周焯華（洗米華）因為搭上Mandy Lieu，連仔女都生埋，激到正印陳慧玲（Heidi）舊年年底話要同佢離婚，但洗米華似乎就唔想家庭破碎，近幾個月嚟好努力箍煲，繼早排喺朋友生日宴攬住老婆大唱《愛我別走》兼宣佈「我只得一個周太」後，前晚佢又喺澳門福建婦女會晚宴突然現身做頒獎嘉賓，畀洗米嫂一個意外驚喜。<br>洗米嫂係呢個婦女會嘅會長，前晚佢着住一件白色禮服配埋頂魚網帽，獲大會頒發最佳服裝獎，當佢上台領獎時先知係老公洗米華係頒獎嘉賓，佢都好意外，洗米華好細心咁幫佢掛上彩帶，兩個人面上都流露笑容，台下又起哄嗌：「復合！復合！」搞到佢兩個都鬼死咁唔好意思！</p><p>Mandy不斷有動作</p><p>據洗米嫂啲閨密講，洗米華係好想挽回呢段婚姻，所以夾埋好多人做啲嘢，希望𠱁番老婆唔好再搞離婚，但最關鍵問題係Mandy Lieu嘅介入，而且不斷有動作，洗米嫂覺得精神上受到好大騷擾，所以如果佢老公唔肯放棄嗰邊，佢係一定會堅持離婚，唔會有轉圜餘地。<br>撰文：馮仁昭</p></body></html>