<html><header><meta charset="utf-8"><title>拍拖一年愛老公老套Celia K.嫁李冠鋒做闊太</title></header><body><h1>拍拖一年愛老公老套<br>Celia K.嫁李冠鋒做闊太</h1><p>電影《一路向西》33C𡃁模郭穎兒（Celia K.），趕及12月踏入3字頭前嫁人，現年29歲的她於一個月前閃婚，嫁給拍拖一年、Janice Man（JM）的有米舊愛李冠鋒，前晚Celia在社交網貼婚照公告喜訊：「一切都發生很快，幸福就是這樣，很難去捉住時間，說來就來。是的，我突然就嫁了。」兩人黐頭芒晒婚戒放閃，幸福滿瀉。</p><p>心血來潮結婚</p><p>前晚本報致電Celia恭喜，新任人妻的她開心地說：「多謝，因為幸福好突然嚟，咁就結婚啦！大家一直有傾過結婚問題，突然心血來潮就去結囉！」拍拖一年就閃嫁，Celia否認雙喜臨門：「婚後先有計劃生B，同老公都好鍾意小朋友，總之一切順其自然，好多人都話我哋識咗好短時間，點解咁快結婚，因為過去一年，佢表達到對我嘅愛，好愛護我，好照顧我。」</p><p>外母給予及格</p><p>今年初兩人到蜜月勝地馬爾代夫度假時，原來李冠鋒已經密謀求婚，不過未獲Celia點頭下嫁，屢敗屢戰的他於兩個月前再策劃求婚，Celia冧爆說：「佢有花心思安排，喺屋企同我求婚，有一晚我開門，見到地下有條燈路，條橋係好老套，但我受，結婚係需要衝動，冇咗呢份衝動就結唔成，媽咪都鍾意佢，覺得最緊要佢錫我對我好，外母話畀佢及格。」<br>問到給老公多少分？Celia笑說：「畀佢90分啦，仲有10分進步空間，畀佢慢慢加上去。」由於近年Celia在幕前零工作，早前男友便打本給她在太子開店賣手袋，原來是鋪路將Celia私有化。<br>採訪：比華利</p></body></html>