<html><header><meta charset="utf-8"><title>智取大市：靠消息測市強弱 - 晉佳</title></header><body><h1>智取大市：靠消息測市強弱 - 晉佳</h1><p>一個半流半堅嘅消息，測試到市底有幾強，話說內地傳出「深港通」喺星期四收市後公佈，點知港交所（388）中午話收市後冇記者會喎。不過，根據各方面消息睇嚟，「深港通」的確不遠矣。<br>更值得留意嘅係「深港通」概念股嘅股價走勢，星期四港交所講咗唔開記者會之後，港交所股價去到兩點幾升幅仲擴大到3.9%，收市略為收窄至2.9%，當表錯情消息冇到；至於國泰君安（1788）收市升8.3%，英皇證券（717）升12.9%。咁證明，大家樂觀到唔介意「深港通」邊日開通，炒咗先講，頭也不回，一個字，強，至少大戶仲係樂觀。<br><br>當然自己唔會單憑一種觀察就突然樂觀起嚟，只不過睇個勢港股仍有多幾日可炒，「深港通」概念股似乎未見盡，即市有回吐嘅話，可短線一博，原因係市況強，逢親焦點股份就掂。除上述兩隻之外，概念股有耀才（1428）、山東墨龍（568）、浙江世寶（1057）等等。<br>不過小弟中線較睇好商品股，理由係𠵱家咁樣放水法，通脹遲早會來。而商品股有可能係通脹來臨、資產泡沫臨爆破之前，最後一個強勢板塊，一切喺下一期由誠哥淡出地產業務講起。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>