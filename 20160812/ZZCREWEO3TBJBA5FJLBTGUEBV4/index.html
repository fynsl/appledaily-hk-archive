<html><header><meta charset="utf-8"><title>Coffee新歡被起底喺滙豐總行做副總監</title></header><body><h1>Coffee新歡被起底<br>喺滙豐總行做副總監</h1><p>林芊妤（Coffee）上星期俾《蘋果》影到拖住42吋爆肌新歡，喺酒吧玩遊戲輸咗嘅Coffee，更加喺爆肌新歡陪伴下，豪情暢飲，離開時兩個人仲依依不捨攬到實，當街放閃晒恩愛。<br><br>事後Coffee接受《蘋果》訪問，亦直認同佢手拖手嘅係佢男朋友，但就話對方唔係圈中人，佢哋拍咗拖幾個月，叫大家俾啲空間佢。<br><br>不過，話口未完，就有人報料，話Coffee男友叫Weng Chak今年36歲，喺澳洲出生嘅佢係馬來西亞華僑，o依家喺滙豐銀行總行做副總監。報料人仲話Weng喺交友網站好活躍添！翻查佢喺facebook嘅自我介紹，佢05年喺墨爾本大學畢業之後，曾經喺摩根大通同荷蘭銀行做過。<br><br>男友被起底，Coffee回應《蘋果》時話：「我係完全信任佢為人，同一個人相處係自己去了解對方，去認識呢個人，唔係由人哋把口講，正如我自己嘅過去，好多人點樣講我，佢都唔理，呢啲就係信任囉！」<br><br>至於喺交友網站識朋友，Coffee就覺得好小事：「佢嚟咗香港幾個月，香港冇乜朋友，想識啲朋友有乜問題呢？」句句都幫住晒，睇嚟Coffee真係好緊張呢段感情喎，好啦好啦，就祝你快啲做翟師奶啦！</p></body></html>