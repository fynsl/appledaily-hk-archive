<html><header><meta charset="utf-8"><title>紅斑狼瘡症纏身多年周海媚事業一波三折</title></header><body><h1>紅斑狼瘡症纏身多年<br>周海媚事業一波三折</h1><p>49歲周海媚（海味）前年拍大陸劇《武則天》演楊淑妃一角，再次爆紅，前日忽然自爆單身，同細佢7年劉姓建築師男友分手，海味早年北上掘金，這個轉變令佢識到Mr. Right，仲搬埋去北京定居，海味圈外男友劉先生喺北京經營建築公司，佢哋都好重視呢段姊弟戀，願意遷就同包容對方，未想到最終分手收場。<br><br>海味早年接受訪問講起男友每次都甜絲絲，劉先生係經朋友介紹認識，彼此一見鍾情，雖然男方年紀比佢細，但思想成熟，與海味十分投緣。海味曾自認係愛笑嘅儍大姐，隨着人生閱歷多咗，明白知足常樂嘅真理，「開唔開心在乎自己心態，我係好簡單嘅人，我好易o氹，請我食粒糖已好開心」，平時海味唔使開工，最愛做煮飯婆，親自下廚煮住家菜冧男友，「為佢入廚，煲啖湯，炒啲廣東餸，整吓蜜糖雞翼」。<br><br>此外，楊恭如於2006年衰多口，喺網上爆海味患紅斑狼瘡症，加上大台當時重播海味演女鬼「小芙蓉」嘅經典舊作《大鬧廣昌隆》，令觀眾關注海味「失蹤」後嘅近況，海味自早年患紅斑狼瘡症後，工作量都日益減少，近年康復嘅海味亦繼續努力工作。<br><br>海味在1998年同迪生集團執行董事伍士榮拍拖，有傳海味之後染上紅斑狼瘡症，二人感情變淡，2010年曾傳紅斑狼瘡症復發，當時正同劉姓建築師男友拍拖，對方多年亦不離不棄。</p></body></html>