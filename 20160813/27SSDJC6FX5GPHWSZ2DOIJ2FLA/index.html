<html><header><meta charset="utf-8"><title>01年港姐亞軍　羨慕楊思琦襟撈鍾沛枝退隱賣燒味</title></header><body><h1>01年港姐亞軍　羨慕楊思琦襟撈<br>鍾沛枝退隱賣燒味</h1><p>現年34歲、01年港姐亞軍鍾沛枝，自從07年離開無綫後，恍如失蹤人口，在娛樂圈銷聲匿迹，之後做過國泰地勤、公關及美容等工作。退隱娛圈9年，鍾沛枝日前被拍到與拍拖3年的澳洲籍男友藍先生在中環置地行街；沛枝透露半年前已辭工，暫時幫屋企打理燒味飯店，但未準備嫁人，她笑說：「可能我未ready有小朋友，想咁樣單身，都幾自在。」</p><p>台灣《自由時報》日前有報道題為「人前風光 人後哀傷 那些年沒那麼幸運的港姐」，被指貌似朱千雪的01年港姐亞軍鍾沛枝榜上有名；另網上有篇文題為「落魄港姐轉當航空公司地勤」也是說鍾沛枝。在無綫默默耕耘7年，仍寂寂無聞，07年決意不當藝人，轉職做國泰地勤，現在閒時幫家人打理燒味飯店。</p><p>拖富男友行置地</p><p>日前下午3時許，本報記者拍到穿上藍色連身褲的鍾沛枝，與同穿藍色衫的男子在中環置地廣場行街，兩人沿途有傾有講，大部份時間都是window shopping，之後便乘港鐵離開。據悉該男子是鍾沛枝的男朋友，經常都會在沛枝的微博孖公仔般出現。事後記者致電沛枝，她透露男友姓藍，是澳洲華僑，屋企做生意；近年男友為她留港並自立門戶賣紅酒，沛枝笑說：「拍咗拖3年幾，佢好人嚟嘅……對比之前男朋友。佢唔算高大，但OK啦，我唔好着高踭鞋囉。」覓得筍盤，到問幾時結婚？她說：「佢有計劃，但有小朋友要犧牲好多嘢，可能我未ready，過多幾年啦。」<br>盛傳當年沛枝做國泰地勤，底薪僅得7,000元，她說：「當年喺TVB人工，做港姐啲騷亦比一般藝人高，算幾好彩。」沛枝自爆當年決意離開的真相，她解釋：「我臨走嗰年啱啱係收費台開，我都有四、五個節目做，最尾嗰年仲爆騷，但自己想做翡翠台。因為收費台做咗又冇乜人知，嗰陣諗住又後生，就去咗國泰，仲拍得多咗廣告𠻹。」同屆港姐冠軍楊思琦和季軍朱凱婷（Heidi），星運似乎都好過沛枝，她謂：「嗰陣見思琦有得去免費台都幾羨慕，但大家嘅路唔同，冇得妒忌。當時好收埋自己，好唔主動，咁Heidi可能比較叻，比較social。」</p><p>「我鍾意做主持」</p><p>回想當初，鍾沛枝都覺得有點可惜，做了四年國泰地勤，輾轉又做過幾間美容公司公關，又開班教美容，半年前覺得是時候轉變，毅然辭工回復自由身，閒時幫家人打理燒味飯店，她說：「被影到嗰日我都係去完上環屋企開嘅燒味店，再落番中環，但我都係lunch time落去收吓錢，其他時間都唔會喺到。」問有沒有興趣重返幕前？她爽快回答：「會呀！其實我鍾意做主持㗎！我覺得自己好鍾意講嘢囉。識中、英、普通話，兩文三語都OK㗎！」<br>採訪：嵐山<br>攝影：羅德光</p></body></html>