<html><header><meta charset="utf-8"><title>【科健籽】父子拍檔手工燙印　十年波衫舖抗網購</title></header><body><h1>【科健籽】父子拍檔手工燙印　十年波衫舖抗網購</h1><p>【科健籽：運動人生】<br>那邊廂里約奧運進行得如火如荼，這邊廂新一季英超又再開鑼，一眾球迷免不了買番件新球衣支持愛隊。在旺角有間樓上舖，能夠在競爭激烈的營商環境和網購潮流下屹立將近十年，賣的不是價錢相宜，而是視顧客如朋友的親切感，講究的手工燙印服務和父子檔拍住上的人情味。</p><p>旺角波鞋街一帶體育用品店林立，有第一代「波衫大王」之稱的興發體育用品，也不敵時代洪流將於本月內結業。租金高企，區內更多波衫舖搬到樓上舖，一間名為“No.7 Soccer”的波衫舖，今年將踏入在旺角第十個年頭，在競爭激烈的鬧市站穩陣腳，而且每日只開店七小時，其老闆以興趣為職業，對不少打工仔來說，看起來就是夢想的工作。<br>不過38歲的老闆林民俊透露，起初開舖並非一帆風順，他原本從事酒店餐飲業，2005年與兩位工作夥伴將儲球衣的興趣變成事業，以月租六萬元在沙田一個商場開波衫舖，甚至為此延遲結婚，「結婚和開舖，當年我只可做其中一項，幸好當時的女友，即現在的太太支持我開舖，最終五、六年後先結婚。」然而鴻圖大計隨即遇上挫折，「客人不多，又要交租，心理壓力好大，最記得當年生日，全日只開到一張單，賣得一件波衫，心情差到唔想講嘢，當初開舖，我同自己講要作最壞打算，但差到咁，好難接受到。」<br>雖然遭受挫折，但阿俊未有就此放棄，反而再接再厲，一年後轉戰到旺角樓上舖，店舖雖小，幸好區內有一定人流，租金也比商場舖便宜很多，經營終於有起色。店舖以家庭式經營，沒有僱用職員，開舖至今十年，除了拍檔，其餘一直由其父林康樂協助打理店務，小至執頭執尾到處取貨，大至收錢，阿俊都交由最信得過的林父處理。「兩仔爺拍住上寧舍開心。」今年已經74歲的林康樂，出身連卡佛的售貨員，又開過製衣廠，他退休時適逢兒子在旺角開舖，於是每日抽四、五小時來兒子店舖幫忙。</p><p>Peter得人心　與客吹水似朋友</p><p>店有一老，如有一寶，令阿俊意想不到的，是林父與其英文名Peter一樣，總是令客人印象深刻，尤其可以跟一些四五十歲的顧客打成一片。林父說：「可能我之前做過sales，加上我又老成點，同較年長的顧客特別好傾，而且呢批顧客部份幾富有，幫襯時幾爽手。」至今依然精神奕奕的林父，表明在這幫手不覺辛苦，既可打發退休後的時間，更可在兒子身邊幫忙，「以前睇到佢（兒子）喺沙田經營店舖時幾辛苦，所以我想從旁支持佢，家人互相支持好重要，咁先似係一個家庭。」<br>得父親相助，阿俊覺得經營日漸順利，他認為調整心態更重要，「最緊要每樣嘢都有份堅持同認真，好多時嗰樣嘢唔知得唔得時，起碼要信自己做到先；當情況差時要樂觀面對，咁可能仲有生機。」這裏的營業時間為下午2時半到晚上9時半，全因阿俊想花時間照顧兩名子女。他對顧客也視如朋友，不時吹水交流，累積了一批支持者，「以前做酒店，每日和客人溝通，我將呢一套帶到波衫舖，對顧客都像朋友般。」<br>兩位球迷阿張和阿偉，就是由阿俊沙田開業時光顧到現在的客人。一間波衫舖，除了提供球衣，還會有印球員名字或臂章等服務，阿張欣賞阿俊對顧客夠真，店舖搬到旺角後阿俊也會親身到沙田跟他交收球衣，事事親力親為，故他多年來只光顧阿俊。二人的友好程度早已超出顧客關係，阿俊說：「大家都有小朋友，有時會傾吓湊仔經，最近搬屋，仲搵咗做地產嘅佢幫手！」<br>隨着網購球衣日漸方便，波衫舖正面臨挑戰，印字的種類和手工更顯重要。球迷阿偉指光顧阿俊多年，全因感受到他印字的用心，「老闆好認真去量度印字位置，度到滿意先印，呢方面佢畀到我信心。」阿俊形容波衫舖好比理髮店，「波衫印字手工幾似剪髮，同樣要盡力做到顧客要求嘅效果。」</p><p>No.7 Soccer Co.</p><p>旺角西洋菜南街74-84號旺角城市中心9樓02室</p><p>記者：余瑋<br>攝影：鄧鴻欣<br>編輯：李寶筠<br>美術：孔文彬</p><p><br>想輕輕鬆鬆健康?，記住留意健康蘋台<br> http://health.appledaily.com.hk/ </p></body></html>