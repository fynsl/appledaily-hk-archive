<html><header><meta charset="utf-8"><title>中環在線：詹劍崙赴「居屋小炒王」論壇 - 李華華</title></header><body><h1>中環在線：<br>詹劍崙赴「居屋小炒王」論壇 - 李華華</h1><p>今屆立法會選舉競爭激烈，金融服務界有三名人參選，包括競逐連任嘅張華峰，仲有詹劍崙同埋徐聯安，佢哋要爭取業界選票，咁啱證監會與港交所（388）就上市架構改革進行諮詢，隨即成為佢哋爭取選票嘅其中一個重要課題。<br>一個名為「Wakeuphk」嘅組織，今日下午就舉行論壇，邀請咗三名參選人就上市改革諮詢發表意見，呢個組織嘅搞手係有「居屋小炒王」之稱鍾錦江（Gabriel）。<br>鍾錦江係《新報》前副社長，早年夥拍地產炒家陳清白炒賣柴灣山翠苑單位，另外手持唔少靚物業，兩年前又曾經向傳媒介紹，點樣裝修佢喺中半山地利根德閣嘅3,000呎新居。今次佢忽然為業界成立組織，又舉行論壇，反映業界對諮詢文件嘅憂慮，唔知仲有乜後着呢？<br>不過，暫時只得詹劍崙應承出席呢個論壇，張華峰講明唔去，徐聯安亦好似話有事。咁到時咪得詹劍崙solo！</p></body></html>