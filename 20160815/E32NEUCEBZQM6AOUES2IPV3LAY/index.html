<html><header><meta charset="utf-8"><title>智取大市：誠哥沽樓有啟示 - 晉佳</title></header><body><h1>智取大市：誠哥沽樓有啟示 - 晉佳</h1><p>李澤鉅講到明，除咗長江中心之外，乜嘢物業都可以賣，呢個訊息，最直接可以演繹為誠哥睇淡物業市場。當然，樓價貴，咪係睇淡物業市場嘅理由囉！使鬼李嘉誠講。但諗深一層，誠哥貴為全香港做生意最叻嘅超人，做生意、投資，必然賺到有咁盡得咁盡，假如閣下相信誠哥係下下有能力賺到盡嘅超人，佢亦有可能叻到察覺物業市場見頂，仲要未來十萬火急，要清貨離場。信誠哥的話，樓價一年內見頂唔奇。<br><br>首先睇番樓市大升浪嘅由來，先係2003年樓價過殘，同時剛需支持，配合低息，及後有埋量寬，令借貸者太易獲取資金，同時經濟放緩令資金苦無出路，因此磚頭連續十幾年獲得追捧。<br>要扭轉資金氾濫局面，首先係物價開始失控。美國通脹壓力開始降臨，可見將來會加息，告別低息時代，投資者意識到物業價格過高，最後有機會從物業市場套現，炒商品追落後，就有條件引發新一輪通脹，到時可能會走上唔放水就出現金融危機、放水會惡性通脹嘅局面，二者取其一，樓價都有機會爆煲。上述劇本嘅其中一個枝節，就係商品價格追落後，呢個就係小弟中短期睇好商品股嘅原因。<br><br>晉佳<br> http://www.facebook.com/advanceguy1 <br>本欄逢周一、三、五刊出</p></body></html>