<html><header><meta charset="utf-8"><title>【馮仁昭四圍超】連詩雅鍾浠文　嘴唇互擦性起</title></header><body><h1>【馮仁昭四圍超】<br>連詩雅鍾浠文　嘴唇互擦性起</h1><p>連詩雅（Shiga）前晚喺九展開處女騷，着上露肩長裙出場，唱完《到此為止》即喺台上除裙騷長腿，佢自爆：「頭先太興奮，bra帶都爆咗。」到嘉賓周柏豪上台，唱《黑》嗰陣，Shiga瞓喺梳化畀柏豪由腳摸上膊，仲疑似掂到Shiga波邊，柏豪又壓喺Shiga身上鼻碰鼻，但係兩人嘅纏綿互動，表現有啲生硬。<br>跟住Shiga演繹《血一般紅》，輪到柏豪過氣緋聞女友鍾浠文（Zelia）伴舞，着住deep V嘅Zelia，同Shiga激情互摸波撞波兼掃pat pat，Zelia仲瞓喺Shiga大髀上，最後兩女嚟個火辣激咀，Shiga錫到唇膏都花晒，觀眾當然尖叫拆天。Shiga話：「相信我攞咗Zelia台上初吻，大家見我好似儍更更，但我都有陰暗一面。」</p><p>多謝媽咪</p><p>前晚Shiga仲多次爆喊，佢多謝媽咪話：「我哋相依為命，有困難時都係佢一個人承受，唔會畀我捱任何苦。」兩母女台上台下齊喊，之後Shiga感謝同事、朋友支持又再喊，場面感人。完騷後，Shiga坦言同Zelia咀嘴好享受，但否認轉軚鍾意女仔。問佢有冇畀柏豪掂到波邊？Shiga話：「自己有打底，入面係girdle，相信佢摸到鋼線。」<br>撰文：馮仁昭</p></body></html>