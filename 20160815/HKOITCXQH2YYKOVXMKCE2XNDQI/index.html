<html><header><meta charset="utf-8"><title>笑到最後：第一份工應做跟班 - 高明</title></header><body><h1>笑到最後：<br>第一份工應做跟班 - 高明</h1><p>人生其中最大嘅投資，就係工作，或者概括啲講，叫事業。對於九成以上嘅人嚟講，唔返工，就冇收入；冇收入，就冇錢炒股票。所以喺投資版講搵咩工，其實都係一件好合理嘅事。<br>𠵱家大學畢業後嘅暑假，勉強仲算搵工期，都仲會收到一啲畢業生嘅CV。如果未搵到工，其實可以考慮搵一份傍友、跟班（文雅啲叫助理）嘅工，跟老細跟出跟入，對以後做人處世會有好大影響。<br>好多人，特別係求職者嘅父母，都會建議畢業生做大公司。大公司有個特點，就係將工作斬件到每人做一小份，原理同工廠式生產冇分別。喺你嗰個範圍做得幾叻都好，都只係生產線嘅其中一員。公司在商言商，只會諗點樣較易管理員工，就係令員工冇咁多技能，專門做一小部份，即使有日劈炮唔撈，搵人取代都冇咁難。<br>但社會變得太快，工廠式流程喺今日呢一刻仍然有用，過多一排唔知會唔會有新科技取代晒成個流程。如果你入大公司，只係被訓練做工廠女工嘅一部份，到有一日成個流程被淘汰，到時好難追得番個社會。<br><br>第一份工揀嘅公司，公司越細，一個人要處理嘅事越多，會越學得多嘢。如果細到你只係要服侍一個老細，服務範圍除咗營運嘅工作以外，仲要睇老細眉頭眼額、跟出跟入、斟茶遞水，雖然睇落冇尊嚴，但對待人接物同解決問題嘅能力會大幅提升。最近高明與同事傾起，發覺有做過跟班嘅行家，一般做嘢會比較細心，因為做跟班時同老細一對一，稍有不妥，自然有人嘈到拆天。<br>畢業做跟班嘅另一優勢係，自我、自尊都唔係咁重要，對事物未有概念，俾人「糟質」都冇咁大屈辱。當然，壞處係，一打工就做跟班，沾上擦鞋惡習，不務正業，第日如果成為管理層，就會成為一個擦掂一對鞋就出嚟蝦蝦霸霸嘅人。<br>打工有糧出，因為你幫人解決咗問題。而老細係最麻煩嘅生物，跟住佢就會解決最麻煩嘅問題，同時亦都提供學最多嘢嘅機會。<br><br>高明<br> http://fb.com/bigricetea <br>本欄逢周一刊出</p></body></html>