<html><header><meta charset="utf-8"><title>中環在線：一年抱兩　肥馬搬屋湊兩孫 - 李華華</title></header><body><h1>中環在線：<br>一年抱兩　肥馬搬屋湊兩孫 - 李華華</h1><p>證監會與港交所（388）最近就上市架構改革進行市場諮詢，引來市場好多反對聲音，曾經做過財經事務及庫務局局長嘅馬時亨真夠義氣，不時接受傳媒訪問，替呢項諮詢護航，但佢講得最開心嘅，始終都係湊孫，原來佢今年孫仔孫女一齊嚟，認真係好事成雙。<br>肥馬一講到湊孫，就笑到合不攏嘴，隔住個電話都感覺到佢嗰份喜悅。佢自爆，大女馬露明6月中生完BB仔Christian，就到佢細女馬露玲10月中生BB女，肥馬笑住話：「今年有兩隻馬騮孫！」</p><p>「湊孫有歡樂冇責任」</p><p>講到孫仔Christian，佢話「人哋孟母三遷，我呢個公公就為孫仔搬屋」，佢為咗多啲時間湊孫，同太太喺大女住嗰座大廈租咗個單位，由南區搬過去半山，實行樓上樓下方便照應。<br>佢形容𠵱家簡直「開心到震」，差唔多每日都去望吓孫仔，出差時，又買好多BB仔衫同玩具畀佢，「𠵱家湊孫只係玩，有歡樂，冇責任，幾好呀」。<br>好在佢細女家住西區，搬咗屋嘅肥馬坐車來回都好方便。不過佢將來最開心嘅煩惱，可能係點樣每日抽兩段時間探孫仔孫女，生活夠晒充實。<br>講開又講，佢兩個女真係嫁得好，大女老公係放射科醫生劉仲恒，細女老公係律師符傑廉，肥馬可以好放心啦。<br><br>李華華<br>mailto:LiWaWa@AppleDaily.com</p></body></html>