<html><header><meta charset="utf-8"><title>經濟客艙：美股越升越大鑊 - Captain Cool</title></header><body><h1>經濟客艙：美股越升越大鑊 - Captain Cool</h1><p>農曆七月十四快到，但我哋身處嘅年代更加詭異。大家得到嘅知識同科技比從前多，面對危機就越來越難掌握。如果金融危機係人為事件，咁危機背後係由一班堪稱轉數快、讀書多嘅精英造成，夠晒荒謬。八年過後，大家對潛在危機警覺係提升抑或視而不見。<br>睇番美股先，三大指數上星期四17年來首次齊破頂。見到今次股市越升，越膽戰心驚。標普500指數淨長倉合約增加到2.88萬份，俗稱VIX恐慌指數嘅淨短倉合約更錄得紀錄高位11.4萬份，睇落大戶都睇好行情，繼續賭美股升。與此同時，大戶亦賭金價升，黃金淨長倉合約升到32.6萬份，亦接近紀錄高位。如果大家對經濟前景有十足信心，過去一個月英、澳、紐央行齊齊減息四分一厘。如果話最難捱嘅時間已經過去，恐怕只係對危機視而不見，始終相信最差的尚未來臨。<br><br>央行放水行動已達到覆水難收嘅程度；游資太多，資金出路唔知去邊好，為追逐回報乜都博。英、德、日等10年國債孳息率已經少過1厘，德國同日本債息更跌至負數，反映債市泡沫風險。相比之下，美國債息仍有1.5厘水平，回報仍算吸引。雖然美國經濟數據表現參差，但緊隨11月美國舉行大選，所以唔可以完全排除美國加息嘅可能，利率轉向對股滙債市影響唔可以睇小。有大行估希拉莉入主白宮，大家做好準備儲局加息。而特朗普成功獲選美國總統先可能減息，為佢主張保護貿易主義對經濟衝擊打底，曲線踩咗腳，好波。<br><br>Captain Cool<br> https://www.facebook.com/seeforcaptain/ <br>本欄逢周一刊出</p></body></html>