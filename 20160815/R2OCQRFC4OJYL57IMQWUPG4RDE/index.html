<html><header><meta charset="utf-8"><title>同高登仔種落仇口杯葛王晶品牌電影</title></header><body><h1>同高登仔種落仇口<br>杯葛王晶品牌電影</h1><p>近年大台電視劇叫好叫座嘅唔多，一隻手都數得晒，前年嗰套《使徒行者》算係唔錯，最後又俾大台推出嚟拍電影版吸金……電影版上星期四上映，導演用番大台監制文偉鴻，監制就由王晶同樂易玲擔任。<br><br>《使徒行者》電影版喺上映第一日，已經有高登仔喺網上劇透，估都唔使估，開post話邊位主角會死，邊一位係卧底。平時劇透都係得罪人多，但今次就有人叫好，點解？因為高登仔同王晶原來有過節。<br><br>曾經講過「我20歲成名、22歲置業，25歲擔任導演，紅足40年。」嘅王晶，一向愛認叻又言論惹火，11年佢翻拍《大龍雙龍傳之長生訣》、12年開拍新版《古惑仔：江湖新秩序》，都因為選角問題同網民嘈交；14年雨傘革命，王晶支持反佔中，又話要同佔中藝人絕交，最終佢同高登仔種落唔少仇口。<br><br>直到今年初，王晶套賀歲片《賭城風雲III》上畫，撞正《十年》只有少數戲院有得播，結果高登仔終於忍唔住話要杯葛套戲，仲留tag話「同王晶一齊睇《十年》」。當然王晶都冇收口，仲話過：「香港嘅票房係內地嘅1/25，你話我會唔會擔心吖？」 結果呢套戲上咗一個月，香港總票房有2,504萬，輸咗俾賀歲檔主要對手、「星爺」周星馳執演嘅《美人魚》5,622萬票房幾條街。</p></body></html>