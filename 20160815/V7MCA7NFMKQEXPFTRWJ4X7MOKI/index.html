<html><header><meta charset="utf-8"><title>網民新招抵制王晶+TVB高登怒爆《使徒行者》結局</title></header><body><h1>網民新招抵制王晶+TVB<br>高登怒爆《使徒行者》結局</h1><p>如題，本文有劇透。但唔會現在就開……睇多幾行字，知道埋件事嘅前文後理先。<br><br>邊個係第6個臥底？基本上電影版《使徒行者》成部戲嘅大橋。可能性得兩個，一個係古天樂，一個係張家輝。兩個都係黑幫，你覺得係邊個？<br><br>之前大台劇集《使徒行者》鋪咗32集，搵5個臥底(其實加埋覃歡喜，應該係6個)，大台為求谷自家投資嘅電影版票房，即急急再次重播全劇，希望喚起集體回憶增加入場意欲，無奈電影版只係得尋人大橋一樣，但冇咗爆seed哥，冇咗Kobe，換來的是「TVB電影御用卡士」：吳鎮宇X古天樂，即使保留咗釘姐同歡喜哥，味道已經變質。<br><br>釘姐喺電影版嘅作用，只係穿針引線，帶出兩位型男；而吳鎮宇嘅角色，其實又有啲似三哥苗橋偉(卓Sir)嘅變奏。尷尬位嚟喇：觀眾一方面覺得換湯不換藥(大橋、吳鎮宇、古天樂)，一方面又覺得變咗。電影上映之前已經陸續有負皮，例如：<br><br>「又係張家輝又係古天樂又係毒品，差咁個劉青雲就可以叫《掃毒2》」<br>「都唔係用原本班底，次次電影就飛起原本個啲，搵埋啲影帝嚟做。」<br>「TVB難得一套劇成功好睇，搞一搞電影版又唔係原班人馬拍，成套戲《掃毒2》咁。」<br>「其實《使徒行者》冇咗林峯就已經唔係《使徒行者》」<br>「你哋換晒原作班底，不如改名叫《爆醬瀨尿蝦牛丸》啦笨！」<br><br>《使徒行者》開畫日票房收$1,086,505，前日收$1,037,086。留意番，《使徒行者》導演係文偉鴻，監製係王晶，無綫投資，兼夾係合拍片，會喺大陸上映。高登仔同王晶/TVB關係咁「好」，所以部戲上映兩日，已經有巴打開PO，條題就係劇透，想知就拉落去：<br><br>↓<br>↓<br>↓<br>↓<br>↓<br>↓<br>↓<br>↓<br>↓<br>↓<br>↓<br>↓<br>↓<br><br>「張家輝係臥底古仔係扮臥底震乳死左。」<br><br>高登呢個po，正評224，負皮20。巴絲打對於有人劇透反應竟然咁正面，原因，不難明。<br><br>有巴打留言補充：「點解Black Jack（第6個臥底)為咗古仔而死得咁慘」<br><br>「有冇完整劇透 想貼去ua個fanspage」<br>「套嘢好似掃毒」<br>「支持打擊爛片」<br>「扮高科技場面令人失笑，用直白對話交代劇情，又有傻的嗎假死情節，燈光、攝影、剪接都係電視級數。」<br><br>唔止咁，仲有網民發動「廣傳」運動，請大家響應高登一齊share結局出去，理由係「TVB同王晶合作搞嘅《使徒行者》太垃圾喇，呢個兩個單位合作嘅電影太令人眼前一亮喇，所以垃圾一定要劇透！」、「愛香港支持本土嘅你一定要參與下！一齊劇透劇透劇透劇透劇透！睇佢點玩局中局！垃圾反間計！」<br><br>大家點睇？</p></body></html>