<html><header><meta charset="utf-8"><title>【大師講鬼故】男友被鹹濕鬼上身經常苛索要性交</title></header><body><h1>【大師講鬼故】男友被鹹濕鬼上身<br>經常苛索要性交</h1><p>今日七月十四，當然要聽下鬼故，電影《魕異》嘅法學顧問泰國法科趙師傅同大家分享兩個佢遇過嘅故事，師傅話佢哋嘅門派都主張用「驅」鬼，而唔係「滅」，佢話：「我哋相信眾生平等，唔係做錯少少嘢就要滅人呀，人偷嘢都係要死咁嚴重。唔係好似做戲咁下下都殺鬼，我哋勸喻方式同靈體講數。」師傅曾經有大戶人家，死咗嘅大婆唔滿意細婆嘅新抱有孕，驚佢分多份身家，所以成日搞大肚婆，趙師傅話：「最後大婆嘅鬼魂提出要放生5,800條魚，仲要唔可以死一條，係好難，不過當事人話做得到，放生之後真係冇事。」<br><br>趙師傅話遇過單既恐怖又好笑嘅驅鬼事件，有一次有對年青男女去完旅行之後，返到嚟發覺男朋友性情大變，經常苛索要做愛，搞到女朋友不勝其煩，趙師傅話：「有一日個男仔去到女仔屋企話要，嗰女仔覺得唔對路好恐怖，鎖埋度鐵閘唔畀佢入屋，嗰男事主急到用雙手扯開鎖咗嘅鐵閘，扯到鬈晒，我睇到張相都打個突，覺得呢啲唔係人做到嘅嘢。」師傅後來見過個男仔，發覺佢成個人麻木晒，淨係諗住一樣嘢，見到乜嘢人都唔理，後來發現佢哋旅行住間酒店，有隻男鬼睇中咗個女仔，就上咗男仔身借佢嘅身體去發生關係。師傅講返嗰次驅鬼都斷斷續續搞咗一段日子，因為隻鹹濕鬼趕完又返咗嚟幾次。<br><br>場地：暹茅法術研修會<br>戴莎莉化粧：Ming Wong</p></body></html>