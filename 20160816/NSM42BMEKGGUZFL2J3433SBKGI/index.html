<html><header><meta charset="utf-8"><title>【馮仁昭四圍超】「一陣涼風吹埋嚟」栢芝媽講Quintus撞鬼</title></header><body><h1>【馮仁昭四圍超】<br>「一陣涼風吹埋嚟」<br>栢芝媽講Quintus撞鬼</h1><p>張栢芝媽媽戴莎莉幫「鬼王」潘紹聰嘅靈異電影《魕異》首次演出，仲擔正做女主角，套戲9月上映，佢喺戲入面飾演一位媽媽有個女，而個女經常遇人不淑，又多次大肚同墮胎，搞到嬰靈纏身最終被害，佢話想借套戲警惕少女帶眼識人。</p><p>「要搞，搞我」</p><p>栢芝媽上星期喺套戲顧問、暹茅法術研修會嘅趙師傅喺旺角嘅神壇接受訪問，親自講同栢芝嘅撞鬼經歷：「四、五年前同碧芝、栢芝以及大仔張豪龍去泰國曼谷住K字頭嗰間酒店，我哋住地下，一開玻璃門出去就係私人泳池。有晚栢芝打電話去我間房，話佢間房啲燈係咁眨，佢話『媽咪，過嚟啦，有嘢呀』，我同大仔即刻過去睇。」栢芝媽話過咗去盞燈眨得仲犀利，嚇到佢哋即刻抱埋Quintus（細仔）搬房，栢芝媽話：「搬咗去我間房之後，先記得未攞Quintus啲奶樽，我返轉頭一開門一陣涼風吹埋嚟，嗰時我講『你唔好搞細路仔呀，我過嚟攞返奶樽咋。你要搞，搞我。」</p><p>當栢芝媽攞完奶樽返自己房後，唔知點解就一個人坐咗喺泳池邊不停喊，佢話：「冇意識，唔知做乜嘢，只係不停喊，啲仔女出嚟叫我入返去，我都冇理佢哋，喊咗足足粒幾鐘，諗返喊乜嘢就唔知。」栢芝媽第二日就走人，栢芝仲叫新嚟住客小心啲。<br>撰文：馮仁昭</p></body></html>