<html><header><meta charset="utf-8"><title>大棋局：乜通物通只屬花招 - Mr. Tregunter</title></header><body><h1>大棋局：乜通物通只屬花招 - Mr. Tregunter</h1><p>據《信報》報道，「深港通」今個月會宣佈開通。所謂深港通，用一條水喉去理解就明白。國際資本流動受三元悖論所限，一個國家只能夠喺自主貨幣政策、固定滙率同資本自由流動中三揀二。<br>中國乜都要管，自主貨幣政策當然要揸實；為人民幣國際化，去年出埋飲奶嘅力推人幣入SDR，SDR新權重今年10月先啟用，期間人民幣滙率一定要頂住。那餘下可犧牲嘅就係資本自由流動。但SDR只係一個銜頭，資本如無法自由進出中國，人民幣國際化只係攞嚟搞。所以中國破局嘅方法係每樣做一半，原本三揀二係1+1，中國每樣做一半，變成1+0.5+0.5，即貨幣政策揸晒，滙率開放一半，資本流動開放一半。滬港通、深港通、QFII等，就係開放資本流動嘅其中幾條喉。<br>一隻貨幣要登上國際舞台，就要全世界都多人用，圍內自己玩無意思。德國由60年代貨幣改革開始，馬克含金量不斷提高。同時德國製造打出口碑，買同類產品要靚，唔幫襯德國唔可以。所以德國有條件做貿易時要人用馬克交易，推動馬克成為國際貨幣。<br><br>中國現時情況卻調轉，中國製造口碑係「渣」，競爭力來自平。純粹鬥平無法要人一定幫襯自己，尤其各國滙率頂爛市，中國貨未必做到最平。咁樣嘅情況下中國賣乜嘢可以令人唔用人民幣唔得？就係賣中國資產。開放中國股市，就係賣中國資產。<br>可以見到中國部署一步步推進，人民幣加入SDR，開幾條喉放鬆外資入場，出年繼續傾MSCI，一帶一路打通任督二脈推基建出口，亞投行將來用人民幣計價借貸……所有嘢用一句話概括，就係要你養成用人民幣嘅習慣。<br>但錢係最實際，空有銜頭而無實利，錢唔會睬你。如果冇料到，就算揸住巴基斯坦博士銜頭，想人瞟一眼都難；有料嘅，小學畢業都可以做首富。計劃如此，結果未必如斯。喺中國經濟走下坡期間，乜通物通都係花招，落實改革，市場有利可圖，錢不請都自來。<br><br>Mr. Tregunter<br>本欄逢周二刊出</p></body></html>