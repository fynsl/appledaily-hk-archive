<html><header><meta charset="utf-8"><title>智取大市：見頂徵兆出晒嚟 - 晉佳</title></header><body><h1>智取大市：見頂徵兆出晒嚟 - 晉佳</h1><p>港股單日成交升到900億，反映多咗新資金入場接貨，係第一個見頂徵兆；升市之中，有之前強勢嘅本地地產股下跌，手機設備股當中仲要有信利（732）洗倉，強股率先腳軟，為第二個見頂徵兆。喺英國脫歐公投後呢個半月，恒指升超過3,000點，累積升幅已多，睇唔出有中短線繼續睇好嘅理由。<br>「深港通」概念股國泰君安（1788）、耀才（1428）、英皇證券（717）等等升咗唔少，可考慮減持獲利。目前係業績期高峯，睇淡大市但暫時冇話會死人冧樓，所以總有好股因業績理想而上升，投資者要開始保持輕身嘅同時，仍有空間去持有績優股。<br>舜宇（2382）今年上半年純利按年增長五成，每股盈利43.21分，就當全年每股盈利可以有1.2港元，市盈率都要成28倍，硬件股嚟講堅係貴。同樣啱啱公佈業績嘅通達（698），半年純利增長29.2%，每股盈利6.63仙，就當下半年度純利按半年持平，市盈率只係12.8倍，估值實在平得多，難怪星期一股價擺脫同業股份弱勢而升1.8%，唔覺唔覺破頂，同時通達亦有華為概念，係優質手機設備股，前景唔差，呢一刻揀通達仲好。<br><br>晉佳<br> http://fb.com/advanceguy1 </p></body></html>