<html><header><meta charset="utf-8"><title>嗌乒乓一哥黃鎮廷茂利蘇施黃亂彈港將　全城鬧爆</title></header><body><h1>嗌乒乓一哥黃鎮廷茂利<br>蘇施黃亂彈港將　全城鬧爆</h1><p>言論惹火的商台節目主持蘇施黃經常辣火頭，前日她在節目中形容香港乒乓球一哥黃鎮廷為「茂利」，又批評香港單車隊戰衣醜樣，結果因失言犯眾憎。黃鎮廷、香港單車代表梁峻榮、香港前專業劍擊代表李忠民均發聲請她尊重運動員，大批網民更要求阿蘇道歉，昨阿蘇霸氣回覆：「我係人都叫茂利，包括自己。」</p><p>里約奧運進行得如火如荼，「牛下女車神」李慧詩昨晚再戰場地單車女子賽，全港上下一心撐港隊之際，現年61歲的商台主持蘇施黃，前日在節目《大玩派》竟狠批香港單車隊戰衣，又用「茂利」形容乒乓球一哥黃鎮廷，結果辣㷫大批支持港隊的熱血港人。</p><p>不悅Polo「啡」開</p><p>憑惡死形象、罵人不留情面主持風格深入民心的蘇施黃，前日在節目批評：「真係𤷪𤷪哋，咁香港打乒乓波，係藍色嘅polo shirt，你睇吓呢條『茂利』叫乜名？你睇佢『呢啡』到呢，我着polo shirt就一定扣最底嗰粒鈕，因為係咁先靚啲，呢個阿乜，黃鎮廷呢，佢係全部『啡』開晒，真係肉酸到呢，可唔可以教吓佢哋點着uniform呢？」<br>節目出街後，香港前劍擊代表李忠民在fb撰公開信給蘇施黃，讚黃鎮廷是香港的精英運動員，並不是「茂利」；而黃鎮廷接受傳媒訪問表示，不扣鈕打球會更舒適，請她尊重運動員，不要隨便拿運動員開玩笑；香港單車代表李峻榮則指灰色戰衣有隱形作用，進攻更容易；大批網民更踩到蘇施黃的facebook主場，要求她道歉。</p><p>區旗似乳暈</p><p>昨日蘇施黃透過短訊回覆本報：「不要寫錯字——瞀里，這是我2005年去撒哈拉沙漠team的名字，參加馬拉松賽，如果你時常聽我節目，我係人都叫茂利，包括自己。」問到會否解釋呢？她霸氣回覆：「不需要解釋我為甚麼天天睡覺，天天起床。」對於李峻榮的回應指戰衣灰色的原因，蘇施黃澄清：「我都唔係話灰色，我係話他們放區旗的位置不妥當，淺灰的葉，一瓣在左胸前，一瓣在右胸前，仲要中間有粒星，看落像乳暈。」並重申只是認為polo shirt沒扣鈕「呢啡」。<br>至於李忠民給她的公開信，蘇施黃抵死表示：「佢唔係寫畀我，我的名字係蘇施黃。」原來李忠民寫錯蘇施黃的施做「絲」！而昨日她在節目刻意說：「各位茂利好，我成日都叫人茂利，冇意思嘅，我叫自己都係茂利，所以冇嘢講嘞。」<br>採訪：皓騫</p><p>【網民反應】「唔係你老友呀」</p><p>狠批港隊戰衣惹禍的蘇施黃，其facebook被網民洗版狂轟。<br>Stephanie Yung：<br>希望你慎言。尊重自己的修養，尊重運動員付出的努力及堅持。<br>Dennis Fong：<br>甚麼「茂利」係你口頭禪，咁如果粗口係主持人口頭禪，咪可以隨便講出來？你要講「茂利」都要睇吓對象吧，佢哋唔係你啲老友呀！<br>Helen Chung：<br>自由講，唔愛可以唔好like，冇人逼你的，唔好阻擋我們粉絲的溝通。</p></body></html>