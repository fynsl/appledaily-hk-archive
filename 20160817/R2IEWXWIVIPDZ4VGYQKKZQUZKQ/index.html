<html><header><meta charset="utf-8"><title>智取大市：牛市最關鍵位置 - 晉佳</title></header><body><h1>智取大市：牛市最關鍵位置 - 晉佳</h1><p>以圖論勢，恒指的確去到一個關鍵位置，就係月線圖保歷加通道中軸，目前中軸處於22840點。觀乎近25年恒指走勢，每次由下而上咁明顯突破月線圖保歷加通道，恒指其後幾個月走勢，係四射四中，四次都繼續升。所以8月、9月能否明顯突破中軸，至為關鍵，得嘅話，就篤定港股可以好到年尾。<br>反正港股已經喺英國脫歐後嘅個半月，都升咗咁多，不如睇定先行下一步。假如恒指有本事連最重大阻力位都能夠突破嘅話，今年內必然係逢低吸納。<br>小弟暫時就賭佢呢舖難明顯升破中軸，不過，睇番過去月線圖同保歷加通道走勢，現況顯示後市未必太差，因為月線圖以陽燭形態上試月線中軸，即使受阻，過往25年內，往績只出現兩次，分別為金融風暴後嘅1998年10月同埋歐債危機後嘅2012年2月，短期內衝關不成，過咗大概3個月嘅調整後，港股多數能再發力展開下一輪升浪，到時先係真正牛市。<br>統計還統計，面對調整壓力唔低，就冇理由硬食去捱，所以，暫時都係輕身上路再等訊號。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>