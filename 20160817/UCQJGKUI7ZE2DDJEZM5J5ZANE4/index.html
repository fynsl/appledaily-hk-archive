<html><header><meta charset="utf-8"><title>收市閒情：深港通乃過期罐頭 - 千頌C</title></header><body><h1>收市閒情：<br>深港通乃過期罐頭 - 千頌C</h1><p>昨日李克強一錘定音，落實開通深港通，正當不少戰友舉杯慶祝之時，我笑而不語。人最大嘅煩惱，就係記性太好。2014年4月11日，當日李克強堅定不移，決定滬港互聯互通。回首當日，李克強總理字字鏗鏘，「雙向開放」、「健康發展」，北水真正南下，山河壯麗。就喺呢一日之後，我決定跟住買張滬港車票，我仍記得我當時心中暗叫一句：「起飛啦！」<br>結果恒指喺公佈後，第一日就跌市，如是者一個月內，跌足1,440點。秋刀魚會過期、罐頭會過期、連保鮮紙都會過期，但我想唔透，點解消息公佈一日就已經過期？不是說要一起健康發展嗎？李克強畀過期罐頭我，教我如何健康唔肚痾？於是我睇睇恒指圖，原來罐頭真的過期了，恒指於一個月前，已累升2,000點。<br><br>世間最痛苦的事莫過於等待，港股一年後終於爆發。我當時只顧掃貨，港交所（388）、AH折讓股、券商股、內銀股，連可怕嘅殼股，我都不停掃，掃到得意忘形。甚至忘了一年前，我曾提醒自己，呢架叫滬港通嘅直通車係無brake，佢只可以一直咁開，一世只可以停一次，就係炒嗰陣。6月股災，大市炒了，李克強暴力救市，十隻有九隻A股炒埋一碟，結果當初口口聲聲的「雙向開放」，變成「單向獨沽」，港股慘成提款機。<br>2016年8月16日，李克強再一次堅定不移「深化內地與香港金融合作」，要貫徹落實「發揮深港區位優勢」，特別強調「改革開放是當代中國最鮮明的特色」，我聽到就覺得恐怖，是合作有事就沽爆港股？發揮港提款機優勢？改你、革你然後開佢嘅放嗎？<br>有燈就有人，我再睇恒指圖，恒指已突破九個月高位。過去一個月，恒指累升逾2,410點。李克強公佈深港通這天是鬼節，所以我會當他是鬼。我再也不會懷疑深港通是不是過期罐頭，因為，答案是肯定的。李克強再多一張深港車票，你說，我還願不願意跟你一起走？<br><br>千頌C<br> http://www.fb.com/winbigwok <br>本欄逢周三刊出</p></body></html>