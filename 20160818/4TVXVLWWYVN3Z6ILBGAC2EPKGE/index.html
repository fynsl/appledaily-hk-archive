<html><header><meta charset="utf-8"><title>模型舖如遊樂場　老闆小孩一起成長</title></header><body><h1>模型舖如遊樂場　老闆小孩一起成長</h1><p>【本報訊】「Yeah！中獎喇中獎喇，叔叔我要換獎品！」男孩拿着中獎代幣，滿心歡喜捉着模型舖老闆劉叔叔拿禮物。商場內的模型舖是區內小孩的遊樂場，每次1蚊跟機就可以樂上半天；同時更是尋寶樂園，除了有日本最新款高達模型，90年代舊版高達模型及高達對戰機均有出售，甚至可以發現四驅車始祖「鹽水動力車」蹤迹。</p><p>1蚊玩彈珠機
</p><p>大埔玩具模型店在運頭塘邨開業25年，店外有彈珠機、搖搖車等，最平1蚊就有交易，邨內小孩都愛到模型舖蹓躂。模型舖更是尋寶勝地，BB戰士、高達模型多不勝數，價錢由30幾元至上千元都有；當中更有90年代舊版高達模型、高達對戰機等。<br>店內更有四驅車始祖鹽水動力車，「架車要自己砌，再會有包鹽畀你放落去，滴兩滴水架車會自己行，唔使用電」。不過店內只餘3輛，「賣完算數，手快有手慢冇」。記者抬頭一望，更發現近年買少見少的紅白西瓜波，相信在公屋成長的港人，走廊、公園踢西瓜波是集體回憶。老闆笑言：「呢啲歷史遺物，間廠話唔會再出，我都係得番呢幾個西瓜波。」<br>一星期七日都有家長帶着子女在門內玩彈珠機，「叔叔我要唱1蚊」、「中獎喇中獎喇，我要換獎品」。劉叔叔笑着從一個小男孩手上接過代幣，「你係男仔，換個男仔禮物畀你好冇？」小孩接過禮物走回媽媽身邊再玩過。<br>在運頭塘邨長大的90後Agnes不時去模型舖尋寶，「你睇吓仲有BB戰士模型賣，我由細幫襯到大，嗰時成日一班同學仔入嚟買遊戲卡㗎！」又笑說﹕「叔叔睇住我哋大，其實我哋都睇住佢大，以前佢係後生仔一個，𠵱家成頭白髮。」站在一旁的劉叔叔笑而不語。笑聲、歡樂聲滿載店內，但模型店同樣被逼遷；此情此景，半年後就會消失得無影無蹤。<br>■記者譚靜雯</p></body></html>