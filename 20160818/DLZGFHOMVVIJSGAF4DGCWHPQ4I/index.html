<html><header><meta charset="utf-8"><title>智取大市：2016炒股最強神術 - 晉佳</title></header><body><h1>智取大市：<br>2016炒股最強神術 - 晉佳</h1><p>深港通一出，概念股就見光死。事前大家明知深港通對於證券股冇乜幫助，點解仲會炒得起？然後消息一出，再由高位撻番落嚟？要解釋一切看似多餘嘅市場動作，用投資心理學去研究，比基本因素更實際。<br>炒股票要贏錢，就係要搵下一個接火捧嘅人。今次深港通，就等如一鋪牌有三家打開口牌，而呢三家又知道遲早有第四家衝入嚟做儍仔，唔坐定貨等儍仔入嚟就笨，所以消息公佈前，春江鴨為數眾多，有足夠購買力谷得起證券股連升幾日，但去到星期二收市一刻，深港通獲國務院通過，喺星期二先衝入去嘅人，只要稍為聰明，都猛然發覺自己成為尾二、甚至最尾接火捧嗰個儍仔，醒少少都會喺星期三一開市就掟，唔輸算偷笑；而之前幾日買落lead住而未沽貨嘅朋友，又同時鬥快食糊，於是累積咗龐大嘅沽盤，令股價跌得咁狠。以國泰君安（1788）為例，喺深港通消息翌日，股價可以單日跌接近一成。<br>踏入2016年，投資心理學比起基本因素分析更重要，原因係恒指市盈率游走於10倍至12倍之間，只不過係非常平同普通平嘅分別，又有乜嘢理由好需要解釋？分別就係低位悲觀啲，高位樂觀啲，同基本因素可以完全無關。喺基本因素「冇所謂」之下，投資心理學更能成為眼前最利害嘅炒股神術。<br><br>晉佳<br> http://fb.com/advanceguy1 </p></body></html>