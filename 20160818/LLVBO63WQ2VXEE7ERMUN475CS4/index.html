<html><header><meta charset="utf-8"><title>中環在線：梁振英自讚成立金發局 - 李華華</title></header><body><h1>中環在線：梁振英自讚成立金發局 - 李華華</h1><p>深港通星期二下晝突然通車，特首梁振英（CY）毫不例外有水就抽，讚自己成立金融發展局好叻叻，咁都得？<br>CY當晚寫Blog，當然話歡迎深港通原則性獲批，又感謝中央支持乜乜乜咁啦，最妙嘅係佢話相信金融業可以繼續壯大發展，為青年人提供高人工嘅工作，「也是我四年前成立金融發展局的原因」。<br>其實金發局一直都係政府智庫，純諮詢，CY又何必要攞嚟邀功，仲要係唔多關事嘅深港通？唔通喺深港通開始前，佢冇份攞彩，所以一記回馬槍，唔好蝕底？<br>個Blog仲問，「沒有一國兩制，香港的金融業會有好的發展前景嗎？」唔知CY有冇炒股，當內地向世界輸出股災、上市金融機構要真金白銀搬錢為國護盤時，你可以問吓啲證券行散戶，究竟支持國家定支持自己銀包。</p></body></html>