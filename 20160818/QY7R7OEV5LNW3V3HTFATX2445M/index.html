<html><header><meta charset="utf-8"><title>咖喱牛腩：華西重要過伊巴！ - 咖喱</title></header><body><h1>咖喱牛腩：<br>華西重要過伊巴！ - 咖喱</h1><p>曼聯喺今季英超第一戰贏咗般尼茅夫，有人讚伊巴謙莫域有料到，艾歷拜利踢得好，費蘭尼鹹魚翻生之類，但小弟睇過呢場聯賽同社區盾，認為右閘路爾斯華倫西亞非常重要，亦踢得好好，係球隊進攻最不可缺嘅一環！<br>雖然曼聯買咗伊巴謙莫域、米希達利恩呢啲進攻好手，但喺紅魔呢兩場入面最有效嘅戰術，就係靠華西出波。曼聯呢兩場用連格同桑馬達打右翼，佢哋都鍾意走入中路，配合安東尼馬迪爾踢左翼，曼聯好多時都喺中路或左路傳嚟傳去，令到右路有較多空位。當左路塞晒車，曼聯就會突然轉方向，畀個波華西喺右邊同對手隻閘one on one；雖然華西淨係識一招推落底傳中，但佢又快又強壯，有時真係明推你，個後衞都冇計，焗住食塵。</p><p>社區盾入面，伊巴嘅頭槌入波就係來自華西壓落底線嘅傳中；喺聯賽對般茅入面，朗尼嘅頭槌入波同樣來自華西嘅傳中，馬迪爾撻Q畀朗尼頂入。呢招佯攻左路，吸引對方防線注意，再搵機會畀華西喺右路單對單落底，暫時睇唔到有邊個頂到佢喺呢套戰術嘅作用；達美安守強攻弱，速度又慢，而艾舒利楊格雖然係右腳，但踢左邊嘅水準往往比右邊高，相信都冇華西咁好。<br>點解呢套戰術最有效？其實同朗尼都有關。踢10號位嘅朗尼能力退化，反擊又拖慢節奏，但佢少有仲稱得上英超頂級嘅能力，就係用右腳傳右路嘅長傳。係！淨係右腳，同埋只限長傳去右路，傳去左路就唔掂㗎嘞。由於朗尼技術嘅局限，又霸住個10號位，所以曼聯係得呢招最有威脅，希望唔好咁快俾對手睇穿啦。文：咖喱</p></body></html>