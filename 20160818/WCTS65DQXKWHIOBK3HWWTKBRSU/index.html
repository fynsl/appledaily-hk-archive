<html><header><meta charset="utf-8"><title>【Yoho開荒牛】香港仔搬入元朗只因73萬有層樓</title></header><body><h1>【Yoho開荒牛】香港仔搬入元朗<br>只因73萬有層樓</h1><p>Yoho Town為新地（016）元朗核心區十年發展大計的頭炮，由於當年低價開售，不少業主持有物業至今兼已供滿單位，普遍有意向最新的Grand Yoho埋手。<br> <br>03年一手買入Yoho Town單位的楊先生：「當年140幾萬買，買呢度係貪佢平，呢個發展商起樓用料幾好，加上未來知道仲有幾期發展，第一期肯定會起得好畀人睇，入伙之後仲會有西鐵，所以當年由香港仔搬過嚟」。<br> <br>「Grand Yoho如果係啱價都會考慮，1.3萬至1.4萬肯定要，始終係新樓，設施又唔同咗，位置方便」。由於Yoho Town個單位購入時不貴，而且已經供滿，如果Grand Yoho價錢合意，會買多間投資收租。至於2009年推出的Yoho Midtown，知道只是中間一期發展，當年完全沒有考慮過，反而最後一期就有興趣。<br> <br>不過，Yoho Town始終是純住宅發展，不設商場，「冇咁多人人來人往，自己個單位高層望山景，覺得住喺度比較舒服，就算買Grand Yoho都唔會換樓，用嚟投資收租」。<br> <br>另一長情業主江先生，十年前以低於200萬元購入Yoho Town一個兩房單位自住至今。當年買入Yoho Town除了樓價平，亦因為工作需要往返大陸，加上太太當時住元朗，所以揀Yoho Town，從九龍區遷入。<br> <br>他指，樓市成個發展都係向上，「全港每區樓價都係咁，元朗樓價升咗好多，冇可能仲係以前千零蚊呎，但同真正市區比，都係未追得上。自己有朋友住咗元朗好耐，就覺得而家好唔合理，但同全港樓價一齊比較，元朗唔係特別離譜」。現時元朗有西鐵，出市區只是十多分鐘車程。雖然交通更方便，但區內又多了人，逼過十年前好多。<br> <br>以前區內未有商場，都要過去鳳翔路一帶作起居飲食，近年陸續有商場開，生活配套好過十年前。「如果Grand Yoho個商場開埋，成個區嘅配套已經幾完善。其實有咗大商場，呢區會方便咗，但入面都係連鎖品牌多，唔會係日常起居嘅嘢，例如買餸都未曾配對到」。</p></body></html>