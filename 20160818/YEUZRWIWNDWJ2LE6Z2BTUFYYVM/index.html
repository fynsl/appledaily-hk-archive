<html><header><meta charset="utf-8"><title>操盤手札記：楓葉趕及搭直通車 - 割柑人</title></header><body><h1>操盤手札記：<br>楓葉趕及搭直通車 - 割柑人</h1><p>久候多時嘅深港通終於喺鬼節出關！話說上年元旦假期後，國務院總理李克強喺1月5日視察深圳時提出：「滬港通之後應有深港通」，於是各方着手籌備，期間經歷大時代、暴力救市、中證監換班等風浪，原本盛傳係今年七一回歸賀禮，結果食白果，望穿秋水，終於前日收市後拍板，年底正式開車！<br>市場炒深港通，已經炒咗幾轉，中港股市昨日表現麻麻，A股平收，港股就見趁好消息落實出貨，恒指高開低收，跌111點或0.5%，收22799；深港通頭號受惠股港交所（388）更完美示範「見光死」，低開低走，收跌4.7%。深港通公佈後已冇乜利好消息，港股大藍籌又多已派成績表，加上美國聯儲局兩位大員先後表示9月可能加息、意大利10月憲法公投、美國11月總統大選等都有一定風險，港股後市或回調，10天線（現處22542）附近料有支持。<br><br>中港兩地都有評論話深港通對港股較為有利，因為香港中小型股份嘅估值偏低，而A+H股之中，H股又普遍有折讓。不過，我認為無論滬港通抑或深港通，都係協助A股國際化，以及人民幣國際化嘅國策，香港嘅角色只係促進國際資金流入內地，對A股作用較大。<br>我一向無沾手A股，唔熟唔做嘛，但會留意入圍嘅港股。深港通之下嘅港股通，涵蓋恒生綜合大型股、中型股、市值50億元及以上小型股嘅指數成份股，以及A+H股。市值74億元嘅楓葉教育（1317），昨日食晏時宣佈入選恒生綜合小型股指數成份股。嘩！時間啱啱好！<br>楓葉年結日係8月底，睇番中期業績，多賺1.2倍。業績交到貨，估值不斷升，但早前受斬倉潮波及，股價大跌，昨日入選小型股消息一出，即扭轉跌勢，抽升7%，收5.8元。月初，管理層透露天津及武漢學校2017學年將會調高學費，天津中學新生學費增加26%。富瑞估計，平均每個學生學費加幅為4%。盈利增長有保障，又有深港通概念，楓葉真係時來運到！<br><br>割柑人<br>本欄逢周四刊出</p></body></html>