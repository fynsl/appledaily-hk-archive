<html><header><meta charset="utf-8"><title>森巴Beats：拳手揸緊中指抗普京「黑手」</title></header><body><h1>森巴Beats：<br>拳手揸緊中指抗普京「黑手」</h1><p>今屆奧運拳擊比賽爭議不絕，先有中國拳手呂斌以為贏梗慶祝定，點知裁判宣佈對手勝利；到咗周二，疑似被屈死嘅就係愛爾蘭拳手高蘭（Michael Conlan），佢賽後除咗做不文手勢洩憤，仲夠膽辣埋俄羅斯總統普京。呢場56公斤級八強戰，高蘭面對俄羅斯拳手尼基甸（Vladimir Nikitin），三個回合都有優勢，尼基甸更被打到爆眼角；不過，三個裁判畀分都係尼基甸贏29:28。高蘭係上屆52公斤級銅牌得主兼去年世錦賽冠軍，除高舉兩隻中指做粗口手勢，賽後仲大肆批評AIBA（國際拳聯）造馬：「我有實力拎金牌，但AIBA奪走我嘅金牌。我永遠唔會再參加奧運同AIBA嘅拳賽。」高蘭仲喺twitter留言兼tag埋俄羅斯總統普京（左圖），問普京畀咗幾多錢AIBA。AIBA或者想補鑊，周三宣佈取消部份拳證同裁判嘅資格。</p></body></html>