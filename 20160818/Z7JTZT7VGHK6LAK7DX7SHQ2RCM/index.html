<html><header><meta charset="utf-8"><title>森巴Beats：義工狂OT飯盒都冇個奧組委衰過霞姨</title></header><body><h1>森巴Beats：義工狂OT飯盒都冇個<br>奧組委衰過霞姨</h1><p>臨時演員都係演員，唔通義工就唔係員工？好似電影《喜劇之王》咁，跟霞姨開工做老臨，起碼都有個飯盒食，點估到堂堂四年一度嘅體壇盛事，里約奧運竟然咁刻薄義工？除咗要求佢哋返八、九粒鐘之餘，連飯盒都冇個，𠵱家引發義工逃亡潮，巴西奧組委先開始補鑊，考慮改善義工待遇。</p><p>三成義工no show累街坊</p><p>奧運一向都係透過全球招募義工，據報里奧呢次就請咗五萬幾名義工，香港都有20人幫手。原本做義工預咗冇報酬，甚至自費食宿、機票，都係為咗出心出力參加呢個盛事；不過，可能因為巴西治安同衞生問題多多，搞到三成義工臨時no show，有啲巴西人更加拎完義工制服同紀念品就唔見人，搞到巴西奧組委大失預算，惟有要求義工捱義氣加班。</p><p>好似住喺里約當地嘅23歲女仔瑪絲蓮娜（Aisha Marcelina）就大吐苦水，負責協助管理穿梭巴士嘅佢，俾大會要求朝早六點就開工，由於佢搭巴士返工要成兩粒鐘，結果朝朝凌晨兩點半就起身梳洗兼食早餐去開工，慘過耕田。正所謂有開工冇收工，瑪絲蓮娜又話大會成日叫佢開OT，搞到收工後好鬼攰，原本打算買飛入場睇比賽，但做義工太辛苦，𠵱家已經唔打算入場嘞。除咗超長工時，連待遇都差過人，負責排球館觀眾入場安排嘅摩連拿（Luis Moreira）就話：「一日平均要返八、九個鐘，不過大會連飯盒都冇提供，淨係畀咗包零食我，當我免費勞工咁，我決定辭職嘞。」奧組委終於知驚，傳訊總監阿當斯話會方已經盡力改善義工待遇，又話真心感謝佢哋為奧運嘅付出喎。</p><p>北京靚女「集郵」補番數</p><p>不過，對有啲義工嚟講，有冇飯食，辛唔辛苦都唔係最重要，最緊要係見到偶像。好似一位來自北京、網名係「我還要再改個名字」嘅靚女義工，就喺個人微博狂晒自己同易建聯、寧澤濤、孫楊等體育明星嘅合照，又喺耶穌山前自拍，似乎幾享受呢次義工之旅。</p></body></html>