<html><header><meta charset="utf-8"><title>明年退休　欲套現買樓贈兩寶貝女蕭若元擬賣易還財務</title></header><body><h1>明年退休　欲套現買樓贈兩寶貝女<br>蕭若元擬賣易還財務</h1><p>【人物專訪】<br>於股壇、政壇及娛樂圈打滾數十載的蕭若元，將於明年68歲生日後正式退休，他以多姿多采總結自己多年來大起大落的生涯，他又首度透露，其持有的上市公司中國3D數碼（8078）將交由大仔蕭定一接管，至於他任主席的易還財務（8079）則希望將之出售，套現成立基金，再贈三女及四女，每人兩個太古城單位，只求兩個寶貝「餓唔死」。<br>記者：梁偉聰　胡仲邦</p><p>港大歷史系畢業以來，蕭若元做過出市代表、新聞主播、金牌編劇、上市公司主席、時事評論員、網台主持，高峯時坐擁3間上市公司，幾十億身家，亦試過「一鋪清袋」，賤賣公司還債。見過風浪的他指自己並不看重權力和金錢，認為人生中「最重要的是回望自己人生，你有冇一個色彩繽紛的過程，有冇盡到自己能力，令生命的potential去到好高……我幾enjoy自己一生做過嘅嘢，我就係多姿多采。」</p><p>一生最怕「六條女」</p><p>他又自爆一生中最怕「六條女」，「一生人最怕呢幾條女，就係我媽咪、我老婆同埋三個女，然後就係我個孫女蕭熵芷，同佢哋講嘢全部都低聲下氣，一聽見我講電話就知道，轉晒聲，用啲溝女聲講嘢。」<br>所謂「養兒一百歲，長憂九十九」，經歷兩段婚姻的老蕭育有一仔三女，他決定將中國3D數碼交由大仔蕭定一接管，至於易還財務就「最好都係賣咗佢」。「第一我老婆唔識做生意，蕭瑤瑤（二女）係完全對錢冇概念，大女（蕭定欣）就唔做嘢，淨係湊住個仔，蕭雙雙今年得18歲，你話點交呢，交唔到（棒）。」老蕭指自己有個生日願望，希望退休前可以將易還財務轉主板，「轉咗主板可能值錢啲，生意好穩定。」<br>「賣咗8079，自己留返啲錢，嗰兩個細嘅就每人有兩層樓，兩層太古城，一層自己住一層收租，就30年內唔准賣咗佢，就唔餓死，呢個係做人父母嘅責任。」<br></p><p>對於子女，蕭若元表示，「我係唔管呢啲嘢，拍多啲拖、失多啲戀係好嘅，因為係有免疫能力，唔係第時拍拖要生要死。最多只係同個細女講，你18歲以下唔好做啲過份嘅嘢，18歲以上就唔好搞大個肚。」他自豪地說「正正係因為不干預，佢哋全部都會帶男仔返屋企，一定會畀我哋見過。」</p><p>讚蕭定一有成就</p><p>至於大仔蕭定一，蕭若元就指「佢係當企業去做，而我從來都係藝術家。」但對於阿一今時今日成就，老蕭就罕有地讚蕭定一，「𠵱家喺香港佢算係有啲地位，當然我覺得佢唔適合做藝術家」。</p></body></html>