<html><header><meta charset="utf-8"><title>收風攞料 - 左丁山</title></header><body><h1>收風攞料 - 左丁山</h1><p>朋友K睇完左丁山講今年投票難，來電話：「我有同感，港大民意調查計劃（鍾庭耀）做嘅滾動民意調查對泛民響起警號，民主黨尤其會大敗。我留意到港大新聞及傳媒研究中心嘅陳電鋸、傅景華嘅研究，35席直選議席之中，民主黨只會贏到兩至三席。」問清楚之後，找到明報星期日版（8月14日）嘅文章讀一讀，係噃，根據陳傅兩位之電腦分析，建制派會贏得直選議席之多數，民主黨及廣義泛民用錯策略行錯棋，派新人排名單頭位，直情係搵自己笨，人地建制派以舊帶新，或所謂新人之中，已做過一屆議員，具備若干知名度，邊度有民主黨咁烏垂垂派下駟對中駟，自己的上駟就全部退休㗎！民主黨既無錢、又無人，受建制派與激進派上下夾攻，看來難以翻身。<br>朋友K之朋友M君有朋自遠方來，來自上海，並非來港血拼，而係觀察香港新情況。據朋友K轉述，M君招呼上海D到益新食廣東菜，上海D猛話廣東菜淡得滯，要多啲醬油辣油做調味品，究其實，在中台港以至東南亞地區，香港人最有養生意識，傾向健康清淡口味，一於少油少糖少鹽，於是上海客、台灣客、馬來客、新加坡客來到香港，一食就話淡出鳥來。上海D慣咗肥、濃、辣口感，自然唔慣香港味道，相反，朋友K，朋友M等人去到上海北京，又係一樣唔慣。<br>閒話少說，上海D話來到香港，見到一片安定繁榮景象，與佢在內地聽到之香港社會混亂、搞港獨、政治形勢嚴峻之消息，完全不一樣。上海D又對朋友M講笑話：「我與福建商家參加一個福建社團聯歡宴會，吃飯前有起立唱國歌儀式，令我大吃一驚，乜福建人在香港左得咁交關，上海北京都冇宴會開始前唱奏國歌嘅噃！」點同呢，香港有好多人以前愛英國荷蘭水蓋，依家聽見中國國歌就會淚滿盈眶，愛國不分先後，達者為先吖嘛。上海D問朋友香港如何如何，朋友M又問上海D內地如何如何？上海D乃富二代，父親自不然有官場關係，話明中央有北戴河會議，好多議題有待解決，對香港特首人選未有風聲傳出，暫時按兵不動，不明確表態。反之林鄭月娥最近頻頻表態大罵港獨，提及廿三條立法，直情係向中央爭寵，萬一中央示意入閘，林鄭會阻住財爺曾上馬喎。財爺曾尚未獲得中央關顧的眼神，皆因財爺與非梁粉財團行得埋，福建商人如是云。</p></body></html>