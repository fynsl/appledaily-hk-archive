<html><header><meta charset="utf-8"><title>【馮仁昭四圍超】「佢嘅家庭唔鍾意我」李泳漢戰立會　怨鼎爺潛水 - 馮仁昭</title></header><body><h1>【馮仁昭四圍超】「佢嘅家庭唔鍾意我」<br>李泳漢戰立會　怨鼎爺潛水 - 馮仁昭</h1><p>李家鼎同前妻施明生嘅一對孖仔，現年38歲的大孖李泳漢做過童星，曾聲稱同鍾欣潼（阿嬌）係宿世夫妻，不過佢今年初奉子成婚娶嘅係圈外女友嚴佩鈺，6月仲生埋囝囝。升呢做老竇嘅李泳漢最近以獨立人士身份，夥前泛民人士符偉樂出戰立法會九龍西選區，向「元秋」蔣麗芸、梁美芬、狄志遠、黃碧雲、毛孟靜、譚國僑、黃毓民、吳文遠、劉小麗、朱韶洪、何志光、林依麗、關新偉、游蕙禎挑機。</p><p>經費有限呻好窮</p><p>李泳漢噚日話媽咪施明都好撐佢，但阿爸鼎爺就潛咗水：「佢（鼎爺）一直都冇打過嚟，佢有第二個家庭，佢嘅家庭唔係好鍾意我，我都唔鍾意佢嘅家庭，佢由細到大都唔係點理我，所以冇乜感覺。」<br>李泳漢嘅政綱係反對特首梁振英連任，要求撤回人大831同反對港獨。有周刊報道身形發脹嘅李泳漢落區派傳單，但街坊反應唔大，佢都繼續打親民牌，佢噚日話：「街坊對我好好，特別係深水埗區，如果將來我當選，搵人派飯畀露宿者。」李泳漢今次冇政黨支持，經費當然有問題：「5萬蚊報名費仲可以畀，但選舉團好靠義工幫手，相信我喺15張候選名單裏面最窮嗰個。」<br>撰文：馮仁昭</p></body></html>