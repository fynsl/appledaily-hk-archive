<html><header><meta charset="utf-8"><title>異動空間：從細節搵復蘇股 - 魏力</title></header><body><h1>異動空間：從細節搵復蘇股 - 魏力</h1><p>業績極多睇到頭暈，逐份拆解更是不可能任務，望到盤數靚仔，純利顯著上升，對炒股意義不大，因為條街本身已有預期，股價亦已反映有關因素，故即使面數係有增長，但低於市場預期，股價一樣可插到開花。即使盈利符合預期，如果業績前炒得勁，多數都係見光死，最新例子有吉利汽車（175）。<br>反觀盈利望落一般，但只要條街估得更差，之前又跌咗唔少，股價一樣可大升特升，其中一隻係海天國際（1882）。以收入及盈利計，海天均為中國注塑機製造商一哥，面對中國經濟放緩、兩大主要市場巴西及土耳其收入放緩，海天整體收入仍按年增長0.3%，至38.6億元（人民幣．下同），較去年下半年更回升10.7%，可見經營展現曙光。公司節省成本奏效，毛利率升1.8個百分點至34.1%；核心純利升8.6%至7.1億元。<br>更勁揪是，集團經營現金流按年大升96%至9.1億元，淨現金5.3億元，存貨周轉加快，均反映其良好經營能力。彭博綜合預期，今年預測市盈率13.9倍，市賬率2.2倍，turnaround股來說頗吸引；公司成立50周年具特別息憧憬，股價昨破位而上，又係爆邊格！<br><br>魏力<br> http://www.fb.com/2012jason <br>本欄逢周一、五刊出</p></body></html>