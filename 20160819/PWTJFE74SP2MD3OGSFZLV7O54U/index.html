<html><header><meta charset="utf-8"><title>至索前主播報喜　蔡雪瑩誕7.2磅B仔　母子齊喊</title></header><body><h1>至索前主播報喜　<br>蔡雪瑩誕7.2磅B仔　母子齊喊</h1><p>恭喜添丁！現年29歲的前新聞小花蔡雪瑩（Snowy），在無綫新聞部時曾有「至索主播」之稱。今年4月嫁給全國政協朱銘泉兒子、上市公司太子爺朱威霖（William），在灣仔君悅酒店筵開70席，當日Snowy已自爆陀B仔5個月，轉眼間B仔已於昨日出世。從Snowy公開的BB相，可以看出屬鼻大唇厚的得意B，眼仔睩睩十分可愛，Snowy表示全家上下都一早到醫院等見B仔，大家都好開心。<br>Snowy昨日接受《蘋果》訪問表示：「全部人都到齊呀，嫲嫲、爺爺同婆婆都嚟晒見孫仔。」她又說：「囝囝朝早差唔多八點出世，重3.3kg（約7.2磅），俾醫生之前預計輕咗啲，但係好健康呀！」</p><p>餵母乳增免疫力</p><p>剛升呢做人母，Snowy透露產前一晚心情好緊張，昨日麻醉藥過後，傷口開始隱隱作痛，但她和老公心情都好興奮，她說：「我今次係開刀生，老公有陪產，我一聽到阿仔喊，已經流晒眼淚，醫生抱BB畀我哋睇，佢就即刻唔喊喇，仲好搞笑喺度玩口水。」笑問她「卸貨」後是否感覺輕鬆了？她笑謂：「我有偷偷地摸吓個肚呀，真係扁咗，好開心呀！」問她覺得囝囝似自己還是老公？Snowy指助產士說BB跟老公如餅印，她自己就未看清楚。<br>此外，Snowy透露她會以母乳餵哺囝囝，希望餵半年，令囝囝免疫力會更好。至於囝囝是否已改名？她表示：「未改，呢啲咁重要嘅嘢等長輩去改，但都有少少概念，希望個名比較氣宇軒昂啲，大佬啲嘅名，因為始終係大哥哥，英文名等改咗中文名先諗吓，有冇啲差唔多音，不過近排興Pokémon GO，老公就成日講笑話叫佢Peka。」<br>採訪：小米</p></body></html>