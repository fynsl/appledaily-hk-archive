<html><header><meta charset="utf-8"><title>自成一格：執輸行頭慘過敗家 - 越野兔</title></header><body><h1>自成一格：執輸行頭慘過敗家 - 越野兔</h1><p>如果你問我，香港人最叻係咩，我會答你，肯肯定係排隊。由排隊食碗拉麵、排隊買演唱會、排隊買iPhone、排隊入書展買雞扒妹寫真。總之有條隊就好想排，大家都買我就要買。<br>以今日為例，中午經過金鐘太古廣場，Nutella有推廣活動，可以即場整有自己名字的榛子醬，商場中庭有條長長的人龍，越野兔上去食完個lunch，嗰班人都仲排緊隊，據聞起碼要排兩個鐘。你以為只係排隊黨？錯晒！人龍中大部份都是西裝友及OL，點解佢哋公司咁好，由得佢地食兩三個鐘lunch嘅？點解嘅？點解嘅？<br>到下午仲離譜，新地（016）推出元朗新盤Grand Yoho，折實平均呎價近萬二蚊，平過同區新盤及二手樓，首日開放示範單位，大批想「平買新地樓」嘅市民下午2點去到ICC睇樓。<br>不過呢，明明2點鐘lunch都過埋，大部份打工仔正常都要返公司繼續做奴隸，但偏偏今日睇樓條人龍排到落電梯大堂，再由電梯大堂排到落樓下一層，人山人海好不熱鬧。喂，𠵱家只係睇示範單位，一來唔會畀人睇蝕，二來早啲睇又唔一定買得到，仲要入票再抽籤先有得揀樓，點解有咁多人返工時間咁得閒，走去睇示位嘅？點解嘅？點解嘅？<br>香港人怕執輸之心昭然若揭，最近樓市又再升溫，大家又再陷入「唔買樓遲啲會更貴」嘅迷思，所以有買錯無放過，530萬元上車盤照衝，未有得買都要睇下個示位！望住發展商個120%按揭計劃，又有30個月免息供款……越野兔唔係食屎的樓市專家，只希望衝入去買Grand Yoho嘅買家唔係「執輸行頭慘過敗家」。<br><br>越野兔<br> https://www.facebook.com/Sailorrabbit/ <br>本欄逢周五刊出</p></body></html>