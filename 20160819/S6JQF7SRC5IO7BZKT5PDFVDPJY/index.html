<html><header><meta charset="utf-8"><title>【我主場】《點五步》新星　捱出演藝夢</title></header><body><h1>【我主場】<br>《點五步》新星　捱出演藝夢</h1><p>導演黃修平當年宣傳港產片《狂舞派》時口號「為夢想，你可以去到幾盡？」今年再有另一部港片《點五步》出籠，以棒球為題材講屋邨仔追夢，片中年輕人為電影可以去到好盡，男主角林耀聲為拍戲，試過打散工做咕哩、以江蘇餅度日，理由係「人冇夢想同條鹹魚有乜分別」，非常周星馳但又很貼題，夢想是「我要做影帝」。又有人放棄月入5萬的地產工作，寧要理想不要麵包。<br>撰文：何永寧</p><p>由新晉導演陳志發執導，借打棒球講幾名屋邨仔成長故事的《點五步》，除了廖啟智，片中起用大量新人，較為人熟悉的是拍過《烈日當空》等多部電影的林耀聲，另外有拍戲經驗的演員，就只有談善言及同樣拍過《烈》的岑珈其。新人胡子彤是香港棒球代表隊成員、黃焯璘亦是棒球員。</p><p>打散工過活</p><p>棒球加上屋邨仔追夢，怎教人不血脈沸騰，講到夢想入行十年的林耀聲，接受本報訪問有感而發：「有夢想係非常好嘅事，如果冇夢想同條鹹魚有乜分別，個人都精神啲。每日會叫醒你嘅唔係鬧鐘，而係夢想。」戲入面飾演沙燕隊主投手，夢想是成為影帝，有人認為他大想頭，但夢想就是要想得夠大：「我嘅夢想係成為影帝，雖然係好遠好遠，但我會慢慢向呢一步進發。」去到幾盡？耀聲話幾難捱都捱過：「試過連續兩個禮拜得4蚊買個江蘇餅食，日日行路返工，因為根本冇一份長工可以畀你成日請假，所以keep住搵散工一路拍嘢，難捱都捱過咗。」<br>林耀聲17歲時拍完《烈日當空》愛上演戲，做過跟車、地盤工的他說：「嗰時只可以話keep住『生存』，等自己有飯食先啦，嗰啲唔叫生活。」還有身邊人的冷言冷語，屋企人不支持：「又話你唔得，唔好發明星夢，咁多年都食緊穀種，你幾多歲先肯正正經經搵份工。」但他認為這些經歷都在壯大自己的演藝生命。</p><p>曾月入5萬</p><p>戲入面演多口仔棒球員的岑珈其，同樣以拍電影為使命，他說：「我可以唔瞓覺、唔食嘢或者唔唞氣都要做，有一句話好啱『如果你對夢想嘅追求好似呼吸一樣，就會成功』。」曾經跟哥哥做過地產經紀的珈其，搵過好多錢，屋企人對成功的定義很簡單，就是「搵到錢」，他說：「2012年啱啱出嚟做嘢，第一個月就爆數，搵成5萬幾蚊個月。不過最後都放棄咗，因為嗰時有個機會可以全職做演員，卒之放棄咗地產，你話『麵包定夢想』，我揀咗嘞。」<br>另外，貌似「亞姐」冠軍楊恭如的談善言夢想有點卑微，只是希望可以忠於自己就夠，不要受外界影響，保持自己價值觀，她說：「或者講嘢叻啲都係我夢想。唔係吹水，真係想做番自己，因為我係一個好易受人影響、經常否定自己同自貶嘅人。所以好想學到唔介意人點睇，同唔想改變自己去附和人哋。」</p><p>服裝：Amelie street（談善言）<br>服裝：Teelocker（胡子彤）<br>場地提供：牧羊少年咖啡．慢遞館</p><p>【故事大綱】真人真事改編</p><p>電影《點五步》改編自80年代本港首支華人少年棒球隊沙燕隊（圖）的故事。講述八十年代的香港，那個美好的時代。阿龍（林耀聲飾）和細威（胡子彤飾）屋邨長大，就讀沙田區一間Band 5中學。該校的盧校長（廖啟智飾）成功爭取到區內成立一支棒球隊，取名為「沙燕隊」，藉此教化校內頑劣男生。阿龍、細威及陳強（岑珈其飾）等加入，藉着地獄式訓練，以汗水鍛煉出各人的團隊精神及鬥心。球場內球隊跟日本棒球隊角逐冠軍，球場外的香港正面對前途問題。<br><br>上映日期：8月25日</p></body></html>