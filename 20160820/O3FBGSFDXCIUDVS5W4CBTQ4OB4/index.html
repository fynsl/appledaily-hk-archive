<html><header><meta charset="utf-8"><title>ViuTV《美選》女食自己　搶人氣各自出招</title></header><body><h1>ViuTV《美選》女食自己　搶人氣各自出招</h1><p>ViuTV個選美節目《美選D.n.A》，打正旗號話選美會分天使組同魔鬼組，唔限年齡同職業等等，夠膽就可以去挑戰，不過個節目暫時仲係好保密，冇新消息發佈。 <br><br>節目咁神秘，的確係令人好奇佢最後點發展，不過一班入咗圍嘅女仔就好頭痕，不時要自己post嘢上網希望見下光。<br><br>除咗「巨胸翠如」鄧月平(Larine)，其實其他人都好落力，好似許珮榆（Diva）咁，之前喺動漫節就做過遊戲宣傳Model；而張沛樂（Charlotte Cheung）就經常貼啲練拳健身相上網，吸下睛之餘keep下fit；與Charlotte同一間經理人公司嘅余逸思（Yoshi Yu），就貼生活照打親民牌。<br><br>「變面謝安琪」趙詠瑤（Kimi） 最貼地，喺facebook話要唱洗腦歌——「雞，全部都係雞」搵番人氣。而陳意嵐（Tarah）因為做過杜汶澤化妝師，叫做多啲人認識，所以佢喺唔同傳媒都做過訪問。</p></body></html>