<html><header><meta charset="utf-8"><title>下月離場插政府梁思浩dbc  5年　搵錢多兩倍</title></header><body><h1>下月離場插政府<br>梁思浩dbc  5年　搵錢多兩倍</h1><p>【《蘋果》專訪】數碼電台dbc早前宣佈將數碼牌照交還政府，下月結束5年數碼廣播年代，老闆止蝕離場，員工在傳媒寒冬氣候下感到徬徨，同時意味香港人少一個選擇。梁思浩為dbc開荒牛之一，受僱於鄭經翰時代，雖面臨公司倒閉，他亦如常和陳彥行（行姐）等返回位於灣仔的電台開咪。<br>思浩認為團隊對電台有交代，節目穩守數碼廣播第一位，但個人就非常不滿政府政策，他直言：「畀得個牌出嚟，就咪扼殺晒生存空間。我哋努力經營有好成績，點解到最尾政府唔可以做好啲，梁振英你永遠做就做，但做唔好，咁樣扼殺咗香港人新領域，無論數碼電視、電台、廣播都好，係一個新時代，政府應該畀多啲支持。面對呢個媒體生態，政府真係唔該畀多啲支持，唔係嘅話，電視、電台、紙媒只會越縮越窄，而唔係百花齊放，政府要做數碼，有冇畀支持心中有數啦！」</p><p>人工冇損失</p><p>思浩指公司廣播至下月7日結束：「我份約同其他人有分別，明年1月約滿，即使9月7號完，都要一次過出晒剩餘薪金畀我。薪金方面冇損失，喺呢度做5年，等於我喺港台12年人工，我係痛心巿民損失咗數碼廣播。」他直言對前景沒絲毫畏懼，因前期所簽下的合約有保障，賠償充裕，反而擔心幕後團隊們。<br>思浩又指10月再有新動向，現時已有不少選擇，到時定必照顧現有團隊。反觀行姐就不會得到任何補償，她說：「我係自由度好大，兼職形式多勞多得，冇底薪，冇賠償。件事出街後，個個叫我唔使驚，話思浩一定會照顧我。」<br>採訪：卓寶花<br>攝影：陳順禎</p></body></html>