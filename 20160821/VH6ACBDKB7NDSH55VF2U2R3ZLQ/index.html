<html><header><meta charset="utf-8"><title>韓網民選零整形美　允兒　金泰希冇份</title></header><body><h1>韓網民選零整形美　允兒　金泰希冇份</h1><p>韓國演藝圈有咁多靚女，不過韓國盛產整容美女，所以唔少女星都走咗去整容，有啲女星會大方承認有整容，有啲女星就死口不認，不過有部份女星天生麗質，除咗圈內人公認佢哋冇整容外，就連網民都公認佢哋冇整容，可見佢哋嘅靚樣人人都認同。<br><br>而近日喺韓國一眾網民就選出佢哋認為「零整形美女」，當中結果都係實至名歸。當中入圍有34歲嘅女神級人馬全智賢和宋慧喬，仲有已經35歲嘅《Running Man》嘅宋智孝，呢三位平日都係呢啲選舉嘅熱門入圍人選。<br><br>而其他入圍嘅都係公認靚女，包括近日憑《W》而人氣急升嘅29歲韓孝珠，仲有童星出身嘅朴信惠，以及「國民初戀」秀智，呢三位入圍嘅女星咁啱同期都有新劇上，唔知網民係唔係見佢哋見得多，都覺得佢哋又靚又順眼呢？另外，女團f(x)嘅Krystal同樣被點名被封做「零整形美女」之一。<br><br>不過有部份網民就不滿結果，話點解冇少女時代嘅允兒BB同埋有韓國第一美人之稱嘅金泰希喎。</p></body></html>