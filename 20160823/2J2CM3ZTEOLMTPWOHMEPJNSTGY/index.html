<html><header><meta charset="utf-8"><title>大棋局：2017樓市頭痕？（一） - Mr. Tregunter</title></header><body><h1>大棋局：2017樓市頭痕？（一） - Mr. Tregunter</h1><p>2017年，唔係2047年，香港樓市最早明年就要面對一國兩制資產定價嘅問題。2047年太遙遠，如果明年就有機會出問題，咁就唔同講法。金管局喺2012年9月收緊按揭年期上限為30年，明年6月30日後買樓，做30年按揭就會跨過2047年一國兩制大限，銀行會唔會批30年按揭？如唔批，對樓市有乜影響？<br>講呢個問題前要先明白一個金融或會計上嘅原理：折現（discounting）。太古城、美孚新邨初售時10幾20萬，今日動輒千萬，長年期按揭係推動力之一。以前好多打工仔買樓唔敢同銀行做按揭，80年代一間唐樓或洋樓仔幾萬蚊，係死慳死抵儲錢也可一炮過買樓嘅時代。<br>當時適逢經濟起飛，人工狂加，周圍搶人；唔少做廠嘅老細就私人借錢畀下屬買樓，幫到人之餘亦免卻員工不停跳槽問題。80年代中後息口一路跌，《中英聯合聲明》解決咗香港前途問題，樓價再飆，要一炮過買樓越來越難，按揭年期亦越做越長。<br>90年代日本樓市爆煲前出現過供樓供三代情況，唔係銀行批按揭畀三代人，而係銀行批出100年期按揭。按揭年期越長，樓價谷得越高。2012年長實賣將軍澳新盤峻瀅時推出40年按揭，因為咁金管局先收緊按揭年期上限為30年。<br>公民黨曾向陳雲先生議及上述期限問題（按陳雲先生言），故陳雲先生提出永續《基本法》理念。坊間對2017年乃至2047年嘅睇法一般認為冇問題，原因有二。其一，有薄扶林花園及海運大廈續期先例；其二，2007年香港按揭證券公司推出40年按揭，直到2012年金管局收緊為30年，期間銀行偶爾有批出40年按揭，跨越2047年。<br>但現時大家都係估估下，並無白紙黑字寫明確實點搞。內地溫州今年就出現地契年限到期，要補地價近樓價一半的事例。2017年問題要釐清，最熟就係梁振英，撞正時勢令梁振英連任機會增大。（待續）<br><br>Mr. Tregunter<br>本欄逢周二刊出</p></body></html>