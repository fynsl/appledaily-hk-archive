<html><header><meta charset="utf-8"><title>【馮仁昭四圍超】梁烈唯榮升老竇　為女戒煙買樓</title></header><body><h1>【馮仁昭四圍超】梁烈唯榮升老竇　<br>為女戒煙買樓</h1><p>梁烈唯前年同拍拖10年嘅女友Tina結婚，上年補擺酒，之後一直有傳佢太太有喜，到噚日唯唯終於喺微博報喜，留言自爆老婆陀女：「跟大家分享一下我的開心事，一個守了一段時間的公開秘密！就是我快要當爸爸了！」</p><p>諗定追仔</p><p>唯唯噚日透過WhatsApp回應話：「一知道有BB就已經好開心，之前忍得好辛苦，因為我唔係好守得秘密，以為係仔，諗住可以同佢一齊踢波，𠵱家知道係女都好正，女嗲爹哋多啲。」佢又話𠵱家想買樓，等爹哋、媽咪唔使擔心，佢話：「要孭一世，圓咗爹哋媽咪嘅夢，留到一啲實質有用嘅嘢畀下一代。」而且佢仲會為囡囡戒煙：「會改啲壞習慣同性格唔好嘅嘢，今朝起身第一件事就係丟咗包煙，飲酒就淺嚐啦。」佢仲話身教好重要。一向鍾意煮嘢食嘅唯唯會煲啲湯水畀太太補身，會以花膠為主，同埋都想追多個仔。以噚日唯唯公佈太太有喜3個月計，預產期大概係明年2月底。</p><p>唯唯噚日喺西貢出席新劇宣傳，同劇嘅演員都有恭喜佢，佢話一早有人講笑預言佢生女，因對唯唯做咗太多衰嘢，不過佢就話亦都有人講係因為個爸爸聰明。講到近日要努力搵錢，佢就特別多謝林盛斌（Bob）：「佢遲啲會去大馬開棟篤笑，原本冇預嘉賓。阿Bob話唔緊要會撥佢啲酬勞出嚟請我，呢啲咪兄弟。」<br>撰文：馮仁昭</p></body></html>