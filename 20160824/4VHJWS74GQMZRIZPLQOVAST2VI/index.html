<html><header><meta charset="utf-8"><title>2月擺酒　極速做媽咪鍾嘉欣加國分娩李亞男：我都想睇BB</title></header><body><h1>2月擺酒　極速做媽咪<br>鍾嘉欣加國分娩<br>李亞男：我都想睇BB</h1><p>現年32歲的幸福人妻鍾嘉欣，去年底秘嫁無綫集團前主席梁乃鵬的姪仔、脊骨治療師Jeremy Leung，兩人於今年2月在溫哥華補擺喜酒，傳奉子成婚的嘉欣於今年5月母親節終公告懷孕喜訊，昨有消息指嘉欣的BB已經出世了，短短一年極速完成結婚生仔的人生大事，處女黨人妻成員李亞男昨羨慕說：「我都想睇BB！」</p><p>憑04年國際華裔小姐冠軍入行的鍾嘉欣，深得網民寵愛，被改暱稱做嘉欣BB，前年怒斬跟舊愛伍允龍的8年情後，當時邁入三字頭的嘉欣BB，其後返家鄉溫哥華療情傷，去年初經親友介紹認識大自己13年的脊醫Jeremy，Jeremy對嘉欣BB一見鍾情，兩人拍拖不足一年即閃婚，今年2月在溫哥華補擺喜酒，嫁夫隨夫的嘉欣BB向無綫請長假，婚後留在當地生活，當時已傳出她奉子成婚。</p><p>老公停工陪生B</p><p>今年母親節，嘉欣BB終在社交網公告懷孕喜訊，預產期就是今個月，昨日有消息指嘉欣BB已經生了，正式升呢做人母，初為人父的Jeremy心情興奮，已經停工陪伴老婆和BB。報道指嘉欣於當地B.C. Women's Hospital &amp; Health Centre生B，醫院距離寓所只有10分鐘車程。之前有傳嘉欣BB今胎陀女，昨日本報致電人母恭喜，但至截稿前未獲回覆。<br>至於今年初到溫哥華陪嘉欣BB出嫁的處女黨成員，全部封嘴保護好姊妹，成員之一李亞男昨日跟老公王祖藍到迪士尼出席活動，被問到知否嘉欣BB生了？祖藍說：「留番畀佢哋自己公佈。」問到有否聯絡嘉欣？李亞男說：「呢幾日冇。」祖藍則坦言上星期有group chat，李亞男補充表示：「都係問候大家。」問兩人會否去溫哥華探BB？她說：「如果有邀請會過去，我都想睇BB。」知否是B仔還是B女？李亞男口密說：「等佢自己講。」</p><p>舊愛伍允龍祝福</p><p>嘉欣BB的舊愛伍允龍昨晚到將軍澳出席活動，同場還有其緋聞女友劉佩玥，對於嘉欣升呢做人母，伍允龍說：「唔清楚，如果係嘅絕對恭喜佢，God bless佢同家人，生BB係喜事，值得祝福。」會否親自向嘉欣道賀？他說：「如果係真嘅，等佢休息一陣主動聯絡我，我再問候佢，我哋係朋友，一直間中都有聯絡。」同場的王君馨說：「嘉欣好鍾意家庭同小朋友，佢想生夠四大天王。」另一位處女黨姊妹苟芸慧亦表示不知情。<br>此外，謝雪心昨晚到佐敦出席活動，被問到知否嘉欣生了？她說：「知呀，好開心，希望佢早啲帶埋BB返嚟，我可以抱完個大又抱個細。」<br>採訪：馬建華、曹家誠</p><p>【玲玲預測】「嘉欣會生四至六個」</p><p>鍾嘉欣的BB出世了！本報昨訪問堪輿學家麥玲玲，她表示今年是丙申年，農曆7月是丙申月，年和月的天干地支一樣：「即係話好嘅嘢會乘二，同樣地差嘅嘢都乘二，如果真係今日（23日）出世，呢個命兄弟姐妹比較多，嘉欣應該會生四至六個。」<br>麥玲玲表示農曆7月出世的BB有特性：「猴年比較精靈好動，因為金比較強，主動性比較高，但容易有鼻敏感同喉嚨發炎，性格比較外向活潑主動，體育天份高又坐唔定。」8月23日出世的藝人有譚詠麟（阿倫），如嘉欣的BB跟阿倫同日生，麥玲玲說：「星座一樣，有演藝天份，唱歌唔錯，可以入娛樂圈，有名氣運。」</p></body></html>