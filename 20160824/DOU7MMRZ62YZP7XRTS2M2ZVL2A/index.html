<html><header><meta charset="utf-8"><title>財女手筆：Super安倍經濟學 - Melody</title></header><body><h1>財女手筆：Super安倍經濟學 - Melody</h1><p>東京奧運2020年7月24日先開幕，不過，日本首相安倍晉三在里約奧運閉幕式扮「Super Mario」，提早燃點起港人對東京嘅熱情（奧運可能只係順便）。身邊朋友狂like不特止，個個都話2020年要飛去睇東京奧運，狂熱程度肯定超過倫敦及北京奧運！<br>奧運配合安倍經濟學，可能係天時、地利、人和，日圓貶值，日本近期旅客人數增長穩定，有日本分析員認為，日本借奧運有望再大力提升外國旅客人數，尤其可以向外國推廣去日本其他地方玩，相信「Super安倍」2020年旅客目標較現時再升1倍至2,000萬人，都仲有能力達到。<br>日本撥款73億美元興建奧運會場館及基礎設施，日本央行仲話，未來三年日本GDP增長每年可推高0.3個百分點。安倍經濟學配合奧運可唔可以實現，其實最大考慮係，四年後安倍仲係咪日本首相！<br>「Super安倍」奧運登場之後，記者即刻追問，扮Mario係咪代表四年後佢仍會做首相，安倍並無直接回應。大家可能唔記得，安倍2006年做咗首相一年，就以健康理由辭職，當年有人話係逼宮，不過其後五任首相每人上任一年就辭職，日本首相換人快，絕對係經典，安倍經濟學有無機會配合奧運發揮最大效用，首先，搵人幫「Super安倍」無限復活先啦！<br><br>Melody<br> http://www.facebook.com/whichroad <br>本欄逢周三刊出</p></body></html>