<html><header><meta charset="utf-8"><title>酒店公關變女神　童愛玲獲劉華阿倫睇中入行</title></header><body><h1>酒店公關變女神　童愛玲獲劉華阿倫睇中入行</h1><p>曾經喺老家台灣做過model嘅童愛玲，連廣東話都未講好，就俾人發掘來港拍戲，原來佢嘅伯樂，就係譚詠麟同劉德華。<br><br>根據杜如風爸爸、已故資深傳媒人杜惠東曾喺報紙專欄講過，童愛玲有機會嚟香港發展，事緣係喺92年，香港明星足球隊應邀到台灣作慈善賽，當時香港明星隊作客，被招呼入住台北一間酒店，而喺美國讀酒店畢業返台嘅童愛玲，咁啱喺呢間酒店做公關經理，招呼譚詠麟(阿倫)、劉德華、陳百祥。<br><br>當血氣方剛嘅足球隊，見到童愛玲時，個個為之一振，阿倫最後忍唔住問佢：「你是這酒店的工作人員嗎？」童愛玲自我介紹完後，阿倫就話：「你長得這樣高大漂亮，應該是做電影的好材料，我們個個都是香港電影公司的負責人，如果你有興趣，可以馬上介紹你加入影界拍電影，明天足球賽後希望你考慮清楚找我們接觸簽約啦。」<br><br>就係咁，身高5呎9吋嘅童愛玲，就成為香港影壇新星，一嚟就加入阿倫有份投資嘅藝能公司，童愛玲第一部戲就係拍住香蕉仔鄧一君拍《記得香蕉成熟時 II》，同年仲拍住黎明拍和記廣告，台灣姑娘即成少男殺手。<br><br>可惜，當時香港電影市道步入低潮，開新戲嘅人少之又少。即使有機會拍戲，童愛玲都係做徘徊3、4線嘅配角，心灰意冷嘅佢，索性返老家投資開舖賣葡撻。到03年嫁俾初戀情人王敦民，淡出娛圈相夫教子！</p></body></html>