<html><header><meta charset="utf-8"><title>【馮仁昭四圍超】Hilary泰國男友曝光上山一家三口賀生日</title></header><body><h1>【馮仁昭四圍超】Hilary泰國男友曝光<br>上山一家三口賀生日</h1><p>上山詩鈉19歲囡囡Hilary算係圈中索爆星二代，甜美笑容就最似媽咪上山。Hilary今年4月同中東男友Rafic Korban分手時，上山踢爆囡囡失戀冇唔開心，只想專心讀書。但專心咗4個月，話咁快又有新歡喇！新男友Gunny係泰國籍人士，大家係波士頓同學，年初見Hilary分手，即力追奪芳心。Hilary早排趁放暑假返港，Gunny全程跟到實，Hilary亦都好識做，有陪男友飛曼谷，順便見家長。<br>而喺Gunny嘅Instagram有好多洩蜜相，其中有Gunny剃髮修行好虔誠嘅相。佢又經常喺上山同女友Hilary嘅Ig出沒，所以上山一早已見過囡囡新歡，佢哋似乎都好傾得埋，影合照時仲攬頭攬頸。<br></p><p>亞洲人有親切感</p><p>聽日係上山52歲生日，前晚阮兆祥幫佢搞生日飯局，上山拎住個蛋糕，Hilary同Gunny就企兩邊影合照，好有一家三口感覺，上山之後喺Ig貼相留言：「Thanks for being there with all my bday dinner！Love u 2 love birds！」對Gunny讚不絕口，上山噚日回覆話：「佢始終係亞洲人，有親切感，佢好禮貌、好健談，好有家教。」佢都覺Gunny同Hilary好襯。<br>撰文：馮仁昭</p></body></html>