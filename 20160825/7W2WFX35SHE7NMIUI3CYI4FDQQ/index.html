<html><header><meta charset="utf-8"><title>大眾契爺胡楓　方國珊‧學友‧憶蓮通通上契</title></header><body><h1>大眾契爺胡楓　方國珊‧學友‧憶蓮通通上契</h1><p>要數圈中最有「仔女緣」，絕對係修哥胡楓，每次搞活動，十幾個契仔契女實盡量抽時間出席，契仔契女包括張學友、黎明、林憶蓮、劉美君、方國珊、陳輝虹、樓南光、張家輝、斑斑、黃造時、徐思斐、朱健鈞及周啟生等，其餘均係圈外人。<br><br>喺1987年拍《女捕快》四個主角方國珊、斑斑、黃造時、徐思斐向修哥斟茶上契，方國珊(即係「哪吒」)係修哥第一個契女，相處時間最長，之後就輪到張學友、樓南光、陳輝虹、劉美君及林憶蓮同修哥上契，其後拍《四千金》，修哥又收埋黎明做契仔。<br><br>周啟生喺2013年跪地叫修哥收佢做契仔，修哥就話觀察咗周啟生大半年，覺得對方敬業樂業同對人好，最終肯收周啟生做第14個契仔。</p></body></html>