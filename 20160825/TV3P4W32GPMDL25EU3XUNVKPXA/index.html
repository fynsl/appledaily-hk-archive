<html><header><meta charset="utf-8"><title>【馮仁昭四圍超】同老婆夾計食快餐少爺占焗囝囝食雞髀</title></header><body><h1>【馮仁昭四圍超】同老婆夾計食快餐<br>少爺占焗囝囝食雞髀</h1><p>商台DJ少爺占（甄子康）大前年自爆同幼稚園同學冼燕珍秘婚7年，囝囝甄和天𠵱家已經兩歲大，上個禮拜六下晝5點，一家三口嘆平民下午茶，喺筲箕灣某連鎖快餐店被讀者唐先生透過「爆相爆片」捕獲，着背心街坊裝嘅少爺占邊食邊𠱁仔。</p><p>「想佢長肉啲」</p><p>唐先生接受電話訪問話：「佢哋嗌咗tea set，有雞髀有西多士，少爺占大部份時間都同老婆傾偈，又𠱁小朋友食嘢，小朋友全程坐定定好乖冇扭計。」當日囝囝用手扮影相，少爺占即刻瞇眼舉V字手勢，佢話：「好吖，幫我影相。」</p><p>馮仁昭打畀少爺占問佢家庭樂嘅事，佢笑住話：「呢餐純粹陪太子食tea，我哋好慳㗎，一個餐三個人分，哈哈。阿仔平時喺屋企唔食肉，咪帶佢落樓下食雞髀囉，佢杯紅豆冰走奶走冰㗎，紅豆有益嘛，喺餐廳佢胃口好啲，想佢長肉啲，唔好似我咁！」少爺占仲話之前同囝囝去日本旅行，日抱夜抱搞到瘦底嘅佢，兩隻手臂練到有肌肉：「無時無刻要我抱，好似舉啞鈴咁，嚟緊9月伊館開騷，可以騷肌畀人睇啦！」<br>撰文：馮仁昭</p></body></html>