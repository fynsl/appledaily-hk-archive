<html><header><meta charset="utf-8"><title>咖喱牛腩：入座率低靠罰錢得啖笑 - 咖喱</title></header><body><h1>咖喱牛腩：<br>入座率低靠罰錢得啖笑 - 咖喱</h1><p>西甲同英超邊個第一？相信球迷都有共識，喺商業發展上，英超無疑領先，而喺球隊實力上，西甲就有優勢。明明西甲喺歐洲足協嘅聯賽系數高過英超一截，但轉播費就唔夠英超高，西甲可能都覺得唔抵，都想諗吓計提升吓。<br>喺今季，西甲推出啲新措施，加強球賽可觀性，例如比以前公平少少咁分配轉播收入，增加中下游球隊嘅實力，呢項係值得一讚嘅。不過，有一項小弟係覺得雞毛蒜皮兼且自欺欺人嘅，就係處罰球場坐唔爆嘅球隊。<br>睇英超直播，見到看台人山人海，不知幾熱鬧，但西甲先天嘅入座率唔高。西甲同西乙家陣嘅平均入座率大概得四成多啲，超過八成嘅係得皇家馬德里同伊巴（圖），加埋得八支球隊係超過75%。有時睇西甲直播，鏡頭影埋去，觀眾坐得好疏落，見到空凳仲多過人。</p><p>鏡頭下入座率須逾75%</p><p>西甲認為鏡頭見到觀眾多啲，場面熱鬧啲，轉播權就可以賣貴啲。因此，今季規定每場聯賽嘅入座率都要75%。唔好意思，講漏咗，唔係整個球場容量嘅75%，而係鏡頭影到看台範圍嘅75%，如果入鏡嘅入座率唔夠數就要罰錢；萬一鏡頭影到坐唔夠一半，仲要罰雙倍！<br>先唔好講西甲點樣喺每個鏡頭數人頭，執行呢項條款，但動機上係自欺欺人，係一項面子工程。球場唔夠人氣，應該諗方法吸引多啲人，你派飛好，你派叉燒飯又好，送玫瑰都好，而唔係用埋呢啲遮遮掩掩嘅方法，鼓勵入場觀眾堆晒喺主機對面嘅看台，扮到人聲鼎沸。<br>文：咖喱</p></body></html>