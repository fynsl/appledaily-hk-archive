<html><header><meta charset="utf-8"><title>靚景之選：9、10座連露台戶望山景</title></header><body><h1>靚景之選：<br>9、10座連露台戶望山景</h1><p>【本報訊】一如發展商過往賣樓方法，開頭推出嘅單位，主要都係景觀麻麻嘅單位，首批單位將貨就價，自然可以平啲，但靚景單位少之又少。<br>有番咁上下身家、想要住近地鐵站、想要有開揚啲嘅景觀、仲要係新地（016）死忠fans？要求多多嘅你，就要認住第9、10座中高層、向東、大廳連有露台嘅單位，成個樓盤得六款。<br>Grand Yoho第9、10座，向東貼近元朗公路，低層貼近公路之餘，又有噪音，景觀更加係相當麻麻，要到中高層先睇到翠綠山景，遠眺圭角山（又稱雞公嶺或掛角山）、博愛醫院、同為新地發展的樓盤爾巒及峻巒等。<br>星期六賣嘅單位之中，望到開揚山景，只有第9座A室同G室中高層標準戶，當中首批單位呎價最貴的9座48樓G室，折實呎價14,334元，同目前Yoho Midtown呎價紀錄只差約30元，至於第10座，直頭一間都未推出過。</p></body></html>