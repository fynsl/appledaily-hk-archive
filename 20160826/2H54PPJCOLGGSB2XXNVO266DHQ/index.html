<html><header><meta charset="utf-8"><title>無綫夥愛奇藝合作拍《創世紀3》「慶」香港「回歸」20周年？</title></header><body><h1>無綫夥愛奇藝合作拍《創世紀3》「慶」香港「回歸」20周年？</h1><p>知唔知最鍾意翻dup無綫舊劇(特別係經典嗰隻)嘅人，係邊個？<br><br>咪就係無綫自己。<br><br>由劇集改拍成電影(例如搵MK活地亞倫拍嘅《十月初五的月光》，前面加四個字——「毀童年版」)，到劇集翻拍劇集都有(如《無雙譜》)……依家，無綫又嚟複製自己，仲係「中港合拍」嘅——《使徒行者2》，同埋《再創世紀》。<br><br>又係含尤加利葉樹熊出動嘅時候。大台昨日拉大隊去北京出席《TVB 2016皇牌影視劇及業務發布會》及《愛奇藝TVB策略聯盟》，同愛奇藝簽署合作協議，將90年代經典劇《創世紀》開拍續集《再創世紀》。杜之克接受大陸傳媒訪問時，就話《再創世紀》將會喺2017年年底播映，依家係籌備劇本階段，仲話今次呢套劇會作為「香港回歸20周年、TVB 50周年獻禮。」<br><br>講真，《創世紀》兩輯由葉榮添千辛萬苦出咗部「電子寵物機」創業講起，成個劇「底庄」除咗家族恩仇之外仲包括港人如何自力更生掙扎求存，一個咁勵志嘅「本土」故事——不得不提仲有許文彪講香港樓價嗰段。但依家，《創世紀》變成中港合拍劇、改個名叫《再創世紀》，內容由道地香港人故事，變成新一代嘅大陸、香港人拼搏奮鬥史，仲話拎嚟「慶回歸」，咁點解唔索性開過套新劇？<br><br>而且，當日《創世紀》嘅一班演員，如羅嘉良、郭晉安、古天樂、陳錦鴻、郭可盈、陳慧珊等等，已經亦已經相繼離開大台，要搵返原班人馬演出，呢個機會真係微乎其微，於是大台今次搵咗黃宗澤、陳展鵬、胡定欣、梁烈唯、黃德斌等人再夾啲大陸演員演出……<br><br>早於今年六月，已有消息指無綫將開拍《創世紀》第三輯，又稱余詠珊斟洽羅嘉良「歸位」參演，但有指羅嘉良對劇本及對手均有要求，且出年檔期排滿，所以傾唔成。</p></body></html>