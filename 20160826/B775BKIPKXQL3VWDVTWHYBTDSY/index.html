<html><header><meta charset="utf-8"><title>中環在線：藺常念路過撐張華峰 - 李華華</title></header><body><h1>中環在線：<br>藺常念路過撐張華峰 - 李華華</h1><p>多得證監會提出上市架構改革，令到立法會金融服務界選舉嘅花生指數得以提升。現任議員張華峰一直被人批評轉軚，知道詹劍崙、徐聯安參選之後，佢先至反對改革，好似冇顧業界利益。噚日佢落中環派傳單，竟然搵來「開心果股評人」藺常念做佈景板，幫手拉票。<br>但聞說散戶熟識嘅一班股評人，唔少都支持詹劍崙，點解藺Sir會走去支持張華峰㗎呢？一問之下，藺Sir好搞鬼咁話，佢噚日只係「路人甲」，咁啱中午時間經過交易廣場門外，見到張華峰咪行埋去囉。佢笑住話，同詹劍崙、張華峰都係朋友，冇話幫邊個咁話。<br>佢哋派傳單、影相都好快手，張華峰揀正中午烈日當空，企喺交易廣場門外派傳單，但可能怕醜，加上真係又曬又熱，現場所見，即使人來人往，張華峰都冇主動周圍派傳單，十幾分鐘，派得廿份左右，轉頭就走人了。<br>張華峰強調，派傳單唔係要隔空回應對手對佢嘅批評，而係想大家知道佢有為業界發聲。問佢覺得自己勝算有幾大，佢就話對自己好有信心，仲收到業界四個商會嘅多謝信，讚佢任內反映業界聲音，幫業界爭取咗唔少嘢喎。<br><br>李華華<br>mailto:LiWaWa@AppleDaily.com</p></body></html>