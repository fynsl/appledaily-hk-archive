<html><header><meta charset="utf-8"><title>隔牆有耳：立會管唔好　妄想做特首?　曾鈺成　跑馬仔再中箭 - 李八方</title></header><body><h1>隔牆有耳：<br>立會管唔好　妄想做特首?　<br>曾鈺成　跑馬仔再中箭 - 李八方</h1><p>立法會主席曾鈺成到底係咪參選？至今仲引起唔少人猜疑！雖然八方同大家一樣係唔知答案，但相信曾鈺成此舉已經驚動唔少人嘅神經，佢喺報章專欄直認參選言論引起反響，仲俾人質疑佢連立法會主席都未做好，竟然妄想去做特首？唔通又係新一輪特首抹黑戰？想嚇曾鈺成唔再出擊？</p><p>稱要深切反省</p><p>曾鈺成喺《am730》報章專欄話喎，有啲批評者指佢不自量力，點解？因為連立法會都冇管好，竟然妄想做特首？而話佢冇管好立法會嘅指控，仲要唔只針對佢嘅能力，仲關於佢嘅立場同操守，引述聽聞有官員話喎，兩年前嘅財委會主席冇管好財委會，係有心無力；佢冇管好立法會，則係有力無心喎，仲話有「高人」聲言，只要換咗主席，行政立法關係問題就會解決。<br>嘩，講到曾主席一戙都冇咁㗎？但明明佢在任主席時，泛民同政府中人都讚好㗎喎，至少係肯溝通嘅開明作風。噢，咁又係，呢種作風同「梁粉」非友即敵嘅作風格格不入，所以有人睇唔順眼放箭都唔出奇。大家都冇理由唔記得，曾鈺成自爆2012年盛傳要參選時，即刻「有人搞黑材料」，曾鈺成當時話相信黑材料來自梁營，而喺曾鈺成考慮選特首後，建制圈即刻有人插曾鈺成同泛民同聲同氣、點會獲中央信任呀？咦，唔知呢啲暗箭，喺邊度嚟㗎呢？話同選特首冇關，大家又信唔信呢？<br>而事實上呢，曾主席亦非省油的燈，點會唔反擊？但就一貫嬉笑怒罵，四両撥千斤。佢明言，有關「主席都做唔好」呢啲咁嘅指控，自己要深切反省之餘，都祝願佢哋判斷正確㗎，希望「新的立法會主席選出之後，就如他們所想，行政立法關係從此一帆風順」。八方都想睇吓下屆主席有幾咁厲害？</p><p>李八方<br><br>mailto:pf_lee@appledaily.com</p></body></html>