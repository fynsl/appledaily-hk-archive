<html><header><meta charset="utf-8"><title>異動空間：望落無事　其實內傷…… - 魏力</title></header><body><h1>異動空間：<br>望落無事　其實內傷…… - 魏力</h1><p>恒指呢排都係高位幾百點上落，今日挾吓地產股，聽日又隊吓內銀股，加埋收市競價重推，要畫圖設伏話咁易，指數代表性越來越低。識睇要睇晒成個市，望吓市寬個感覺就完全不同。<br>先講短線，大市全部股份去計，8月16日有62.2%股份的3日線高於18日線，當日恒指收22910點。8月18日指數收23023點，但短線市寬已回落至61.4%，出現首個背馳訊號。及至本周三（24日），恒指收22820點，較8月16日只係回咗90點，但短線市寬已急跌至52.3%，較高位跌近10個百分點，可見二三線股普遍正在退潮。<br>周一本欄提及，判斷見頂定調整，要睇指數回落時二三線股能否頂住，特別係有炒作憧憬的深港股潛力小型股，現時睇並不樂觀。中線市寬又點？8月15日股份高於50日線的比率見62.1%高位，本周三已回至56.9%。行業表現方面，理論上深港通最受惠的科技股，股價高於50日線比率僅53%，遠低於銀行（86%）、保險（85%）、地產（73%）等指數重磅股，可見資金並不熱衷炒作深港通潛力股，也可解釋為何指數似乎居高不下。<br><br>魏力<br> http://www.fb.com/2012jason <br>本欄逢周一、五刊出</p></body></html>