<html><header><meta charset="utf-8"><title>自成一格：香港電子支付係垃圾 - 越野兔</title></header><body><h1>自成一格：<br>香港電子支付係垃圾 - 越野兔</h1><p>上個月《紐約時報》有條短片叫做「How China Is Changing Your Internet」，短片主要關於到底WeChat有幾勁。對於香港人而言，如非工作關係要與內地溝通，基本上好少用到WeChat。現時內地微信（內地版是微信，國際版是WeChat）的功能強大到「做乜都得」，除了購物付款等基本功能外，仲可以預約餐廳，點埋菜畀埋錢、叫埋車、排埋隊睇醫生……甚至乎有熱度圖顯示邊度多人流。有邊個會諗到，以前周圍左抄右抄合成的一個通訊App，會發展到一個國外科技巨頭都想抄番轉頭的萬能管家呢？<br>睇番香港，電子支付市場近一兩年才起步，金管局今日才正式發行首批儲值支付工具（SVF）牌照，其中只有5間公司獲發牌，包括支付寶錢包，Tap&amp;Go拍住賞，WeChat Pay，TNG電子錢包及八達通卡，不過除咗用咗廿年嘅八達通之外，其他SVF又有幾多人用緊呢？<br><br>越野兔月中去咗個本地音樂節wow and flutter WEEKEND，大家對於香港終於有一個本地獨立樂隊的音樂節感到高興。只不過在活動開始前，大會表明場內只可用Tap&amp;Go付款，仲要入場前預先增值，關公災難頓時出現，樂迷紛紛表示嬲豬唔想益咗香港電訊（HKT，6823），不會在場內消費。後來大會增設了現場為Tap&amp;Go增值，以及入場後可以免費領取一張Tap&amp;Go儲值卡，需要用幾多錢就入幾多，勉強平息怒氣。<br>越野兔非常期待音樂節，所以一早去了HKT門市搞咗Tap&amp;Go，仲好乖咁入場前去7-11便利店用QR code增值定兩舊水去消費。起初都覺得好似幾方便，不過用落真係好伏。因為即使手機有NFC功能，都用唔到Tap&amp;Go個App畀錢，要帶住登記時HKT派發的Mastercard先用到，或者一定要去csl.門市換埋張SIM卡……<br><br>電子錢包、移動支付原意就是一個電話可以畀晒錢，唔使再帶一大抽信用卡、八達通出街，好似美帝流入來的Apple Pay咁，登記信用卡後就可一拍即付，方便快捷。Tap&amp;Go要去門市搞一輪已經好唔方便，仲要帶多張卡先用到，成件事本末倒置，咁樣點普及到？越野兔都唔奢望本地支付系統做到好似WeChat咁勁揪，但係都唔係咁垃圾吓話！<br>你自己睇下WeChat有幾萬能：<br> http://nyti.ms/2aIZ0tm <br><br>越野兔<br> https://www.facebook.com/Sailorrabbit/ <br>本欄逢周五刊出</p></body></html>