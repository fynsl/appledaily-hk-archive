<html><header><meta charset="utf-8"><title>最難聽的選舉口號 - 曾志豪</title></header><body><h1>最難聽的選舉口號 - 曾志豪</h1><p>（1）唔玩政治，只做實事<br>一個角逐立法會職位的候選人，居然可以大大聲話自己唔玩政治，等於一個足球教練大大聲話自己唔玩排陣唔玩戰術，要不便是你講大話，要不便是你無能，根本不知道這個崗位的職責要求。<br>但這個口號背後，其實反映民眾一廂情願的政治潔癖心態。民眾以為搞政治便是骯髒便是做show，相反做實事便是做到嘢，具體到爭取綠公仔停多兩秒便是實事。<br>選民應該識多一點點了，要做實事，也要玩政治，才能成功。政治和實事是政治人物的左右手，誰會大大聲話，不要自己一隻手呢？<br>（2）永續基本法<br>正確名稱應該是「自續基本法」，因為《基本法》實在沒有提過有「過期」這回事。「50年不變」不代表《基本法》去到2047便拜拜。我更想知道，續證手續如何辦？最怕是，去到2047，《基本法》正常運作，卻突然有人拉出橫額「成功爭取永續基本法」，威呢？<br>（3）一齊傾掂佢<br>N年前流行「又傾又砌」，如果不想被人砌，便傾吓啦。<br>今天又有人提出要「傾」，但連個「砌」都放棄，沒有砌的前提，如何說服人家和你傾呢？<br>還有，一齊傾掂的「一齊」，包唔包括北京？香港的問題，關鍵在於北京不肯和香港人傾，你要一齊傾，請先叫北京坐低傾。<br>還有，一齊傾掂佢，港獨可否傾先？<br>（4）贏返香港<br>超級唔吉利，之前垃圾桶局長仲係參選議員時，就係用「香港要贏」做主打，結果香港要贏，佢就要輸，而佢真係輸咗囉。後來佢平步青雲，成為街知巷聞的垃圾桶局長，這個際遇並非人人都有。今天又有參選人再玩「贏」的概念，就不怕人家說一句，要贏返香港，麻煩你先去輸嗎？</p></body></html>