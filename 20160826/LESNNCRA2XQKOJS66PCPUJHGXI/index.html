<html><header><meta charset="utf-8"><title>奧運之後 - 左丁山</title></header><body><h1>奧運之後 - 左丁山</h1><p>2016年里約奧運曲終人散，一眾朋友在飯局猶自喋喋不休、講完又講。今屆奧運特別多體育之外嘅花邊新聞，包括巴西人示威抗議主辦奧運；醜陋的美國金牌泳手洛捷迪虛報被劫講大話唔眨眼，好快就被揭穿西洋鏡，贊助商第一時間離棄佢，不再贊助，令呢位大話精金錢損失慘重，以後大概要退出泳壇；又有愛爾蘭奧委會主席涉嫌賣黃牛飛，在酒店房間沖涼時被警察拘捕，狼狽不堪，丟晒架；中國女泳手被驗出食禁藥，亦係羞家。<br>好彩，還有正能量新聞，美國游泳巨星菲比斯創下前無古人，相信一千年內後無來者嘅五屆奧運累積23面金牌紀錄；牙買加飛人保特就創下田徑triple triple紀錄，連續三屆奪得一百米、二百米、四乘一百米接力金牌，非常人所能及；英國跑手Farah有double double，連續兩屆奪得5000米及10000米金牌，係歷史上第二人，被BBC評述員視為英國國寶……<br>美國稱霸奧運，一啲都唔奇，人人都預咗，美國嘅體育扎根在學校，莫講四大球賽（美式足球、籃球、棒球、冰上曲棍球）啲球星，連游泳、田徑、體操等等都係由小學至中學中學至大學，有連續性，貫徹性嘅不同階段比賽培訓出來嘅，銀紙就由商業贊助及私人捐款、家庭支持而來，與中國嘅國家統一培育訓練唔同。以成績論高低，美國運動代有人材出，美國模式確係比較優越。<br>中國在里約奧運事前期望高，事後轉低調，金牌數目輸俾美國，冇人會嘈，偏偏以一面金牌之差，26對27，輸俾英國，令英國體育界猛咁歡喜到跳起，中國體育總局有排要檢討。中國金牌來源甚為集中，跳水、舉重、乒乓三大項目已佔16金，佔金牌數目61.5%，而英國27面金牌就來自16個項目，其中單車佔6面，比較分散。中國弱在金牌倉庫項目──游泳與田徑之中，成績麻麻，直情成為大弱點，一日不改善，一日難以逼近美國。好彩，臨尾兩日，諶龍趁馬來西亞李宗偉大戰超級丹之後，以體力取勝，奪得羽毛球男單金牌；神級教練郎平竟可令女排上下一心血拼，爆出冷門，從出局邊緣變成金牌得主，令中國攞番個彩，如果呢兩面金牌冇埋，中國奧運代表團實不知如何政治上交代。</p></body></html>