<html><header><meta charset="utf-8"><title>【馮仁昭四圍超】親解劇院建築美學邵仲衡曾江促保育皇都</title></header><body><h1>【馮仁昭四圍超】親解劇院建築美學<br>邵仲衡曾江促保育皇都</h1><p>香港保育被狠批不足，有民間團體自發保育行動，聯署爭取政府將前身為52年興建嘅璇宮戲院，至今擁有64年歷史嘅皇都戲院大廈列為一級保護建築。Walk In Hong Kong活現香港仲喺facebook網頁，上載「大佬孝」邵仲衡同曾江身處皇都拍片呼籲。</p><p>最緊要活化</p><p>當年理工設計學院畢業嘅邵仲衡喺短片話：「留意佢個頂有棚嘢，劇院唔需要有柱，香港值得有舊建築物保留做劇院。」邵仲衡覺得全因累積點滴，造就香港成為文化熔爐。建築系畢業嘅曾江亦力撐保育皇都：「嗰時好多大戲院，唔係𠵱家蚊型戲院，皇都嘅建築好特別，用咗力學。」<br>馮仁昭噚日打畀邵仲衡，佢話：「全世界對呢啲係寶，買少見少，拆一件少一件，聽講古物古蹟委員會有人話冇乜人嚟過呢度睇過戲，所以唔值得做保留，幾荒謬。」邵仲衡認為保育最緊要係將舊建築物活化，可以將舊址改裝成唔同場所，食肆或超巿都得，佢話：「外國人嚟就係想睇有特色嘅嘢，如果全部玻璃幕牆新大廈又有乜興趣？」<br>邵仲衡上周去咗意大利彿羅倫斯同米蘭，意大利中部前日凌晨發生6.2級地震，死傷無數，邵仲衡嘆息死傷，同時大嘆意大利好多古蹟喺地震中倒塌。<br>撰文：馮仁昭</p></body></html>