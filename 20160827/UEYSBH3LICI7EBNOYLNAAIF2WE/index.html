<html><header><meta charset="utf-8"><title>零食高檔化 - 左丁山</title></header><body><h1>零食高檔化 - 左丁山</h1><p>報載中環德己立街有藥房租約滿，由名牌朱古力店Godiva取而代之，月租30萬元，比舊租約低咗四成，月租呎價約500元。德己立街在大道中與威靈頓街之間，每日行人多到不得了，以前於是有港式藥房進駐，專做自由行大陸客生意，呢啲藥房專賣中藥、補藥之類，並非西式藥房，本地人買西藥喎，史丹利街就有間幾十年老字號勝利藥房啦，聽講港式藥房嘅毛利率高得驚人，只要有生意，租金唔怕高，但好似現在咁，強國人不再湧來香港，佢地嘅亞洲首選旅行地區似足香港人嘅選擇，就係泰韓日，故此本地港式藥房生意大減，冇晒豪氣咯，退出德己立街一啲都唔奇。<br>香港人嘅購買習慣就或者有啲奇，貴嘢更受歡迎！根據本港最新統計數字，通脹率係2%，創66個月新低，但沙田陳太反映，出街買餸就一啲都唔覺得低通脹，豬肉牛肉雞肉與海魚，無不加完價又加價，但又非常搶手，所以香港現象奇在愈貴愈有人買。好似朱古力咁，Godiva可以租街舖，月租30萬，你話要賣幾多粒朱古力先至夠俾租？一粒朱古力唔賣番二十、三十蚊都對你唔住，愈貴就愈暢銷啫，唔信就睇吓雪糕市場。左丁山細路哥時，有安樂園雪糕食就歡喜到震，後來識得有大公司雪糕（牛奶公司），讀中學大學嘞，學人食來路雪糕雀巢，出嚟做事有糧出之後幾年，見到有Dreyer's夠高級，點知到了現在，周街都係Haagen-Dazs，去到會所就有Movenpick ，喂喂，牛奶公司及雀巢雪糕去咗邊呀？依家啲細路簡直眼中只有H-D；朱古力又係啫，以前食吉百利果仁朱古力已無以尚之，現在則見Godiva愈開愈多舖，可見香港市場全面高檔化，代表中產階級愈來愈鍾意食靚嘢，價錢總之負擔得起，連La Maison du Chocolat都可以在太子大廈、IFC、圓方開咗三間舖，就略知一二，做低價便宜貨好可能唔夠銷貨量嚟搵夠租金也。<br>蘋果日報講時代廣場有廿幾間吉舖，當然係反映零售市道差；大商場有條件減租三四成，就可以消除吉舖現象，但小型商場就唔多掂，例如大道中皇九嘅Galleria，啲吉舖已丟空好耐，乏人問津，至於環頭環尾嘅「劏舖」商場更純屬旺市時炒賣貨品，買舖者肯定輸到入肉，有閒錢千祈唔好在呢類商場投資。</p></body></html>