<html><header><meta charset="utf-8"><title>【一周必看】街頭人肉風火輪　63歲鄭叔有心有力</title></header><body><h1>【一周必看】<br>街頭人肉風火輪　63歲鄭叔有心有力</h1><p>「熱血」嘅嘢唔係好多人會明，就好似電影《激戰》入面，當張家輝決定再上擂台打MMA，佢老死黑仔(姜皓文)即爆晒青筋問「你癲夠未？！我都唔明你打嚟做乜？！」無錯，我哋見到「熱血」嘅人和事，第一個反應都可能會問「為乜？」不過，學戲中嘅張家輝話齋「我同你呢個年紀，仲有嘢需要人明咩？」<br> <br>目測擁有44吋胸肌嘅鄭叔，今年已經63歲，咪睇佢o依家咁「勇武」，原來鄭叔細個嗰時身體好弱，所以佢就開始做運動強身健體。初初只係跑步游水，但天生跳跳紮嘅佢覺得跑步游水太悶喇，於是就開始周圍爬，點知爬吓爬吓，喺桿上做啲體操動作，咁佢就由十幾歲開始成為咗o依家喺外國好興嘅街頭健身(Street Workout)運動員喇。<br><br>本身做電工嘅鄭叔，一放工就會落屋企樓下嘅天秀公園同啲鋼架玩遊戲。除咗一般嘅街頭健身動作，好似「人旗」(human flag)，即係兩手緊握垂直柱，將身體凌空90度；同「龍旗」(dragon flag)，呢個動作由李小龍發明嘅一個腹部健身動作之外，鄭叔仲自創咗個絕技「風火輪」，就係呢個勁度十足嘅「風火輪」，感染到一班人哋眼中嘅「廢青」去跟鄭叔學嘢。幾年前，佢仲聯同兩個後生仔一齊創立咗 Barkids(街頭極限健身學校)，身體力行推廣呢項運動。到目前為止，鄭叔嘅師兄弟已經超過100人。其中一位學員Zach驚歎：「我依家好有熱誠，但到我60幾歲一定冇鄭叔咁勁啦，有時玩到攰，見到佢仲轉風火輪，就好有能量。」<br><br>雖然鄭叔擁有一身好武功，但始終都唔係「十八廿二」，屋企人又點會唔擔心佢受傷呢？不過擔心還擔心，佢哋都好支持鄭叔繼續玩，只係間唔中「囉唆」幾句，太太得閒仲會陪佢一齊到天秀公園添。可能好多人會覺得鄭叔都一把年紀，不如玩番啲「輕擎啲」、又安全啲嘅運動，但鄭叔就話會玩到玩唔到為止，仲話運動冇講幾多歲：「生命在於運動吖嘛！」佢對街頭健身嘅「熱血」程度，真係勁過唔少後生仔！<br><br>街頭健身呢種極限運動先由東歐興起，雖然未列為奧運項目，但已經引起國際注目。2011年喺拉脫維亞首都里加、舉行首屆街頭健身世界錦標賽。佢係糅合健身、體操以及多人合作嘅運動，玩家會喺公園或街頭，利用公共設施練習。近呢兩、三年，本港有唔少青少年藉住睇一啲網上片段自學練習，現時香港都有大約百幾人玩呢種運動，主要年齡介乎喺16至30歲。除咗天水圍嘅天秀公園設有健身站，維園、屯門、將軍澳等都會見到一班街頭極限健身運動員。<br><br>【Sam哥x林丹】屋邨仔進化機長憑羽毛球衝上雲霄  http://bit.ly/2aNJGfF <br></p></body></html>