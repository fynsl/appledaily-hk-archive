<html><header><meta charset="utf-8"><title>齊昕黐男伴　赤腳睇城城騷</title></header><body><h1>齊昕黐男伴　赤腳睇城城騷</h1><p>特首女梁齊昕前日在社交網事先張揚會到紅館欣賞郭富城演唱會，果然當晚約8時半，她坐着一架黑色車抵達現場，由於私家車被在場警員指阻塞交通要求離開，齊昕惟有下車行，可是行了十步左右便不慎仆親，在場傳媒即時扶起她。齊昕右腳膝蓋流血，由保安帶她入場，再安排現場救傷隊替其治療。</p><p>身形發福</p><p>久未露面的齊昕前晚現真身，身形比之前脹了幾個碼，但精神看來不錯，入場後更high爆拿着手提電話四圍影，見到一男一女友人抵達現場，齊昕還疑似向友人詐型，指二人遲到。不過，開場後齊昕即忘我投入音樂之中，有時還口噏噏跟着城城唱，當城城走近她時，她即高舉手機拍片，演唱會舉行期間又不忘上載短片到社交網，大嗌：「城城加油！」</p><p>身邊常有男伴的齊昕，繼早前在網上放了多張與男友人的合照後，前晚與同行的男友人亦全晚黐到實，有時將手搭在男方的肩膊，有時就將整個人挨着對方睇騷，後來她更索性脫掉高踭鞋，直接赤腳站着睇騷。<br>齊昕睇足全場才離開，問她是否城城的fans？她即說：「係呀，2012年開始睇佢，今次同朋友嚟睇。」問她何以不入後台找城城合照？她表示：「12年嗰次影過，今次唔入喇，人哋真係好攰㗎，跳足3個鐘，佢跳舞勁好睇呀，嚟緊我仲會睇Sammi、Jay嘅演唱會。」</p><p>要求PS腳</p><p>提到入場前仆傷腳，齊昕笑笑口說已經沒事，還即場展示傷勢給大家看，並笑說：「影我隻腳影得靚啲喎，唔靚唔收貨，可唔可以PS對腳長啲吖？」<br>採訪：黃曉程、黃曉妍<br>攝影：羅德光、朱志聰</p></body></html>