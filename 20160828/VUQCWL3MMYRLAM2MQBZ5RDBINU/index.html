<html><header><meta charset="utf-8"><title>開棟篤騷爆女友捧場卓韻芝宣佈出櫃</title></header><body><h1>開棟篤騷爆女友捧場<br>卓韻芝宣佈出櫃</h1><p>過往身邊男友如聯合國的卓韻芝，性向突然急轉彎，於前晚旺角舉行的棟篤笑上自爆出櫃，目前正與圈外女友交往，更指對方有前來捧場。對於性向轉變，阿芝揚言自己亦不明所以，但就自爆：「其實細個都有暗戀過女同學，不過我都係一個媾唔到女嘅雙性戀者。」對外婆開明支持，阿芝直言感動到喊。</p><p>繼黃耀明、何韻詩和王賢誌後，現年37歲的卓韻芝前晚亦宣佈出櫃，由於過往阿芝先後跟樂隊Mr.成員MJ及法、德籍男友交往，今次性向急轉彎，難免令人感到極意外。<br>阿芝前晚於旺角麥花臣場館舉行首場「風大雨大One Night Stand」棟篤笑，彭浩翔、林日曦、卓韻芝外婆、毛記電視的東方昇和專家Dickson等均有捧場。席間阿芝除寸盡689外，更突然自爆與一女子拍拖，她說：「有晚我幫阿婆摺衫，我同佢講其實嗰個女仔朋友係我女朋友，阿婆就即刻話：『吓，佢冇棍喎。』我話如果佢有兩條棍仲驚，阿婆就同我講：『呢個年代冇乜所謂啦。』阿婆咁講我好感恩，嗰刻我先發現阿婆做人個層次同程度。」<br></p><p>自嘲媾唔到女
</p><p>完騷後阿芝接受傳媒訪問，透露女友前晚也有前來捧場，二人只是交往了一段時間，她說：「不過識就識咗好耐，唔係圈內人。」問何以在棟篤笑上自爆時，阿芝說：「都唔係話專登要自爆，但我諗唔到第二件事可以代表我對婆婆嘅尊敬，我覺得佢嘅器量真係好厲害，我當日真係感動到喊。」可有帶女友見外婆？阿芝說：「本身係識嘅，所以都冇需要去隱瞞。」<br>問性向何以突然急轉彎，阿芝說：「真係唔知，其實都識咗好耐，覺得可能係鍾意佢，我當然係覺得佢好靚，其實細個都有暗戀過女同學，不過我都係一個媾唔到女嘅雙性戀者，緣份係咁，順住去囉。」有關表白過程，阿芝形容是「驚驚哋」，她笑說：「即係話『我好似鍾意咗你』嗰啲。」她又謂不擔心日後被傳媒拍到照片說：「都冇乜所謂喇，學婆婆咁，總之唔好咁多煩惱，我哋有何韻詩頂住。」<br></p><p>盧凱彤讚大膽
</p><p>阿芝在棟篤笑騷上大講政治話題，指689漠視民意，又借阿婆收衫說：「衫自己收，人等天收。」阿芝甚至直言希望黎明做特首說：「佢（黎明）帳篷都冇埋，佢道歉、承擔、轉危為機，呢三樣正正係香港最需要嘅。做特首要講好多金句，黎明含金量高好多。黎明知道核心有外圍，係有人喺外圍支持內圍㗎，係第一個解得通核心價值嘅人。」<br></p><p>此外，盧凱彤昨日在朗豪坊舉行音樂會，對於阿芝出櫃，她說：「好大膽，𠵱家大家風氣漸開放，多謝明哥（黃耀明）做先鋒。」<br>採訪：盧妹、王連連<br>攝影：陳慧安</p></body></html>