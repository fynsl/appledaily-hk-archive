<html><header><meta charset="utf-8"><title>中環在線：大劉少去福臨門　食唔慣新廚手勢？ - 李華華</title></header><body><h1>中環在線：<br>大劉少去福臨門　食唔慣新廚手勢？ - 李華華</h1><p>灣仔福臨門近月少咗華置（127）大股東劉鑾雄（大劉）呢個生招牌，唔少熟客又話食物味道唔同咗，佢個廚房究竟發生乜事呢？原來除咗半島嘉麟樓挖走大廚Gordon Leung，年近70嘅總廚劉師傅今年5月退休後，幾乎成個廚房大換班。</p><p>「拳手廚師」回巢換班底</p><p>廚房大換班又唔一定係壞事，聞說福臨門近10年銳意培養新一批大廚，比較出名係有份創辦福臨門姊妹店國福樓、澳門福臨門嘅「拳手廚師」陳佑良（良哥），良哥今年中就調返去灣仔福臨門做行政總廚，成個廚房團隊唔同晒。<br>良哥未做廚師之前，做過兩年職業拳手，後來轉戰廚房，一做30幾年，大部份時間幫福臨門打工，「賭王」何鴻燊、新世界發展（017）主席鄭家純都搵過佢主理家宴，有段時間佢去咗純官旗下皇朝會做行政總廚，4年前國福樓開業，佢就回巢至今。<br>聽講呢，良哥今年中調返去灣仔福臨門坐鎮，冇幾耐已經知道唔少熟客有微言，指食物嘅味道唔同咗。<br>鬼咩，福臨門嘅熟客好多幫襯咗幾十年，以前班廚師記熟每位熟客嘅口味，甜啲、鹹啲一清二楚，分分鐘每個客對一碟梅菜蒸豬肉都有唔同要求，良哥確係要花啲時間摸清客人口味。<br>大劉可能食唔慣良哥嘅手勢，又想去其他地方，咁咪周圍去，嘉麟樓、置地China Tang都見到佢蹤影嘞。<br><br>李華華<br>mailto:LiWaWa@AppleDaily.com</p></body></html>