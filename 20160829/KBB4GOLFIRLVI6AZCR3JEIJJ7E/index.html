<html><header><meta charset="utf-8"><title>經濟客艙：富爸爸變大輸家 - Captain Cool</title></header><body><h1>經濟客艙：富爸爸變大輸家 - Captain Cool</h1><p>香港有好多富爸爸，囝囡畢業買樓畀首期。但又有咩好葡萄喎？層樓仲要供，囝囡畢業即刻多咗項負債，畢業後就要為層樓打工。第一桶金都未搵到，已經被層樓框住前面嘅路。<br>《富爸爸．窮爸爸》作者羅伯特．清崎提出買樓自住毋須太心急。家陣環球央行QE橫行，囝囡好可能係最窮一代嘅大學生，人工增幅追唔到樓價。愛心父母窮一生積蓄換個安樂窩，用發展商嘅高成數按揭供樓，主觀願望樓市只升不跌。數年後供款優惠期過咗，美國如無意外再加息，樓市逆轉，隨時負債變成負資產。喺香港買樓難，想做到財務自由就難上加難。<br>睇番美息動向，耶倫上周末嘅演說轉鷹話加息理據轉強，接下來9月、11月同12月三次議息會議中，利率期貨顯示9月加息機會率飆升至超過四成；12月加息機會率更超過六成。但聯儲局喺美國大選年唔敢輕舉妄動，尤其喺9月。因為儲局20號至21號議息後數日（26號），就會舉行首場美國總統候選人辯論，估計儲局未必喺下月宣佈加息。至於11月1號至2號嘅議息會議，又同11月8號嘅美國總統大選日相距唔夠一個星期，加上議息後不設記招，大家都傾向相信儲局會喺美國總統大選塵埃落定先再講加息時機。<br><br>Captain Cool<br> https://www.facebook.com/seeforcaptain/ <br>本欄逢周一刊出</p></body></html>