<html><header><meta charset="utf-8"><title>魚樂無窮：爆升藥引打孖上 - 唐牛</title></header><body><h1>魚樂無窮：爆升藥引打孖上 - 唐牛</h1><p>上月初推介莊士孖寶，兩個月下來，阿媽莊士機構（367）微升六格，阿仔莊士中國（298）勁好多，狂升逾三成。<br>無他，日前剛宣佈向碧桂園（2007）出售東莞項目，作價15.5億銀，收益淨額12.4億銀，望一望莊士中國市值，單刁公佈前只得10億銀，盈利仲大過市值，爆升變得理所當然。<br>一石激起千重浪，如果打孖上仲得了？月中推介嘅明輝國際（3828）重遊舊地，卻擁有雙重爆升藥引，有望啟動第二輪攻勢！<br>藥引一︰賣產概念。公司已透露就出售上環辦公室及車位物業簽訂意向書，總值2.63億銀，相當於市值近四成，如果成事，又可憧憬派特別息。<br>藥引二︰盈喜概念。公司宣佈因重估物業錄得5,500萬公允值收益，相關資產正是潛在出售項目，突然重估目的為何，答案似乎已寫在牆上。<br>就算撇除上述因素，明輝主打嘅酒店供應品業務，盈利穩定，上年大賺8,000萬銀，現價股息率達五厘，市值卻只得7億銀，有心人要舞起話都冇咁易。幾時係時機？望望日曆，原來今日公佈業績呀！仲等？</p><p>唐牛<br> http://www.fb.com/tongcow88 <br>本欄逢周二、四刊出</p></body></html>