<html><header><meta charset="utf-8"><title>財路：東風拆解庫存炸彈 - 錢雋</title></header><body><h1>財路：東風拆解庫存炸彈 - 錢雋</h1><p>東風集團（489）由上年4月高位14.5元，到家陣累跌44%，得番4倍幾預測PE，PB兼落到歷史低位，係睇兜底。<br>東風啱啱上周五派今年上半年成績單，盈利倒退1.8%咁大把，當日一個唔該，插咗6%，但噚日已即時回穩。咁睇，東風今年上半年盈利近68億元（人民幣．下同），比上年下半年47億元有改善。<br>又據管理層講，呢個8月份，喺行業增加20萬台庫存情況下，東風庫存下調咗2萬台。東風無好似行家咁，有龐大庫存積壓，少個炸彈。又東風現價8.27元，係五年海底價，往績PE得5倍多啲，就當集團今年盈利無增長，呢個PE水位，比起集團2005年上市以嚟歷史平均9.3倍，平咗44%。<br>場內專業評估，東風今、明兩年EPS 1.66港元同1.74港元，兩年預測4.9倍同4.6倍PE。又東風家陣0.67倍PB，已經喺歷史低位。場內專業預估，集團今、明兩年0.63倍同0.56倍PB，明年預估PB，比集團上市歷史平均1.85倍PB，平咗70%！場內同級數行家，吉利（175）明年專業預估1.7倍PB、華晨（1114）1.4倍、廣汽（2238）1.2倍，北汽（1958）1.1倍。東風PB平霸！<br>東風派成績單後，12間大行即時評級，以大行平均10.7元目標價計，東風都講緊要升近30%，到時集團明年PB先得0.73倍，邊有耐追到行家？</p><p>錢雋<br>細價股專家<br>本欄逢周二刊出</p></body></html>