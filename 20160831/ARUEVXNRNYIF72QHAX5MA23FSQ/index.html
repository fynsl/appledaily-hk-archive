<html><header><meta charset="utf-8"><title>財經評論：港人港地一場誤會</title></header><body><h1>財經評論：<br>港人港地一場誤會</h1><p>當年梁特還未成為梁特之時，已好叻叻豬提出「港人港地」政策，口口聲聲要幫助港人上車，一班港豬當然嗒晒糖。及後梁特上任的確有兌現承諾，啟德發展區咁大，分兩塊「豬肉」畀你哋有乜所謂，更附送一堆煩到嘔的限制。<br>有限制唔緊要，最緊要係個價！中海外2013年以45.4億元高價投得，明碼實價，冇因為「港人港地」四粒字投地有discount，講緊麵粉呎價達5,427元及4,913元。至日前項目開價，你以為「港人港樓有特惠？」唔好意思，啟德1號首批折實最平果個單位要492萬元，折盡均呎1.45萬元，日前加推的單位更進取，部份兩房單位定價逾千萬，直逼九龍站豪宅造價。不過發展商無呃你，人地好坦白咁話自己個盤定價係參考九龍站、奧運站上蓋望維港嘅豪宅。</p><p>記者再問發展商認為呢個價能否幫助港人上車，中海外一句「特首無話可以合理價錢畀香港人買到，只不過係港人優先買物業」。<br>示範車位人龍，有！入票超額，都有！發展商寸得起，首批未開賣就加推兼加價。睇樓客話貴，平多幾千蚊呎會開心啲；更有睇樓客孫太突破盲腸，「你話港人港地呀嘛，我諗住拎住身份證有優惠，如果你同出面（其他新盤）一樣，使乜港人港地？」若再有港人港地樓盤，她回應：「唔好咁貴，真係畀優惠香港人，咁我哋先覺得有榮譽感。」<br>上車嘅榮譽感人人想要，「港人港地」聽落好friendly，但只怪「港人港地」個名改得太好聽，你以為係「畀港人上車的土地」，事實上係「畀（有錢）港人上車的土地」。呢個故事教訓你，做人不能「too simple，sometimes native」，特別係做香港人。<br><br>記者：陳家恩</p></body></html>