<html><header><meta charset="utf-8"><title>中環在線：林小珍范巧茹同大台講拜拜 - 李華華</title></header><body><h1>中環在線：<br>林小珍范巧茹同大台講拜拜 - 李華華</h1><p>大台主播離巢風，吹到財經台！電視廣播（511，TVB）今年2月將「高清翡翠台」改為「J5」，主攻財經節目，有消息話呢半年主播要應付嘅工作量多咗，兩位資深財經女主播范巧茹同林小珍，因此已經遞信辭職，分別喺9月中同10月底拜拜，兩位暫時未有新去向。<br>范巧茹2005年加入大台，主要負責Live Show《交易現場》，至今已經做咗11年，連同之前喺有線（1097）10年經驗，傳媒資歷有21年。佢有個8歲仔仔同7個月大嘅BB女。至於《智富之道》主持林小珍就2003年畢業後加入大台，做咗13年，舊年剛做媽媽，BB女9個月大。<br>兩位媽媽級主播，之所以咁有勇氣跳出自己熟悉嘅「公仔箱」，返屋企湊BB應該係一個好大嘅動力。更何況，近幾年離巢嘅大台主播都不愁出路，除咗跳槽轉行之外，陳珍妮就出書，伍家謙變身網絡紅人，仲連廣告、電影都拍埋，話唔定范巧茹同林小珍休息完，好快又見到佢哋有新搞作。<br>查實自從「J5」開台後，除咗主播工作時間同應付嘅節目多咗之外，是非都一籮籮，最惹人談論係開台首日，喺黃金時段播普通話節目，仲要全簡體字幕，一度惹觀眾不滿。<br><br>李華華<br>mailto:LiWaWa@AppleDaily.com</p></body></html>