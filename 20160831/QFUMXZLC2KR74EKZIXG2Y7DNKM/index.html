<html><header><meta charset="utf-8"><title>【馮仁昭四圍超】談康堤出國升學　Eason：香港讀書難</title></header><body><h1>【馮仁昭四圍超】談康堤出國升學　<br>Eason：香港讀書難</h1><p>陳奕迅（Eason）噚日去咗維園，以推廣大使身份出席賽馬會樂動網球活動，同場仲有財爺曾俊華，Eason喺台上玩轉球拍，笑言7歲就學網球：「以前見到林子祥、張學友打網球，覺得好有型，我就去打網球。我以前短髮，梳側邊界同孭住球袋，有啲人都認錯我係張德培。」<br>Eason𠵱家放大假成日做運動，除網球同羽毛球外，仲有跟黃佩霞學瑜伽，身形終有番少少輪廓：「做運動真係好爽，同埋冇壓力，其實我冇輕，都係170幾磅，以我高度，應該係150幾磅，我今年42歲，身體好似螺絲一樣會生銹。」</p><p>爆囡囡懶</p><p>Eason講到囡囡康堤唔識打網球，佢話：「公開講佢會好hurt，不過佢音樂同唱歌係好，佢手長腳長腰長，會論盡啲，懶呀，似我，所以靜態啲會好啲，佢有跟阿徐（徐濠縈）跑步，佢好自律。」提到開學，有傳康堤會去外國讀書，Eason好大反應話：「點解我唔知？香港幾好吖，唔辛苦，但係難，不過難係好，因為係好學校。去外國都想，見識吓世界，又可以獨立，等佢中三、四，有自己朋友先。」<br>問到好友陳子聰康復情況，Eason就話對方好似OK，但未知幾時出院，有提議佢搵埋子聰做運動，佢話：「佢應該未得，休息吓先。」<br>撰文：馮仁昭</p></body></html>