<html><header><meta charset="utf-8"><title>港姐宋芝齡黐已婚執行董事戴情侶手鈪當街啜</title></header><body><h1>港姐宋芝齡黐已婚執行董事<br>戴情侶手鈪當街啜</h1><p>記得香港剛吹起「韓」風嗰陣，成日見到宋芝齡出現喺公仔箱，識韓語嘅宋芝齡主力訪問韓星，自1996年參選港姐入行，喺大台撈咗多年發展平平，現時少咗見佢喺幕前演出。<br><br>昨日有周刊爆37歲宋芝齡去咗辦韓語學校，又開過韓式餐廳，做女強人之餘，亦搵到個已婚HMV集團執行董事何智恒，早前陪男友去半島開餐，當時何智恒手上仍戴住婚戒。<br><br>據報道指，宋芝齡半年前同何智恒撻著，男方做過律師行合夥，家住西半山，日前二人戴住情侶手鈪行又一城，行完家品店，就一齊去買雪糕，一杯兩份食，何智恒又出手掃宋芝齡玉背，食完行行吓，何智恒更突然咀咗宋芝齡一啖，不過見在場有記者影相，何智恒就即急步走人。<br><br>報道問過宋芝齡，佢直認知男方已婚，認為大家係成年人，一定清楚先行埋，而何智恒亦認與宋芝齡拍拖，稱同老婆已分居幾個月，問題存在咗一段時間，但就話宋芝齡絕對唔係第三者，唔想宋芝齡被標籤。</p></body></html>