<html><header><meta charset="utf-8"><title>魚樂無窮：滙控升到你唔信 - 唐牛</title></header><body><h1>魚樂無窮：滙控升到你唔信 - 唐牛</h1><p>鄧小平講過，不管黑貓白貓，捉到老鼠就係好貓。股場亦然，藍籌國企基金細價股，識得升就係好股。唐牛鍾情中小股，但見到大嘢有勢，一樣唔會放過，今日推介更係超級巨無霸滙控（005）。「嘩，升咗好多喇喎，點買得落手呀？」正所謂高處未算高，你睇股王騰訊（700）就知，何況滙控賣點多到嚇死人，買番少少傍身，有你着數。<br>賣點一︰見底味濃。眾所周知，滙控𠵱家幾乎日日回購，8月至今累計用咗18億銀，不及預計動用金額195億銀嘅一成，但效果立竿見影。<br>賣點二︰高息誘人。管理層講明不減派息，現價股息率仲有7厘，好似漆黑中嘅熒火蟲一樣咁鮮明，咁出眾！<br>賣點三︰買盤積極。邊個買緊？第一，大媽。翻查港股通數據，滙控近日經常打入三甲，淨買入數以億計，噚日仲有多達10億元狂掃，非常誇張。第二，長倉基金。近年滙控遭唾棄，唔少基金零持倉甚至沽空，如今醜股大翻身，反手造好是常識吧。第三，對沖基金。平息借錢買高息滙控，財息兼收。<br>目標價幾多？用股息率計，去年全年派息3.98元，6厘息的話即係66.3元，潛在升幅15%，最低要求也！<br><br>唐牛<br> http://www.fb.com/tongcow88 <br>本欄逢周二、四刊出</p></body></html>