<html><header><meta charset="utf-8"><title>自成一格：成吉思汗都搞唔掂的危機 - 越野兔</title></header><body><h1>自成一格：成吉思汗都搞唔掂的危機 - 越野兔</h1><p>全球經濟好似穩定番，其實內裏暗藏危機，除了以委內瑞拉為首的產油國在破產邊緣外，其實仲有一個近在眼前的國家，亦都面臨緊重大經濟危機。<br>講緊嘅就係同我地隔住個中國，兼係一帶一路成員國之一的蒙古國喇！上月18日，蒙古國新任財政部長巴圖高科食咗誠實豆沙包咁，坦白地承認蒙古國正處於經濟危機，政府各部門運營成本及工資已無法支付，料今年蒙古政府債務佔GDP比重將達到78%；當地央行亦將基準利率從10.5%升至15%。<br><br>市場反應就最現實，蒙古國政府債券當時即刻插晒水，主權信用評級亦由B下調至B-的垃圾級別。據悉淨外滙存底僅剩下4.29億美元，所以全國上下要勒緊褲頭過日子，總統等高層人工大減三成，基層政府開支則減少20%，聽聞奧運選手糧都無得出。<br>此外，蒙古國貨幣圖格里克（Tugrik）亦於8月中創下歷史新低，每美元兌2,197圖格里克，成為全球貶值最多的貨幣，較2011年最高位約1,200圖格里克大挫近五成！<br>點解會搞成咁呢？原本蒙古國資源非常豐富，加上與中俄關係友好，煤、銅、甚至黃金礦產源源不絕向外輸，就好似東亞版的沙地阿拉伯咁，越養越強大，經濟增長一日千里，2011年經濟增幅甚至高達17.3%，跑贏大市幾條街。<br><br>有咁多資源做靠山，財源滾滾來，有錢途又有前途，蒙古國就好似富二代咁有潛力。可惜，2012年突然推出條《限制外國投資法》，覺得自己好威啦有寶咁，企圖囤積居奇，處處刁難海外投資者，嚇走咗好多外資公司。條例實施前（2011年），蒙古全年外資流入達46.2億美元，到2016年上半年，得番3,500萬美元；單是今年計，當地註冊的13萬多家企業，有逾6萬家企業停業呀陰公！<br>外資大減都算喇，再加上中國經濟增長放緩影響商品需求，全球大宗商品價格大挫，直接影響蒙古國生計，經濟雪上加霜；蒙古國經濟嚴峻程度就好似委內瑞拉咁，認真無眼睇，成吉思汗翻生都搞唔掂，睇吓今次IMF會唔會出手救國啦！<br><br>越野兔<br> https://www.facebook.com/Sailorrabbit/ <br>本欄逢周五刊出</p></body></html>