<html><header><meta charset="utf-8"><title>女神tea time：新濠國際大落後 - Fifi</title></header><body><h1>女神tea time：<br>新濠國際大落後 - Fifi</h1><p>呂志和呢頭講，澳門賭業見底；最新澳門就公佈，上月博彩收入過去兩年幾來首次錄回升，按年升1.1%至188.36億澳門元，結果濠賭股就繼續升，問題係，追唔追？追邊隻？<br>賭股入面，隻新濠國際（200）升得特別靚，全日炒高8%。澳門博彩條數有幫助就梗，但更重要係佢份業績。公司至6月底止中期業績，期內因取得在美國上市的新濠博亞控制權兼成為單一大股東，獲得特殊收益103.855億元，令純利相應大增92倍，高達103.67億元。<br>冇錯，今次業績咁靚，係因為特殊收益，但同時因為呢項特殊收益，令公司手持現金超過133.39億元；然後你再睇睇佢最新市值，正正係134億元！新濠國際咁大隻賭股，市值只係等如現金？你聽到都覺得唔係呀化？咁多現金，未來相信會有更多投資，小賭王都係時候發威吧。<br><br>除咗現金外，公司旗下新濠影滙早在去年10月開幕，套《使徒行者》好唔好睇唔好講啦，但套戲的確取景新濠影城，令人氣增加。永利（1128）旗下永利皇宮及金沙（1928）巴黎人於今年內開幕，永利於今年1月見底，至今累積升85%；金沙就累積升73%。新濠國際又係有新賭場，但完全未反映過喺股價，股價更要去到7月先見底，至今只反彈26%，明顯大落後。單係呢兩點，都夠話畀你聽，要衝小賭王隻新濠國際。<br><br>Fifi<br> http://fb.com/lovefrystock <br>本欄逢周五刊出</p></body></html>