<html><header><meta charset="utf-8"><title>靠牛肉麵打入機場皇璽主席：我哋唔係Sell好食</title></header><body><h1>靠牛肉麵打入機場<br>皇璽主席：我哋唔係Sell好食</h1><p>【本報訊】半新股皇璽餐飲（8300）8月初上市時，挾住「澳門幫」概念，加上股價炒高後高台跳水，輕易成為市場焦點；「賭王頭馬女婿」更成為主席王文威的代名詞。事實上，王文威落手落腳打滾餐飲業13年，經營餐飲業方面確有一手。<br>「我哋賣點唔係賣超級好食。」作為餐飲集團老闆，王文威竟會以「不賣美食」為定位，似乎好矛盾；然而皇璽集中火力做香港機場生意，目前已成機場最大餐廳集團，市佔率已達三成。若你曾經在出入境前在機場覓食，都會明白，快靚正醫到肚的便飯，會比精雕細琢的九大簋來得實際。「唔可以話我哋唔好食，大家樂（341）都話自己啲嘢好食㗎，但大家understand啦。做機場，我哋主要賣點係方便、價錢，我哋做大眾化，唔係做精品。」<br>皇璽旗下4間直接持有的食肆品牌，包括承繼其父親的「台灣牛肉麵」；以及「Nosh Caf𥌎 &amp; Bar」、「中國廚房」、「阿瑪港澳門餐廳」，的確全部走中價速食路線。此方向有一個好處，「我哋嘅出品，盡量唔會太倚賴師傅個人技術。」<br></p><p>王文威坦言，現時香港飲食業青黃不接，少人入行，好師傅難求，致員工成本高，「呢行師傅係可以惡過老闆，見過有行家，個師傅扭計要加人工，老闆話考慮吓先啦，咁師傅就拉隊唔做。」<br>餐飲業面對的困難，又何只是大廚短缺？租金亦是一大難題。「黃金地段唔好話租唔租得起，係業主根本唔會租俾食肆。」目前皇璽市區舖只有九龍城的「台灣牛肉麵」，以及特許一名獨立第三方以「台灣牛肉麵」及「中國廚房」品牌經營尖沙嘴廣東道的分店。<br>事實上，台灣牛肉麵早於1993年，其父已打入廣東道，結果2011年因貴租被逼搬到中港中心地庫，至2013年再搬至樓上舖。「之前諗都唔會諗喺旅遊區租。」然後隨着零售轉差，反而成為皇璽擴張的契機，他表示，現時業主「冇企得咁硬，係一個時機，令食肆重返以前未有諗過開店嘅地方。」他表示，正積極於旅遊、商業區物色舖位，主力谷起「台灣牛肉麵」品牌。<br><br>記者：倪敏慧</p></body></html>