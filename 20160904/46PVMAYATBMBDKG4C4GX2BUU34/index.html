<html><header><meta charset="utf-8"><title>【老師的吶喊】校園禁「獨」80後Miss倡人心教育</title></header><body><h1>【老師的吶喊】<br>校園禁「獨」80後Miss倡人心教育</h1><p>我想陪住香港成長。」一位80後、在香港土生土長的梁詠詩說道。<br> <br>手執教鞭已十年的梁詠詩，現時於一所本地傳統著名中學任教中文及中史科，這亦是從小的志願：「因為以前的老師教得好，佢教識我教書唔淨係教你點攞好成績，係教你點樣去做正確嘅嘢，品德情意。」<br> <br>當年受到啟蒙的梁老師認為「教育係人心」，用心教學便希望學生得到課本以外的知識，她說：「咁依家有學生就係對香港嘅前途有興趣想知多啲，o依家(教育局)就係撳住你，唔畀你講。」</p><p>回想當年作為學生的她，跟老師討論時事比較自由：「例如歷史老師話外國呢啲事件同香港依家都有關係，我哋就即刻醒神，老師會話借古鑑金。」而學生們十分重視老師的觀點：「我教中史時，有學生問『書本話毛澤東二萬五千里長征，令到士氣非常之高昂，但我覺得佢被國民黨打到落花流水，其實係咪二萬五千里大逃亡呀？』大家有討論，我都有個人立場，我都覺得係打到走，然後睇吓點反擊。」再舉例說：「學生如果問台灣係咪中國一部份，嘩！我諗我到時會啞咗，但以前我會反問同學，台灣可以自己選總統，我哋冇喎。寓教於學。學生問得多啲，老師諗得多啲，學生又進步，老師又進步。」<br> <br>訪問當日，梁老師再三叮囑訪問內容純屬其個人意見，「一來驚，二來我對o依家呢個政府有啲氣餒。」梁老師認為禁止討論「港獨」會影響日常教學，有指討論「港獨」可能會取消教師註冊資格，她說：「論及歷史、中史或者通識科，自然會講到香港現時處境。我自己嘅班主任堂也會請學生做剪報功課，然後要評論一下，咁如果個學生指咗篇港獨，又或者問點解立法會選舉有篩選過程，咁我就真係呆咗，可能我要落閘話呢啲唔答得你。」<br> <br>梁老師：「一個討論、一個交流，即唔係非黑即白㗎。單方向嗰啲唔係討論，師生關係要有火花。」她以個人身份批評教育局只急忙禁止「港獨」在校園散播：「吳克儉講嘅嘢係令校園政治化。教育局除咗識得落order(命令)話唔好講港獨之外，其實係咪應該要認真睇吓教育政策，係咪真係為學生、為老師呢？」<br> <br>「我希望年青人喺社會上有更加多話語權。」梁老師說。<br> <br>立法會選舉投票在即，網上最近流傳一封、由一位無票在手的中學生的信，信中寫道：「你手上一票代表我的未來。」(相關新聞連結： http://bit.ly/2bFD5nX  ) 學生對自己的未來擔心，梁老師同樣，當中也包括「一帶一路」政策，她說：「當我依家讀緊書，有一帶一路，我係唔會考慮到第二度讀書，好多地區都好危險，自身安危，仲有學歷嘅認受性，拎住張沙紙喺香港搵工，究竟啲老闆係咪睬我呢？」<br> <br>「我以前覺得教好書就算，o依家係教完書後想將課堂搬喺社區，希望大家留意時事、關心社會。」梁續道：「我希望年青人喺社會上有更加多話語權。」<br> <br>採訪：懷鈺<br>編審、編導：Kaman<br>拍攝：馮峰、Neo<br>剪接：Roy </p></body></html>