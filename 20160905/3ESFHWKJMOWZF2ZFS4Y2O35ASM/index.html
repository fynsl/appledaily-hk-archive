<html><header><meta charset="utf-8"><title>帶住婚紗去旅行 - 邁克</title></header><body><h1>帶住婚紗去旅行 - 邁克</h1><p>一雙玉人毫無計劃下在布拉格閃婚，新娘隨意的打扮無人不讚漂亮，那件裙子並非高級名店訂做，只是街牌四千蚊有找的貨仔，還要不是真金白銀買的，是店鋪兩年前的贈品。這就是天生麗質難自棄，正如當年法國性感小貓碧姬芭鐸，穿上村姑格仔裙便跑到教堂行禮，本來已經為她言行舉止嘩然的衛道之士擘大口得個窿，隔了半世紀有多還合不起來。我特別喜歡那對扮芭蕾舞鞋的裸色阿迪達斯，睇樣襟着過Repetto，可惜男裝似乎沒有施狄娜麥卡尼這款設計，只好借用于逸堯先生的邏輯自我安慰，睇咗當着咗。<br>羨慕歸羨慕，體內煞風景的冒牌福爾摩斯搶閘發表心得：舒小姐又話原本冇打算做馮太嘅，點解行李箱裏有呢樣東西，莫非她公幹又好私遊又好，都有帶住婚紗去旅行的習慣？嗱嗱嗱，學嘢嘞喂細路，所謂不怕一萬只怕萬一，今後出門什麼都可以不帶，唯獨婚紗必定隨身，而且不能寄艙，要放在手提，像老人家的保濟丸一般有備無患，好過忽然有人要求立即結婚，臨急臨忙拿手唔成勢，誤佳期事小，誤終身事大。當然你會說，當今世代速遞如此發達，唔幫襯DHL同FedEx仲有順豐，寄套婚紗有幾難，二十四小時之內地表任何角落都可以送到。呃，係係係，唔好意思，一不小心露出孤獨老人的馬腳。我們這些冇家人冇傭人同住的單身寡佬，就算屋企偷偷藏了件一模一樣的結婚禮服，在外地叫起手要用，都不知道應該委託什麼人代勞，破門破櫃翻箱倒篋，找出一早準備好的道具火速運送。最怕收到後發覺唔妥，打電話咆哮：「都話要H&amp;M咯，鬼叫你寄Herrera嚟？」</p></body></html>