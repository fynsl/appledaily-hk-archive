<html><header><meta charset="utf-8"><title>智取大市：越冇把握越贏錢 - 晉佳</title></header><body><h1>智取大市：越冇把握越贏錢 - 晉佳</h1><p>升市短炒贏錢嘅條件，可以好簡單，只要喺你入市之後，仲有人以更高價入市，你已經有潛在贏錢空間。不過，世事往往好矛盾，當你入市前左諗右諗，驚死接火棒時，之後通常仲有得升。當中道理並唔複雜，如果你半信半疑，天下間肯定有好多人同你一樣，對於股市半信半疑，所以購買力未消耗得盡。<br>但升到某一刻，當你信心滿滿咁去買之時，全世界同時都會好多人同你有相若諗法，大家一齊信心滿滿，消耗所有買股票嘅錢，冇人有餘錢接貨，就去到升市盡頭。<br><br>同長線投資比較，短炒的確係一門着重心理分析嘅學問。短炒高手，呢一刻唔少都睇淡長遠股市前景，但只要準確估到自己唔係接火棒的一員，都唔會放過機會，衝咗先算。有時，喺冇乜把握入市嘅情況下會贏錢，反而喺好有把握嘅情況下入市，就會輸錢，股市就是這樣。<br>耀才（1428）曾經因為「深港通」憧憬而爆上，然後股價回落後又傳賣盤，再炒上又再回落。呢一刻冇事冇幹，又靜雞雞升番去接近兩段傳聞期間嘅高位，形成上升三角形，股價零零舍舍跑贏港交所（388）、國泰君安（1788），似有啲計，預計短時間內開turbo。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>