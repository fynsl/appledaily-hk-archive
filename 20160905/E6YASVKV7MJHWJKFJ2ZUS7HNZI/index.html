<html><header><meta charset="utf-8"><title>【雞蛋擲高牆】領展迫死漫畫店　人情味快遞抗霸權</title></header><body><h1>【雞蛋擲高牆】<br>領展迫死漫畫店　人情味快遞抗霸權</h1><p>「當年一大班細路會喺門口等《龍珠》、新一期《男兒當入樽》，包都包唔切！」張老闆笑道。張老闆（張志忠）在一九九二年開始經營首間漫畫店，全盛時期曾同時擁有十間分店，可惜，近年這個行業以驚人速度萎縮，現在張老闆只剩下彩虹邨一間漫畫店「漫畫世界」，人們也只能從他的分享中窺視昔日本地漫畫店業的黃金時代。</p><p>「最大嗰間喺龍翔中心，一千三百幾呎，如果係商場裡面，全香港最大就呢間o架喇！」不少名人都是張老闆的客人：「倪震呢，佢就嚟租一套《男兒當入樽》，當時職員唔敢租晒三十幾本畀佢，佢就擺低一千蚊，跟住成套書搬番寫字樓睇。」就連本地漫畫家《Feel 100%》作者劉雲傑也是常客。他保守估計高峰時有四至五萬名會員，你又會是其中之一嗎？</p><p>「漫畫世界」由二零零七年開始於彩虹邨金碧樓營業，這裡收藏了近十萬本漫畫和小說，在大家熟識的漫畫店書牆背後，原來發生過一些鮮為人知的秘事。當年的《2007年版權（修訂）條例》新增了保障範圍，包括為漫畫書引入租賃權。本地四大出版社正文社、文化傳信、天下出版和玉皇朝的管理層特意到漫畫店藉租賃費價格談判，書店空間淺窄，張老闆惟有請他們到後面儲物室，七、八位高層於不足三十呎的空間蹲在一起談判的場面，令他印象難忘。</p><p>可惜，租賃費也沒談好，漫畫店結業潮已無聲無色的展開，張老闆慨嘆現在行業已是夕陽工業：「年輕嗰班，大多數喺網上睇書。」續說：「（以前）去出版社攞書，要搵架唧車將一版書拉落樓下，搵貨車車番嚟；o依家嘅情形，就係我帶幾個膠袋去就可以裝晒。」的確，現今免費漫畫資源俯拾皆是。年輕一輩當中，誰還會到漫畫店租一大堆書，過著深宵在家裡被窩偷看漫畫的日子？</p><p>時代巨輪是致命傷，還有一個「兇手」 就在我們之中。「由領匯（現名為領展）接手之後，租金（升幅）大約超過一倍。」張老闆只能忍痛結束某些由領展管理的商場分店。除了租金問題，小商戶即使有意繼續經營，也未必獲得續約。他在將軍澳彩明苑的分店便遭到無情對待。「租約係二零一一年三月三十一日到期，去到三月四日，領匯女職員打電話嚟，話唔同我續約喇，當時梗係好驚訝啦，o依家都冇一個月，得廿幾日，佢就同我講，我補番嗰幾日畀你囉。」他隨即苦笑。書店最後來不及清貨，那些書刊就只能長眠堆填區。<br> <br>領展扼殺了小店生存空間，甚至令庶民生活也不好過。於將軍澳翠林居住了二十八年的張老闆，親歷翠林商場（現名為翠林新城）的變遷，「以往熱鬧好多，髮型屋、五金鋪、家品店，都唔係連鎖店式經營。」自從領展於去年出售商場後，現在只有零星商鋪，「而家係好冷清，文具鋪已經喺門口話要清貨結業啦， 賣嘅貨品比以前貴咗，所以有啲市民可能搭車去第二個屋邨買餸。」問及香港有領展是好是壞，他馬上回應：「絕對係壞事！」並對領展心存疑問：「點解政府經常口口聲聲話唔會回購？政府當初未諗清楚，就整咗個領匯出嚟，以賺錢為先。」<br> <br>為了繼續照顧舊街坊，張老闆決定使出新招數，以汗水對抗霸權。去年八月，他以一輛流動漫漫書車，供會員於facebook或Whatspp留言預訂心儀的漫畫和小說，翌日便以此漫畫書車到達不同屋邨，將漫畫書送到會員手上，一星期送足六日。老會員均對於這輛書車叫好，熟客郭先生表示：「我一個禮拜起碼租兩次，最少o架喇！」年輕會員黎小姐一家也是書車的支持者，「始終鍾意攞住本書睇，多過上網碌。」她更大讚老闆為人很好，不介意他們有時延期還書。看到客人支持，張老闆也不禁說：「三十幾度企喺度，大汗疊細汗咁，但佢地都一樣照嚟，真係好多謝佢哋。」<br> <br>有人說，看《男兒當入樽》順境看赤木，逆境看流川，絕境看三井。面對巨牆，張老闆跟三井一樣，選擇做「一個永不放棄的人」；面對巨牆，你又會站在哪一方？</p><p>後記</p><p>訪問中，問到老闆有沒有關於與客人的故事可以分享，他謂沒甚麼特別。到訪問完結，沒有出鏡接受訪問、一起經營漫畫店多年的張太搖頭道，老闆為人老實，不懂說話。不久，我們發現夫妻二人盯著收銀櫃旁的閉路電視指指點點，原來，書牆背後有兩隻小貓在流連。老闆便帶我們到儲物室，介紹牠們：「以前出面欄杆有個窿，（小貓） 走咗入嚟，咁我就索性封咗佢，畀番一個入口佢哋，佢哋可以喺呢個空間瞓覺、食嘢，出去玩又得，好自由o架。」小編問，沒有想過趕走小貓嗎？他淡言：「冇呀，佢入到嚟，咪諗吓點樣畀空間佢哋喺度活動。」又謂，由於已圍起欄杆，牠們不會隨便爬進店內抓破漫畫。這裡甚至是五隻猫兒的出生之地，有數隻已讓客人帶走照顧了。有時候，人與萬物的關係，便是如此般，於「漫畫世界」、於社區無聲的築了起來。<br> <br>採訪：何宛珊(表妹)<br>攝影：馮峰、Teddy<br>後期：Roy<br>編審：仙、懷鈺<br>編導：Kaman</p></body></html>