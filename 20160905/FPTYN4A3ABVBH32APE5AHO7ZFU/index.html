<html><header><meta charset="utf-8"><title>【馮仁昭四圍超】老公開騷鬥肉麻　楊洛婷速遞肉嘴</title></header><body><h1>【馮仁昭四圍超】老公開騷鬥肉麻　<br>楊洛婷速遞肉嘴</h1><p>樂隊Dear Jane前晚喺九展舉行一連兩場演唱會，吳業坤同自封Dear John新組合嘅衛蘭、衛詩、連詩雅、新人曾若華（Jude）做嘉賓，捧場睇騷就有Super Girls、袁澧林等。Dear Jane主音阿Tim個老婆楊洛婷絕對係癡心fans，除咗高舉示愛牌之外，中場仲走埋台邊送花獻肉嘴，當然呢啲只有阿Tim獨享。完騷後兩公婆又肉緊抱抱，肉麻到呢……</p><p>扮城城𠱁老婆</p><p>阿Tim唱老婆嘅男神郭富城首《狂野之城》時，仲扮埋城城跳舞，耍冧招高呼：「老婆，I love you！」晒恩愛。坤哥着住皮背心扮到好rock咁出場，戴住一邊有假紋身嘅手袖，但就俾Dear Jane笑係1984年造型兼玩踢爆話：「坤哥要求啲衫要自己襯過，可以揀得靚啲，估唔到襯到咁。」<br>完騷之後，阿Tim講到𠱁到老婆勁開心：「係咁易啦！我睇咗城城嘅演唱會，偷少少師用嚟表演。」佢又笑坤哥個造型遲咗30年：「坤哥好好笑，着之前影咗相畀我哋睇，估唔到咁好笑，現場見到佢上台個吓，都差的甩bit。」另外，衛蘭、衛詩姊妹同Jude話佢哋以後會用呢個形式繼續唱。<br>撰文：馮仁昭</p></body></html>