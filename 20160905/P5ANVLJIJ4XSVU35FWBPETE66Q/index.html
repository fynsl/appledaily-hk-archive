<html><header><meta charset="utf-8"><title>港男梁裕恆上ViuTV媾女食兩家茶禮</title></header><body><h1>港男梁裕恆上ViuTV媾女<br>食兩家茶禮</h1><p>為夢想可以去到幾盡？「翻版唐文龍」梁裕恆（Flow Leung）為參加今屆香港先生選舉，決心辭去消防員工作。早前被問到是否很想加入娛樂圈時，他害羞地搖頭，表示不懂回答。但其實Flow鋪路入娛樂圈早已有迹可尋，本報發現ViuTV將於明晚10時播出的實驗愛情節目《脫獨工程》，Flow是其中一名男神約會對象。</p><p>爆肌履歷又好</p><p>在宣傳片中，Flow坐在梳化一男面對三女對談，之後蒙着眼與另一位靚女約會。Flow在健身房內赤裸上身，大騷爆肌身材，約會後說：「幾enjoy同佢（靚女）觸感，成件事都幾浪漫。」<br>據悉《脫》於今年5月在網上招聘單身男女，Flow表現突出，很快便被監製睇中。《脫》監製黃慧君昨日在電話說：「佢除咗靚仔、大隻、人工高，份履歷表仲好突出，話自己有做義工，鍾意彈結他、睇書，又有講愛情經歷，係鍾意啲好純樸嘅女仔。」問到Flow有否與靚女發展？她說：「唔可以穿結局，嗰個女仔叫KT，係藝術家，本身性格硬繃繃，我哋就係要幫一啲有問題嘅人去結識唔同異性。」</p><p>麥明詩揀6號</p><p>而昨日Flow與其他9位候選港男在馬鞍山參加宣傳活動，「小鮮肉」1號鍾君揚（Freeyon）先拔頭籌奪得「現場最佳表現香港先生」，2號麥凱程（Alex）則好識冧女仔，用法文讚穿上大露背裝的麥明詩非常靚女，又指應屆港姐劉穎鏇是他心目中的女神。麥明詩就覺得6號馬俊傑特別合眼緣，自言喜歡青靚白淨，但一提男友林作便煞停，追問她是否分手？她說：「唔講啦，低調啲！」<br>採訪﹕黃曉妍、嵐山</p></body></html>