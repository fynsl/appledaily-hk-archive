<html><header><meta charset="utf-8"><title>笑到最後：點令香港再起飛？ - 高明</title></header><body><h1>笑到最後：<br>點令香港再起飛？ - 高明</h1><p>民主選票嘅發明，只係確保用非流血手段換走唔啱心水嘅當權者，並唔包一定有得選你最鍾意嗰位。身為支持民主嘅自由市場主義者，今屆親市場嘅候選人只得一個，就係九西區嘅「大陸朱」，可惜高明唔係佢嗰區，無緣投佢一票，只可以從策略出發去選。<br>香港嘅積弱，源自於中國嘅富強，因為香港嘅設計，係靠對沖中國國力弱，做中間人游走於中西兩邊，喺狹縫之中取利。由清代商人胡雪巖喺香港借滙豐牽頭嘅貸款去幫清朝政府打仗；到共黨產利用香港運物資軍火，原理都係一樣。<br>近三十年中國崛起，直接出世界同洋人做刁，香港失去中間人地位，先失一仗；再加上中國經濟發展初期高速增長，令中國人以為自己有制度優越性，唔再放香港資本主義自由市場在眼內。<br><br>但係經濟高速增長係有盡頭，中國經濟一定會步入衰退，香港制度上嘅優越性將會幫到中國走出衰退。喺呢日出現之前，香港要維持現有制度，到中國經濟步入衰退時，就利用香港制度不同圖利。<br>本來高明呢一票，預留咗畀勇武派，進入議會盡情浪費議政時間，「用時間換取空間」。真正勇武派，應該可以媲美蘭桂坊醉酒洋漢，要用七、八個警察制服。可惜，勇武派個個都係書生身型，只限於口頭勇武，論體型、肌肉密度，冇可能喺議會入面搞搞震拖延時間。現存勇武派唔肯去做Gym，令人失望。<br>反正目標都係浪費時間、反正大家都係書生身型，我投番有往績嘅傳統泛民唔好？全靠本土派喚醒，泛民過去咁多年乜都爭取唔到，對於我等支持積極不干預嘅人嚟講，原地踏步就係最好嘅拖延時間。<br>因為今屆目標係選年輕人，與其支持一個單打獨鬥嘅新人入去改變一個議席，不如投有政黨背景嘅後生仔，希望佢去改變個黨，從而改變更多議席嘅投票取向。高明所屬新西區就會投名單排第一之中最年輕嘅社民連黃浩銘；超區就投民主黨嘅鄺俊宇。<br><br>高明<br> http://www.fb.com/bigricetea <br>本欄逢周一刊出</p></body></html>