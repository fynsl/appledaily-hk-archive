<html><header><meta charset="utf-8"><title>半島食晏享家庭樂嘉欣晒長腿　亨亨做湊仔公</title></header><body><h1>半島食晏享家庭樂<br>嘉欣晒長腿　亨亨做湊仔公</h1><p>【尖沙嘴】現年46歲的豪門少奶奶李嘉欣，跟船王許愛周的孫兒許晉亨結婚8年，兩人育有5歲兒子許建彤（Jayden），前日一家三口到尖沙嘴的半島酒店午膳享受家庭樂，同行除了有嘉欣的媽媽之外，家姐李嘉明都帶囝囝赴家族聚會，現場還有兩個外傭貼身服侍，認真大陣仗。</p><p>母女走下場</p><p>前日下午2時許，嘉欣一行人食飽飯後離去，穿西裝的亨亨率先拖着囝囝Jayden現身，嘉欣罕有地穿熱褲騷長腿，配襯Maison Michel招牌草帽，而同樣嫁入豪門的李嘉明，則手持闊太愛牌的Hermès Lindy帆布袋。他們在的士站附近等七人車接載，三母女齊齊戴黑超星味十足，活潑可愛的Jayden就跟嘉明的囝囝嬉戲，兩個表兄弟玩得好開心。<br>當七人車到達後，亨亨拖囝囝上車，嘉欣和媽咪及家姐就等另一架車接載，似乎三母女仍有下場。好女婿亨亨不但陪外母食飯，又化身湊仔公照顧兒子，讓老婆可以陪媽咪，嘉欣認真幸福。</p><p>相識10周年</p><p>此外，嘉欣最近為雜誌《MILK X》10周年拍攝封面，她表示今年剛好亦是跟丈夫許晉亨認識10周年，他們難得過二人世界出外旅行，她說：「平日冇太多時間同老公獨處，自己好珍惜呢個trip。」提到囝囝明年升小一，嘉欣說：「𠵱家小朋友喺香港讀書壓力好大，我唔會太膽心囝囝嘅學業同能力，但我覺得態度、禮貌、孝順係做人最重要條件。」<br>採訪、攝影：吳耀輝、陳辰</p></body></html>