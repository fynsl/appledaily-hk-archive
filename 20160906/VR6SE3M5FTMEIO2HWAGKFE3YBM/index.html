<html><header><meta charset="utf-8"><title>美國社區學院全攻略 - 左丁山</title></header><body><h1>美國社區學院全攻略 - 左丁山</h1><p>新亞校友謝鵬元律師着人送回一本舊書：話係佢多年前借閱嘅，最近在辦公室「發掘古蹟」時搵到，於是送還。左丁山打開一睇，原來係2002年9月出版嘅「美國社區學院全攻略」，作者余家欣，編輯顧問左丁山，由創高顧問有限公司發行。<br>14年前嘅事，幾乎已經唔記得，呢本書亦早已在書局書架失蹤，書局一定冇得賣。見到之後，勾起回憶。回歸之後，梁錦松、程介明、戴希立三位名人主持教育改革，有社區學院之議，後來香港就有咗類似美國嘅副學士學位，曾引起討論往美國攻讀社區學院嘅「小高潮」，左丁山在本欄及星島日報寫得多，被新亞師弟莊聖偉（創高老闆）視為美國社區學院專家，搵左丁山做編輯顧問，請余家欣小姐親自到美國參觀考察，採訪著名社區學院（如Foothill-De Anza，Santa Monica）廣泛搜集資料（如申請入學、簽證、費用、轉讀、住宿等等），寫成一本「美國社區學院全攻略」，資料翔實，製作認真，以為會幾受歡迎。<br>點知香港圖書市場好細，出書一個月成為「暢銷書」，實際銷量只係千幾二千本，莊師弟血本無歸，真慘情；後來有內地一間大學出版社睇中，在內地發售，亦只係銷出幾千本，左丁山以後就唔敢幫人出書咯，想出書賺錢？實在難乎其難。正因為出版易蝕本，加上網站資料愈來愈多，已無人等到出新書，此書出版十四年後，再睇番，仍然係同類書之中資料最紮實，值得參考嘅一本留學天書。講留學，唔係話一定要到哈耶牛劍，尖子去邊度都得，但對考試有take two嘅學生嚟講，到美國進入比較有名氣嘅社區學院，仍然係上佳途徑。<br>香港與美國教育環境非常唔同，香港大學學額少，極少大學生半途而廢做drop-out，因此副學士想入港大中大，機會唔係冇，只係好低箒，美國就唔同，以加州為例，只要讀社區學院嘅GPA有3分以上，幾乎肯定有UC（加州大學系統）接收，由柏克萊、UCLA，以至Riverside，Santa Cruz都得，視乎GPA而定。香港尖子想直接入柏克萊、UCLA，機會率甚低，但經左丁山介紹報讀Foothill嘅，冇十個都有八個轉入（transfer）UCLA及USC畢業。道理好簡單嘅箒，想話中一入聖保羅男女呀，要好叻夾夠運，但在中二插班呢，機率立即提升，因不少Co-ed學生在中二就離港去英國讀寄宿學校，騰出學額吖嘛，文憑試之後，成績唔夠理想仲有第二次機會入美國排名高嘅大學嘅，最緊要嘗試，努力搵資料，明年考DSE嘅學生，現在就準備Plan B。</p></body></html>