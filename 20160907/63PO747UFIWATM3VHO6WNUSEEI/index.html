<html><header><meta charset="utf-8"><title>收市閒情：facebook打造鄺神 - 千頌C</title></header><body><h1>收市閒情：<br>facebook打造鄺神 - 千頌C</h1><p>一個月前，我哋仲笑緊鄺俊宇寫鄺體，搞到「逗號很累」；但你又點會諗到一個月之後，鄺俊宇會成為今屆超區票王。其實，facebook（fb）係其中一個「造王者」。<br>首先，十個有九個港女，都一定曾經喺fb like過鄺俊宇啲港女語錄。然後，十個有五個男仔，都會莫名其妙地俾女仔tag喺鄺神啲post。根據官方統計，截至今年8月8日，鄺俊宇嘅like數係16.79萬個。單以7月8日至8月8日一個月以來，獲粉絲對專頁嘅互動超過12萬次，係參選人中嘅「fb互動王」。鄺俊宇本身嘅知名度就係由fb度嚟。同樣，地區直選票王朱凱廸亦打入「互動最多十大參選人」之一，咁樣反映今時今日，要成為「票王」，一定要識玩fb。<br>多得fb，令大家喺選舉宣傳期早段，已見到「鄺神」句宣傳口號：「讓世代改寫我們的時代。」然後大家雖然會笑一笑，問「到底，你，講緊咩呀？」但最少你知佢出選。然後一眾KOL又開始笑鄺體，令鄺體更加入屋。到真係選嗰日，大家都喺ＷhatsApp、Telegram知道雷動叫人投畀鄺俊宇，結果令唔少人都喺fb出post話「頂走鼎，投逗號」。一時間，fb只有逗號，見唔到句號。喺呢個moment，相信令好多人本來投唔落鄺神，最終喺羊群效應下投「逗號」神聖一票。</p><p>除咗鄺神外，仲有數據可以反映出，識玩fb對選情有正面影響。截至今年8月8日，地區個人專頁最多like嘅前十位參選人，以及一個月內十位最多interaction嘅參選人之中，同樣都有八位成功當選，至於剩番兩位唔能夠奪議席嘅，分別係同樣出戰港島嘅王維基同「四眼哥哥」鄭錦滿，兩人都係高票落敗。<br>兩項數據同樣各只有一個參選人，係有中央選舉機器照住，分別係葉劉同周浩鼎。值得留意係周浩鼎雖然打入「互動最多十大」，但佢得到「嬲嬲」嘅數目，亦佔好重比例。至於周浩鼎最新fb like有1.65萬個，王國興fb like只有3,000個。雖然唔能夠話fb對兩人選情影響好大，但至少牌面上係，睇嚟fb like緊要過午餐肉。<br><br>千頌C<br> http://www.fb.com/winbigwok <br>本欄逢周三刊出</p></body></html>