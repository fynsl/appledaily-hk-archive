<html><header><meta charset="utf-8"><title>Money Walker：消費是一件認真的事 - El.</title></header><body><h1>Money Walker：<br>消費是一件認真的事 - El.</h1><p>大家近排行街，有冇發覺品牌廣告同商場推廣都明顯target番港人？<br>有金舖用「結婚是一件認真的事」嘅口號sell婚戒，有商場以本地貓界明星忌廉哥嘅擺設影相主題佈景以吸引人流，呢啲宣傳都反映一點，就係即使中國經濟近幾個月好轉番少少，但訪港自由行卻一去不返。<br>可惜本地零售業過去幾年一味掛住招呼自由行，已經同港人口味有少少脫節。隨住網購運費越來越平，上網買嘢已成習慣，加上廉航崛起下，港人習慣一年外遊幾次，零售業目前所面對嘅挑戰，並非冇大陸客生意做就主力賺番港人錢咁簡單。<br>由於競爭對手已經變成網購商與海外商戶，本地零售商如果無法提供到消費者喺網購同海外血拼時無法得到嘅價值或服務，例如係特別嘅消費體驗或超優質嘅服務，恐怕好難吸引港人打開荷包。<br><br>更麻煩嘅係，新一代消費習慣明顯有變，同幾年前相比，年輕人追捧名牌熱情大減，消費風氣已變成有錢寧願拎去旅行而非買多個名牌袋。另外，喺樓價同租金高企下，港人居住面積趨向越來越細，屋企缺乏空間放置雜物，自然限制咗shopping買無謂嘢嘅興趣。<br>唔少本地商場喺新挑戰下，開始提升餐飲租戶佔比，的確買衫可以網購，但食飯就冇得網購，所以餐飲始終會係本地消費嘅中堅。問題係呢個策略始終有個極限，商場不可能不斷擴大餐飲租戶佔比，而租戶如何適應消費模式變化，亦可能會影響到本港零售租戶中長期租金增長能力。<br><br>El.<br> http://fb.com/moneywalkerhk <br>本欄逢周三刊出</p></body></html>