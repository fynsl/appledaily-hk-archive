<html><header><meta charset="utf-8"><title>【add】紅人主場：關之琳　一個人睡</title></header><body><h1>【add】紅人主場：<br>關之琳　一個人睡</h1><p>54歲的凍齡美人關之琳，上年11月與台灣富商陳泰銘離婚後，單身生活更精采，行山放狗飲食人生，最近更首次做設計師推出睡衣。要靚，更要愛，兩度婚姻失敗，仍然憧憬戀愛，「我相信愛情，想要愛情，不是每個女人都會好順利，但我唔會氣餒，會繼續搵一個自己鍾意、又錫我嘅人。」<br><br>統籌及採訪：林妙萍　協力：陳蔚渝<br>攝影：周樂恒<br>攝錄：葉君海、郭賢興<br>髮型：Kelvin Koo<br>化妝：Omix B<br>場地：置地文華酒店<br><br>關之琳離婚後的日子，比以前更忙碌，最近創立自己品牌Rosamund Moiselle，關之琳在文華東方酒店受訪，坐床、瞓浴缸，一律無問題。</p><p>「了解一個人要5年」</p><p>18歲青春少艾時嫁給王國旌，一年後離婚。關之琳和台灣富商陳泰銘的低調戀情拍了多年，去年宣佈已婚的當日，亦同時宣佈離婚。關之琳不講前夫，但堅持未來仍想要一段愛情，「認真去了解一個人，3年係唔夠，要5年以上，對我嚟講，如果有下一個，我寧願一路談戀愛，一路訂婚啦，唔好大家有一個負擔。嗰張紙，對我其實唔係咁緊要。」<br>關之琳直認愛情至上，但沒為失敗婚姻痛哭，上一次流淚已是三年前，「係爸爸（關山）走嗰時。經歷過咁多事，好多嘢唔會太打擊到我，當你睇清楚，就會發現人生係咁樣，你就唔會太傷心，同埋我個人抗壓能力幾高，幾識處理，唔會心情up and down。」</p><p>家有200套床上服</p><p>回復自由單身，關之琳有時間做想做的事，「我兩年前訂咗20樣嘢，好濕碎，好似滑雪、想去學調酒，𠵱家做咗四、五樣，每做完一樣，就加一個剔畀自己。」<br>其中一樣是推出自己的時裝品牌，首個系列卻主打睡衣！「我應該有200套睡衣，旅行時有好多古怪經驗，令我覺得要著得保險啲、正統啲，一有事，可以拎起手袋就走人。」直認對自我要求高，在家、上飛機，24小時要靚不能鬆懈。想出睡衣，亦因她試過汶川地震時要急逃出酒店，「又試過半夜有人叩門，又真係試過走火警，半夜瞓瞓下要起身。」</p><p>間中裸睡視乎心情</p><p>由睡衣講到閨房秘密，關之琳二百套睡衣中，包羅萬有，每晚換一套，喜好視乎心情，「有伴侶時，就要執得靚啲，不可以披頭散髮。」裸睡？「有試過，間中都會，好多人都會啦。」<br>至於今次系列，包括男女裝、華麗釘珠睡衣，甚至日本風長袍，「好多朋友問我用乜手袋、眼鏡、保養，我都會諗一諗，點解佢哋會問我呢？我覺得咁樣幾好，我好少講自己生活，但覺得靚啲嘢可以同人分享，未來仲會有好多新計劃。」</p><p>【美魔女日跑三小時】</p><p>關之琳是圈中凍齡代表，樣貌身形多年不變，世間無免費午餐，她有專人教練長期監督，「一個星期三四日，每次三四個鐘頭，呢方面我好勤力，好自律，佢叫我做乜，我都會做，做到為止，做到最好為止！」大美人經常被集郵，私下反而少影相，「因為我覺得以前影得太多，所以好懶去影生活相。」堅持相要靚才出街，所以Ig少更新，「唔係咁靚，我又唔post；唔自然，我又唔post；太多其他朋友有顧慮，我又唔post，變咗左諗右諗，就唔使post。」</p></body></html>