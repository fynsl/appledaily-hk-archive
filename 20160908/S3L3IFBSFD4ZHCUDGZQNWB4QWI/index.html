<html><header><meta charset="utf-8"><title>魚樂無窮：吼實兩隻賣盤股 - 唐牛</title></header><body><h1>魚樂無窮：吼實兩隻賣盤股 - 唐牛</h1><p>港股連續升咗咁多日之後，終於斷纜，不過唔使怕，細價股即時接力，十大升幅股市值全部不足20億銀，細即是美。<br>月前推介嘅有線寬頻（1097）終於再起飛，收市創逾兩年高，誠意十足。噚日傳出南海（680）已提交競購有線寬頻旗下有線電線嘅建議，一石激起千重浪，無他，南海主席于品海曾經營《明報》，又搞過電視台，最新則創辦《香港01》，如果有佢坐鎮，連年蝕錢嘅有線電視憧憬無限。<br>另外，有線上月出通告update賣盤時，指母公司九倉（004）正評估「相關獨立第三方的提案」，最新通告字眼變成「多個獨立第三方的提案」，證明大把人爭，加上媒體業務賣一件少一件，嗌價又可以天咁高。仍未入場嘅戰友，可候回試0.9元買貨，目標價無限遠。<br><br>另一熱門賣盤業務，必數餐飲業，之前有翠華（1314），最新又有富臨（1443），無他，現金流夠強勁，業務又簡單，易手夠方便。<br>譽宴（1483）早於7月已獲洽購，最新通告指買賣雙方已取得重大進展，意味成事機會甚高，但現價連殼價都未到，不妨買少少傍身。<br><br>唐牛<br> http://www.fb.com/tongcow88 <br>本欄逢周二、四刊出</p></body></html>