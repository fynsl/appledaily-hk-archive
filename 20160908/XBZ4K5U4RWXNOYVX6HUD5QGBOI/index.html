<html><header><meta charset="utf-8"><title>【馮仁昭四圍超】潘燦良扮演成立沙燕隊《點五步》刪曾蔭權戲份</title></header><body><h1>【馮仁昭四圍超】潘燦良扮演成立沙燕隊<br>《點五步》刪曾蔭權戲份</h1><p>前任特首曾蔭權噚日有一段訪問出街，講番任內施政同近日嘅熱門話題，出年就選新一任特首，呢段訪問配合恰到好處。而正在上映嘅港片《點五步》，入面都有提到曾蔭權出任沙田政務專員時，支持過成立首支全華人棒球隊沙燕隊，角色由潘燦良飾演。</p><p>累積票房311萬</p><p>因為《點五步》片長刪咗兩場戲，一場係講潘燦良喺出賽前送咗箱蘋果畀球隊打氣，仲俾人笑啲蘋果硬。另一場亦真有其事，07年喺特首競選造勢晚會，潘燦良講起3件難忘事，佢話：「97年金融風暴，同03年沙士一役，好難忘亦都好痛……如果真係要講到最難忘最高興係83年，當時我同盧光輝校長搞咗隊沙燕棒球隊。呢一班由壞細路組成嘅雜牌軍，第一年連續輸8場，之後連贏10場成為下循環冠軍。覺得高興並唔係拎到冠軍，係睇住佢哋人生由改變到成長。」<br>潘燦良話香港過去好多光榮，都係由一件一件嘅小事堆積起嚟：「如果有得畀我揀，可以返到過去，我希望可以去到嗰一年，因為嗰陣時係我從政生涯最開心、最無牽無掛嘅時光。」聽落有啲似周星馳喺《西遊記》入面嘅經典對白「一萬年」喎。<br>另外，《點》片截至噚日累積票房已經去到311萬元，成績相當唔錯。<br>撰文：馮仁昭</p></body></html>