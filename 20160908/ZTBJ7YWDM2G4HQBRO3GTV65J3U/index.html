<html><header><meta charset="utf-8"><title>隔牆有耳：告別　專欄　網台　facebook敗選國師　預告寂滅 - 李八方</title></header><body><h1>隔牆有耳：告別　專欄　網台　facebook<br>敗選國師　預告寂滅 - 李八方</h1><p>喺新界東落選嘅香港復興會陳云根、即係國師陳雲，喺facebook貼文，首句「各位陳雲haters，我告退了」，震驚唔少國民。國師話喎，會喺合約結束後，終止現時僅有嘅兩個網媒專欄，即係雅虎網站、熱血時報，同時亦會終止MyRadio嘅《本土論壇》。<br>唔見聲唔見文都未止，佢話適當時候會停用𠵱家嘅facebook賬戶：「網上的我將會逐步消失，直至寂滅，包括這個我用了多年的面書戶口，將在適當時候終止。」<br>到底發生咗乜事？睇睇佢喺投票後，講過乜嘢先！其實喺新東攞到二萬三千幾票、敗選但查實得票唔差嘅國師，喺facebook話過「香港人不配擁有國家」，並指：「陳雲逆天而行，妄圖為香港人無痛地建立香港國來度過厄難，今後閉門思過，不再見無謂之客，不淨之人。」<br>佢當時仲提及雷動計劃，「我的港獨計劃，用永續基本法的憲政技術，部署一年，先後徵得美國贊同、中共不反對，然而被香港人否決了，很多投票者信任泛民的雷動計劃而一票不給陳雲，在最後幾個小時等待戴耀廷的指示，蜂擁往票站配票，令陳雲功敗垂成」，似乎都好不滿喎。</p><p>「往後只見喜歡的人」</p><p>咁以後仲有冇機會見到國師？國師明言：「往後，只有我喜歡的人，才會在現場見到我。」唔知一直喺國師facebook得到心靈慰藉嘅粉絲，係咪從此傷心鳥？<br><br>李八方<br>mailto:pf_lee@appledaily.com</p></body></html>