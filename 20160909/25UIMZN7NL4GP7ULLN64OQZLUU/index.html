<html><header><meta charset="utf-8"><title>梁佩瑚爆港姐黑幕陳法蓉違規講大話</title></header><body><h1>梁佩瑚爆港姐黑幕<br>陳法蓉違規講大話</h1><p>有線節目《娛樂熱辣辣》的「絕密真相」邀請89年港姐季軍梁佩瑚擔任嘉賓，大爆當年選美黑幕，自揭與她同屆冠軍陳法蓉違例拍攝周刊封面，事後還當眾落淚扮委屈！<br>梁佩瑚不諱言當年選美規矩嚴厲，不准佳麗私下接受傳媒訪問，她說：「當時有周刊搵我影封面唔敢應承，對方仲游說我話陳法蓉都拍咗，我話冇可能，點知後來真係見到佢做封面。」梁佩瑚記得當時保母拿着周刊大興問罪之師，陳法蓉自辯說是參選前為模特兒公司拍的舊相，還激動落淚表現委屈。梁佩瑚笑說：「點知畀我哋發現佢崩左嘅手指甲，同佢所謂舊相上嘅指甲一樣咁崩囉，估唔到可以咁複雜！」</p><p>匿廁所打給男友</p><p>重提當年舊事，問梁佩瑚可擔心陳法蓉會嬲？她昨日透過短訊說：「只係講曾經感受過嘅故事，唔係乜嘢黑幕。同佢冇心病，𠵱家又唔係細路咯，就快50歲，怕乜佢嬲呀，唔會啦！」<br>節目中，梁佩瑚透露當年保母手上有一本操行簿，記錄佳麗操行供評判查閱，她爆自己經常匿廁所和男友講電話，所以操行麻麻，她解釋：「我唔係壞分子，係百厭箒，所以我成日講笑，如果有黑幕我就攞第一嘞。」<br>對法蓉違規仍得冠軍，可有不甘心？梁佩瑚說：「冇㗎，我都冇諗過攞獎，大家睇番當年啲帶，我300度近視都冇戴隱形眼鏡，上台走錯晒位，攞第三都好開心。」記者曾致電陳法蓉，但未獲回覆。</p><p>亞姐倒痕粉打交</p><p>此外，亞姐方面原來也有操行簿，而操行最差的是90年楊玉梅那一屆！身在內地的楊玉梅接受電話訪問時透露：「同我同屆參選嘅有吳綺莉、施綺蓮、陳寶蓮等，我哋嗰屆好精采㗎！有佳麗用鉸剪剪爛其他佳麗嘅衫，等佢出唔到場，又有人倒痕粉落人哋件衫度，等佢當眾出醜，仲有人打交，真係大開眼界！」<br>採訪：嵐山</p></body></html>