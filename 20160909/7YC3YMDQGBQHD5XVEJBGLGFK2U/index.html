<html><header><meta charset="utf-8"><title>智取大市：手機趨勢益瑞聲 - 晉佳</title></header><body><h1>智取大市：手機趨勢益瑞聲 - 晉佳</h1><p>蘋果發佈會宣佈推出iPhone 7，新功能方面冇驚喜，但舊功能、硬件就明顯加強。蘋果賣iPhone單價貴咗200至300蚊，零件成本或者可以相應高番啲啲，但供應商唔該幫幫手，將零件質素大幅度提升，例如音箱又要濕水都唔壞，鏡頭又要多一個。對於iPhone零件供應商嚟講，呢份工真係唔易做。<br><br>喺大家都覺得iPhone 7冇驚喜，仲要鬧佢冇獨立耳機孔之際，瑞聲（2018）同舜宇（2382）股價仲有本事升，點解？原因係三叔Note 7、蘋果iPhone 7以至華為P9硬件都強一強，證明大趨勢，係sell舊功能加強多過要有新奇功能。其他手機開發商，尤其大陸手機公司，嚟緊都要死跟iPhone 7提升硬件，原本入貨只買舜宇一個鏡頭，變咗兩個鏡頭；向瑞聲入貨買speaker，都焗住要買靚嘢要防水。<br>手機舊有功能不斷upgrade，瑞聲同舜宇呢類優質手機零件供應商，個餅會繼續大落去，都係強者越強、弱者越弱。兩隻股嘅估值貴就係好貴，但短線股價強勢冇乜懸念，其中瑞聲星期四成交額6.14億，只係之前最大成交日嘅三成左右，證明要短時間內再推高股價，難度唔大。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>