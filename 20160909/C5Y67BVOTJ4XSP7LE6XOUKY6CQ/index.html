<html><header><meta charset="utf-8"><title>曾蔭權：放懷看港獨問題</title></header><body><h1>曾蔭權：放懷看港獨問題</h1><p>【本報訊】港獨思潮在梁振英政府嚴陣以待下，近年迅速蔓延，本土派當選進入立法會。不過，前行政長官曾蔭權卻對此另有一番見解，他接受報章訪問時表示，港獨問題真假未明，因此毋須過份緊張，「有啲嘢係真嘅呢，你點消滅都消滅唔到嘅；有啲嘢係假嘅、係虛浮嘅呢，你唔使做咩佢都會自動消滅」。<br>身為虔誠天主教徒的曾蔭權接受《am730》專訪時，以宗教比喻港獨問題，過去有邪教出現後，不久就會自行消滅，「如果真係真理嘅時候，你撳都撳佢唔住，佢自己走出嚟，所以咁嘅態度睇，放懷啲睇呢個問題」。<br></p><p>指極端言論撕裂社會
</p><p>曾蔭權又表示，目前社會上各走極端的言論令社會撕裂，「政治中立同中間位置一路扯開，一扯開時溝通上越嚟越困難，我諗我哋𠵱家社會面對嘅挑戰就喺呢度」。<br>但他相信港人的智慧，會作出有利於香港未來的決定，「香港人係聰明人，佢自己會做好選擇，唔好批評佢話會走去某個位置，如果（去到）某個位置發覺對長遠利益唔好時，佢自己會走返個位置」。<br>曾蔭權以掌握不到資料為理由，拒評現屆政府及特首處事方法，但他表示，自己在特首任內，於環境許可下曾努力爭取各項成績，如在政制方面，爭取到普選時間表，當時是很大的里程碑；社會福利方面亦有不少成果，如最低工資及長者兩元乘車，「有人唔記得囉，但有啲人就好記得嘅」。<br>■記者麥志榮</p></body></html>