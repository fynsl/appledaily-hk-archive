<html><header><meta charset="utf-8"><title>西環契女 - 曾志豪</title></header><body><h1>西環契女 - 曾志豪</h1><p>朋友甲神神秘秘的說：「師兄，不如下屆你去選啦！」<br>哈哈哈，咁睇得起我。<br>朋友乙也說：「師兄，不如認真下屆去選啦！」<br>哈哈哈，莫非他們知道我骨胳精奇，慧眼識志豪？<br>我裝模作樣的問：「係咩？乜你地都覺得我可以選議員咩？其實我……（下省扮謙虛的三百字）。」<br>誰知朋友甲打斷我：「大佬啊！今屆立法會無料到嘅人都選到，佢地都得，你實得啦！」<br>咳咳，原來我屬於「最低標準以上水平」，多謝晒。<br>不少人對今屆立法會部份議席，無比憤怒和失望，其中一個，當然便是西環契女，容無知啦。對，她真的無知，對所有議題都是「無知」，唔答，因為講多錯多，自曝其短。容無知唯一長處，便是她夠長，身形很高，樣貌端莊（關於容小姐是否漂亮是一個比港獨更有爭議的題目），完。<br>朋友甲問，為何她是西環契女？即是說，為何西環個個唔契要契佢？我不知真相，我只能說，外形一定是最大賣點。<br>西環黨的成立，便是要革新土共的形象，讓外界不能用鼻子都能嗅出土共的腐臭味。專業人士是最好遮醜包裝，不少婦孺都會為了專業的銜頭以及中環西裝友的打扮而相信對方是文明人。<br>傳統左派沒有市場，因為太老土；你看敗陣的亡國興以及鄧家彪，草根味濃情化不開，不利展開黨的事業。<br>你看李慧琼長相也是斯斯文文，保住席位的工聯會郭偉強長相青靚白淨，正好遮住土共的氣息。<br>西環黨和傳統左派的分別是，傳統左派是大公文匯，難以吸引中間選民支持。西環黨則是大台或者某特區憲報，表面獨立，有一定的欺瞞性。至於為何容無知可以拿三萬多票入局？套用周永勤的講法，「即使你係跛嘅，在中聯辦名單就有票。」</p></body></html>