<html><header><meta charset="utf-8"><title>自成一格：iPhone  7出了，但想不出換機的理由 - 越野兔</title></header><body><h1>自成一格：iPhone  7出了，<br>但想不出換機的理由 - 越野兔</h1><p>唔知有幾多人周三晚捱眼瞓等睇Apple公佈新iPhone呢？說真的，今次發佈會的網上討論比過去幾回發佈會來得冷淡，除咗研究下仲有冇得炒、鬧下冇咗3.5mm耳機插口，同埋新出的airpods好肉酸之外，身邊唔見得有好多朋友雀躍表示要換電話。到底係咪無教主的蘋果光芒日漸減退呢？<br>我們這一代人，見證着由黑白屏幕的Nokia，到彩色屏幕3G的Sony Erisson，再去到又簿又型的Motorola，然後曇花一現的黑莓手機；去到智能手機年代，HTC、Samsung、iPhone，每一年各大廠商推出的新機都有獨家新功能，每一次換電話總有一個很好的理由，影相200萬像素升級到500萬像素，再換部1,200萬像素；然後由2gb內存到4gb再到16gb、32gb……仲有屏幕質素由LCD到LED再到高清4K、處理器由單核到雙核、四核、八核等等。<br><br>但是近一、兩年推出的新機，慢慢開始睇唔出個分別，廠商當然話新機「好呀，靚呀，正呀」，但大家望一望手上的電話，同新款相差無幾的時候，就會諗點解要畀多幾千蚊去追嗰少少差別呢？結果都係等到用壞咗先換，所以iPhone  7的買家好大可能就係現時iPhone  5的用家，一部電話閒閒地用兩至三年，產品周期延長了，市場對於新機需求逐漸減少，當年的PC效應正式出現在手機市場上。<br>iPhone自2007年推出後，銷售一直有增無減；今年第二季神話都破滅，期內iPhone銷售量減少超過16%；第三季iPhone銷售亦按年下跌15%。你估淨係iPhone銷售差？根據調查機構IDC在7月底的數據顯示，今年第二季全球智能手機銷售量為3.43億部，與去年幾乎持平；而第一季銷售增長亦只有0.2%，市場似乎如PC般接近飽和；加上華為、OPPO等國產品牌出貨量大增，市場競爭者越來越多，亦都更加白熱化了。<br><br>越野兔<br> https://www.facebook.com/Sailorrabbit/ <br>本欄逢周五刊出</p></body></html>