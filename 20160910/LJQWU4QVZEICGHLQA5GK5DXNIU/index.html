<html><header><meta charset="utf-8"><title>財經評論：Mario助任天堂再發光</title></header><body><h1>財經評論：Mario助任天堂再發光</h1><p>「你呢啲咁出眾嘅男人，無論喺邊到，就好似漆黑中嘅螢火蟲，咁鮮明、咁出眾 」，我講緊嘅，絕對唔係周星馳，而係Mario。繼上次出現喺里約奧運嘅閉幕禮之後，今次又出現喺蘋果嘅發佈會，沉寂多年，呢隻「螢火蟲」終於又再發光發亮。<br>蘋果發佈iPhone 7花盡心思，首先講吓佢嘅宣傳字句先。英文版本「This is 7」睇落就無問題，不過轉為中文就……大陸地區用咗「7，在此」；台灣就譯成「就是7」……用普通話讀就無咩問題嘅，不過用廣東話，咪出事囉。所以，你話廣東話幾博大精深呢。蘋果喺香港嘅宣傳字句就用咗「鄺體」，「這，就是iPhone 7」。<br>不過明明個發佈會個重點係iPhone 7，呢次嘅新機發佈，竟然無令到蘋果股價坐火箭，反而要跌。外界就話，iPhone 7無新意，又無賣點，耳機嘅插孔又轉咗做lightning連接，要同差電share。新推出嘅無線耳機，又被網民話似幽靈公主入面隻樹精，將佢哋擺埋一齊嗰陣，真係考你眼力。<br>蘋果股價撻Q，反而出現咗一陣嘅Mario，就幫任天堂嘅股價打咗支強心針。繼Pokémon Go之後，Super Mario Run將會係任天堂第二個手機遊戲。Mario同Pokémon最唔同嘅地方，就係Pokémon嘅收入要同其他公司拆賬；而Mario就將會係任天堂全資擁有，有望為任天堂帶嚟另一個升勢。<br>Super Mario Run會喺年底登陸iOS，至於Android嘅用戶幾時有得玩？我都好想知呀。雖然我係Android嘅用戶，但我唔會為咗隻game買iPhone 7。（應該係，除非唔係）<br><br>記者：何紫恩</p></body></html>