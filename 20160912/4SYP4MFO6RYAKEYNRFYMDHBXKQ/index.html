<html><header><meta charset="utf-8"><title>求驗客手記︰特別的人變凸出的人摩佬天賦異稟</title></header><body><h1>求驗客手記︰<br>特別的人變凸出的人<br>摩佬天賦異稟</h1><p>曼聯前晚喺英超曼市打吡主場輸畀曼城1:2，領隊摩連奴賽後喪插球證卡頓保之外，仲明示隊中有球員唔夠班；其實佢唔使咁勞氣呀，雖則又再輸俾哥迪奧拿，但至少有樣嘢應該贏硬；皆因林柏特個表哥列納日前唔覺意爆響口話摩佬天賦異稟，仲話佢執教車路士時，俾班球員叫做「凸出的人」㖭呀。</p><p>列納講波爆摩佬好凸出</p><p>家陣喺電視台講波嘅列納日前上英國名嘴James Corden嘅節目，冇嗱嗱大爆摩佬嘅更衣室秘密。Corden咁問佢：「你表弟林柏特好了解摩佬，摩佬係咪浪漫到爆㗎？」點知列納咁答：「林伯同我講摩佬唔係『特別的人』，而係『凸出的人』囉。」於是Corden追問：「因為佢有啲嘢好大？」列納回應：「咪就係呢樣嘢囉。」至於摩佬嘅天字第一號愛將伊巴謙莫域一樣咁「大支嘢」，但大家唔好心邪，只係講緊佢喺輸咗場曼市打吡之後，死狗都冇扮吓，仲嗱嗱臨飛去倫敦O2體育館睇高洛雲對布魯克場拳賽，而且心情大靚，係咁同啲粉絲自拍，似乎唔記得咗佢隊波啱啱輸咗波。</p><p>左貶球員右插球證</p><p>雖然摩佬俾列納爆佢天賦異稟，但應該暫時未得閒搵列納算賬，因為呢位葡萄牙名帥要啲時間去執番好曼聯。摩佬喺輸咗場曼市打吡後咁話：「我哋有幾個球員明顯唔係好夠班。」雖然佢冇開名講係邊幾個球員，但係人都知佢插緊戴利白蘭特、米希達利恩同埋連格。其中連累球隊輸第一球嘅荷蘭守將戴利白蘭特，之後都應該冇運行。另外，佢又批評被認為係曼聯御用球證嘅卡頓保吹得差，有兩球12碼都冇畀到，同埋冇將飛鏟朗尼嘅曼城門將哥迪奧巴禾趕出場。佢好唔滿意咁話：「卡頓保喺下半場吹得好差，結果搞死我哋囉。」<br>話時話，喺英超處子登場嘅哥迪奧巴禾表現麻麻，而且仲派膠，接波甩手搞到俾曼聯前鋒伊巴謙莫域攻入今季第五球，但賽後領隊哥迪奧拿仍然力撐：「今場曼市打應該係巴禾其中一場代表作囉。」講真，如果曼城最終喺奧脫福由贏變輸，睇怕巴禾會畀哥迪奧拿插到暈囉。此外，曼城後衞高拉洛夫呢場好搏命，打到連隻門牙都甩埋，哥迪奧拿仲好識做，大讚球隊條防線踢得好好。</p></body></html>