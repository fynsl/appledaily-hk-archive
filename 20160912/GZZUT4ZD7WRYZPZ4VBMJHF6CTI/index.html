<html><header><meta charset="utf-8"><title>良心僱主請弱勢社群一份工改寫人生</title></header><body><h1>良心僱主請弱勢社群<br>一份工改寫人生</h1><p>【本報訊】一間五金行，請人從不問背景，聘請了首名更生人士兼露宿者、癮君子，讓對方重過新生；另一間中小企特設職位聘請一名拾荒單親媽媽，任由她安排上班時間和鐘數，助其自食其力脫貧。一個工作機會，改寫了員工一生。<br>記者：王家文</p><p>衫舖聯絡導演找拾荒母女</p><p>約10年前，為聘請一名基層婦女，陳淑娟傾盡洪荒之力，先後5次致電電視台，由接待處到助導，輾轉聯絡上導演，更需留下公司電話號碼驗證，「再唔得我就真係行上電視台」。後來再經社工核實身份，該婦女帶同女兒一起見工，「我話你鍾意幾點返工、返幾多個鐘都得」。這段超乎現實的請人經過，要從一個電視節目說起。</p><p>「帶埋細路返工都得」</p><p>2006年12月26日晚，陳淑娟在亞視節目《第一手真相》看到一名住板間房的小女孩，每晚跟母親執紙皮，翌日再搬去賣。「賣咗紙皮就有早餐食，唔賣冇得食」，小女孩在節目中說，「聖誕願望想去食麥當勞」。母女執紙皮的刻苦感動了她一整晚，還有那母親的自強不息，「佢話有手有腳，自己有能力做嘢，唔想攞綜援」。<br>徹夜難眠，「我諗自己可以做啲乜」，她是豐採公司董事，經營時裝零售批發，「可唔可以製造機會畀佢呢？咁不如請佢啦」。拍檔也同意，她便致電去找節目中的母親，電視台起初以為她想捐錢，「我話唔會捐，但會畀一個工作、一個機會佢，就算帶埋細路返工都得，想佢自食其力，可以自己養自己」。<br>那母親叫月明，是單親媽媽，因要照顧一對年幼子女，兼職也難找，後來耗盡積蓄才逼不得已申領綜援。當日她帶同幼女見工，「我話好希望有份工，唔好話幾多人工，就算1個鐘、半個鐘我都肯搏」。她每朝送女兒上幼稚園後，由深水埗步行到太子上班1小時再接女兒放學。她起初負責清潔，逐步兼顧理貨、車衣，女兒升小學後，每日做多幾個鐘，賺多些收入。<br>陳淑娟也育有兩女，理解婦女難兼顧家庭和工作；當年創業打拼，長女也要在公司長大，「就咁喺紙皮箱瞓覺」。曾經艱辛，故此讓月明湊女返工。後來月明搬上公屋，又借糧作裝修之用。月明曾被挖角，人工稍高，工作地點也近家，她大方「放人」，「佢有權去選擇，係唔捨得，但唔會阻佢」。<br>最終月明留下，一做近10年，由清潔理貨到車衣零售，昔日拾荒的她笑說已成「專業人士」，計劃將來轉全職。回想10年前節目播出後確實有人想捐錢，她一口拒絕，「我話唔要錢，我要一份工」。</p></body></html>