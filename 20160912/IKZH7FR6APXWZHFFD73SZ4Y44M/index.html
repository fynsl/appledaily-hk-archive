<html><header><meta charset="utf-8"><title>【三娘試食】港日抹茶月餅激鬥　茶藝師食家點揀？</title></header><body><h1>【三娘試食】港日抹茶月餅激鬥　茶藝師食家點揀？</h1><p>抹茶食品長做長有，不同品牌相繼推出抹茶月餅迎中秋，究竟它們的味道如何？記者找來三款分別來自日本著名茶店中村藤吉、由米芝蓮餐廳廚師主理的Valerie、主打高級中菜的禮賓傅的抹茶月餅，讓飲開靚茶的茶藝師容德如（Catherine）、梁藝桐（Family），以及日本飲食檢索網站駐港食評家山森靜香試食。</p><p>幾位對抹茶月餅有不同要求：
</p><p>Catherine：「月餅個賣相同味道一樣咁緊要，夠靚先食得開心㗎嘛。另外，茶味一定要夠真，唔可以有太人工嘅味道。」<br>Family：「我睇呢三款月餅嘅時候，會睇吓茶同月餅係咪好夾，以及食完之後會唔會滯。」<br>山森靜香：「抹茶月餅個餡有冇應有嘅濃度、會唔會太甜，仲有茶嘅新鮮感都好重要。」<br></p><p>一、試食中村藤吉抹茶月餅
</p><p>日本過江龍中村藤吉的茶類食物向來受歡迎，店方今年推出的「丸十月餅禮盒」更為香港獨家，連日本都沒有賣。禮盒內的月餅分「抹茶」及「抹茶甜薯」兩款口味，餡料用手採的抹茶原材料「碾茶」茶葉製作，十分矜貴。<br><br>評語<br>Catherine：「呢個由包裝到個月餅都係贏晒，非常靚。一入口，抹茶味係好濃郁，唔會滯。」<br>Family：「一打開，抹茶味非常香，食落亦有好濃郁嘅抹茶味，一啲都唔滯。另外，我好鍾意個月餅皮有啲厚度。」<br>山森靜香：「餡料嘅味道似抹茶，日本都有呢種感覺嘅和菓子，食落就好似食和菓子咁。」<br></p><p>二、試食Valerie迷你宇治抹茶月餅
</p><p>Valerie一直標榜以優質抹茶粉製作抹茶產品，今次的「迷你宇治抹茶月餅」亦不例外。餅皮及餡料均用上京都宇治抹茶粉，甘香濃郁。八件裝禮盒更附送Harney &amp; Sons伯爵茶及洋甘菊茶包，讓你一邊嘆茶，一邊食餅。<br><br>評語<br>Catherine：「賣相同包裝都係走可愛路線。茶味唔比中村藤吉弱，甚至仲多咗甘味。我覺得佢有少少癡牙，食住同朋友傾偈會成棚牙都係綠色。」<br>Family：「好鬆軟。顏色非常綠，以為佢會有好濃嘅綠茶味，結果食落奶皇味比較多。」<br>山森靜香：「個皮好薄，入面好多抹茶，仲好creamy。抹茶嘅濃度同creamy嘅餡料混合得好好，我好鍾意呢個月餅。」<br></p><p>三、試食禮賓傅月餅
</p><p>一盒八件的禮賓傅月餅禮盒，有齊以抹茶奶黃作餡料的「迷你酥皮抹茶奶皇月餅」及以抹茶酥皮配上傳統奶黃餡料的「迷你抹茶酥皮奶皇月餅」，每款口味各4個。兩款月餅的抹茶酥皮及抹茶奶黃餡料，都以日本森半抹茶粉調配，森半在日本有170多年歷史，為當地獲最高評價的抹茶品牌之一。<br><br>評語<br>Catherine：「其實我平日食嘢唔係食到咁污糟，不過無辦法，呢個月餅真係一拎喺手就好易散。另外，唔係咁感受到抹茶味，但奶皇味係OK嘅。」<br>Family：「呢款月餅好有創意，因為佢將抹茶同奶皇夾埋一齊，做咗兩款唔同顏色嘅月餅。食落覺得有少少油膩，綠茶味都唔係好出。」<br>山森靜香：「包裝盒好可愛，未食嗰時非常期待。但實際食落，發現月餅本身比較硬身，一拎起就碎咗，喺屋企食都會有啲手忙腳亂，呢方面希望可以多多改善。」<br><br>經過三輪試食，中村藤吉獲兩位茶藝師正評支持，成為今次試食的冠軍，而Valerie就最得山森靜香歡心。無論如何，口味始終因人而異，大家不妨趁早買盒試試，睇睇邊款最啱心水！<br><br>中村藤吉<br>地址：尖沙嘴彌敦道132號美麗華商場3樓3005-9號舖<br>查詢：2156 1168<br><br>Valerie<br>地址：新蒲崗大有街32號泰力工業中心19樓1903室<br>查詢：3565 6765<br><br>禮賓傅<br>地址：中環安蘭街18號5樓<br>查詢：2564 3868<br><br>記者：李煒汯<br>攝影：徐振國、陳健邦</p></body></html>