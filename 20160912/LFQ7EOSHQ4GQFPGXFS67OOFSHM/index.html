<html><header><meta charset="utf-8"><title>鄭中基三代登台　明年攻紅館</title></header><body><h1>鄭中基三代登台　明年攻紅館</h1><p>十年沒開過演唱會的暴龍哥鄭中基，前晚於澳門威尼斯人金光綜藝館舉行「鄭中基PLAY IT AGAIN世界巡迴演唱會」，除邀父親鄭東漢為《浪子心聲》一曲彈結他外，更有顏卓靈和梁漢文做嘉賓。鄭中基唱《三生有幸》前特別感激太太余思敏說：「呢個人係我最深愛嘅人，以前冇諗過會有小朋友，因為浪子嚟㗎嘛，以前開工都會同導演講唔好開咁早，但𠵱家就會同啲導演講早啲開工，我想早啲收工陪仔女。我想叫佢哋（子女）認住你哋，因為你哋有份幫補佢哋嘅書簿費。𠵱家我代佢同你哋鞠躬。」說罷真的向觀眾90度鞠躬。</p><p>囡囡獻花</p><p>豈料鄭中基唱完《三生有幸》後，5歲大女Emma突然上台獻花，令他驚喜不已之餘，還跟囡囡表示台下哥哥姐姐有份資助書簿費，於是再與囡囡一起向觀眾鞠躬致謝。之後鄭中基唱到《八 二十八 八十八》時，自嘲曾飲醉闖禍說：「我細個已經會飲醉酒，單位數字已經試過，培養咗浪子性格，但任性會出事，初初入行因為任性失去咗好多朋友、工作、錢。」他表示幸無綫高層曾勵珍和谷德昭等雪中送炭，安排他拍劇、做綜藝節目和拍電影，鄭中基連番剖白，氣氛感人。</p><p>安哥時，鄭中基更宣佈明年紅館開演唱會喜訊說：「可能感動到個天，一直以嚟都畀『左麟右李』霸住咗農曆新年檔期，今次我終於得到喇，好似衣錦還鄉嘅藝人咁，要做過澳門先返香港。」完騷後鄭中基接受訪問，透露明年農曆年初一紅館開騷，預計先開兩場。記者指他全晚表現感性，他笑說：「係呀，費事度稿，到時先講。」並感激網友及高登瓊姐力撐他開騷。<br>採訪：王連連<br>攝影：沈健程</p></body></html>