<html><header><meta charset="utf-8"><title>智取大市：負唔負利率得起 - 晉佳</title></header><body><h1>智取大市：負唔負利率得起 - 晉佳</h1><p>上周五日頭港股急升，夜晚美股急插，恒指黑期跌538點，突然由極度亢奮去到恐慌，星期一大幅裂口低開之後，唔排除人踩人。<br>恒指周線圖RSI嚴重超買，上周五9周RSI升到81，同舊年4月12日、即係大時代最juicy升勢過後嘅嚴重超買狀況差唔多，呢種超買水平反映最強升勢已過。至於係玩完？定只係超買調整，仲有下一轉急升？個人感覺偏向會再升，不過，唔使太快下定論，至少睇吓星期一裂口低開後收陽燭定陰燭，同埋留意吓跌市期間嘅重點消息。<br><br>坊間分析今次跌市因美國聯儲局官員齊呼加息，同樣值得留意債息抽升，當然兩者有直接關係。10年期美債孳息率創3個月高，德國10年期國債孳息率亦重返正數，債息長期負數預期一旦被打破，股市跌到反艇都正常。<br>之前市場覺得歐洲負利率能夠持續，又睇死美國唔加息，但聯儲局官員對於息口睇法急轉，似乎打擊通脹同時，想設法防止負利率預期蔓延。你睇尚譽劏房賣二萬幾蚊一呎就知，只要勉強計到年回報3厘，都俾投資者搶到飛起。如果負利率預期發酵？會唔會兩厘回報都當係寶？係就可以非常可怕，咁嘅情況下港股會點？未必冇份癲。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>