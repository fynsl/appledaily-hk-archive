<html><header><meta charset="utf-8"><title>進軍花旗 - 左丁山</title></header><body><h1>進軍花旗 - 左丁山</h1><p>月前因南海問題，內地憤青搞「罷吃KFC運動」，以示抵制美帝，當時（7月25日）本欄提及來自內地嘅記者C愛吃肯德基炸雞，笑佢唔愛國，記者C話肯德基遲早會俾中國財團買起，食雞才是愛國之道。<br>話咁快，KFC中國已開始染紅。9月5日華爾街日報報導，前高盛大中華區主席Fred Hu（胡祖六）與馬雲旗下嘅「螞蟻金融服務集團」組成一間投資公司叫做Primavera Capital，與KFC母公司Yum Brands達成協議，斥資4億6千萬美元，購入4%至6% Yum China，呢間公司就係經營中國KFC業務嘅。此外，呢間Primavera還可買入Yum China嘅認購窩輪，最多佔公司嘅2%股權，以Yum China估值120億至150億美元計算。<br>KFC於1987年在北京開業，係第一間在中國開業嘅美國快餐店。當年一開市就轟動，曾有人包店在KFC舉行婚宴，轟動一時；29年間，中國肯德基業務竟然增值至過千億港元，可謂發達無限量。想當年，左丁山受公司所命，到北京搵合資對像開設Pizza Hut，1988年簽約，因89年天安門事件，阻延到1991年後先至正式開業，已經唔關左丁山事咯，真真往事如煙。<br>胡祖六與馬雲合作投資，必有長遠目標，豈會甘心只做被動式小股東，應該還有後着，如某些中國鷹派所言：「美帝謀我之心不死，中美遲早必有一戰」，如果真係會有此一戰，不如先去搶佔美國土地先咯。有一間中國企業叫做Greenland Holding Group與Ping An Trust及其他投資者，最近以1.7億美元向美國土地開發商買入三藩市海灣一幅填海地，預備再投資十億美元，將呢幅地開發為生物科技園區。在三藩市搵新地皮從來不易，美商用咗8年時間平整地盤及取得所有建築批准許可，總成本約8千4百萬美元，轉手賺一倍，大概好滿足咯。地盤面積二百三十萬平方呎，用香港方式計價，呎價（成本價）係578港元，抵到爛啦，中國公司豈會放在眼內。呢間Greenland還在洛杉磯建設一座大廈羣Metropolis，價值10億美元，在紐約布魯克林擁有40幾億美元嘅住宅大廈。中美還未打仗，中國人一於用銀紙佔領美國土地，滅美帝威風。</p></body></html>