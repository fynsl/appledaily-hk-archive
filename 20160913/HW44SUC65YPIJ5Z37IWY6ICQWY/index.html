<html><header><meta charset="utf-8"><title>大棋局：QE吸毒盛宴落幕 - Mr. Tregunter</title></header><body><h1>大棋局：<br>QE吸毒盛宴落幕 - Mr. Tregunter</h1><p>剛過去嘅星期五美國道指插近400點，標準普爾500指數插50點。星期一港股一開市亦插近600點，股市係咪已經轉勢？<br>其實風向已明顯改變，全球央行的QE吸毒盛宴即將落幕。最關鍵嘅係杭州G20峯會中美兩國講掂數，意味美國會開始落實慢加息，中國喺人民幣加入SDR前會頂住滙價，唔會劈價，唔會大手沽美債，人民幣估計稍後會慢慢陰跌。<br>去年811人民幣滙改實際上乃一次中美金融對決，聯儲局原放風去年9月加息，人民幣就突然話改革急貶一段，結果聯儲局延後到年末先加息。從聯儲局放話可見端倪。法國前財長季斯卡曾斥美元係「囂張特權（exorbitant privilege）」；美國前財長約翰．康納利則寸嘴話「美元係我哋嘅貨幣，但你嘅問題」。過去聯儲局做決策從來唔會理他國，近年卻反覆喺加息問題上提中國因素。<br><br>原因只有一個：中國揸住太多美債。共產黨強項係先成為你一部份，再喺你體制內壯大。就如當年先成為國民黨一部份，到蔣介石發覺唔對路時，要切除就會連自己人都剷走，令自己元氣大傷。海外市場嘅美債最大持份者，係中國。現時中國要正手建立一套國際規則好難，但有能力反手破壞秩序。美國加息嘅前提係，中國唔好大手沽美債，否則慢加息變相急加息。<br>從美國財政政策可計到，理論上美國加息唔可以超過6%，實際上應該4%左右。美國嘅如意算盤係，分幾年慢慢加息至4%左右，當遇上下一次經濟衰退周期，就有子彈逐步減息應對。如果一直拖住唔加息，一旦遇上經濟危機，現時咁低嘅息口冇水位畀聯儲局做嘢，結果會落得如日本央行無退路之窘局。<br>因此杭州G20中美兩國講掂數，反映持續咗8年嘅QE要真正落幕。全世界都唔再以貨幣貶值頂爛市，資產價格無法再寄望QE上電。9月21日若見聯儲局加息，不要覺得訝異。<br><br>Mr. Tregunter<br>本欄逢周二刊出</p></body></html>