<html><header><meta charset="utf-8"><title>高C9手記：住入豪華劏房之後…… - 高淑嫻</title></header><body><h1>高C9手記：<br>住入豪華劏房之後…… - 高淑嫻</h1><p>金管局前年將600萬以下的樓盤定為上車盤，發展商又真夠體貼，各出奇謀畫則，盡量在有限的面積，多畫出一兩個「豪華劏房」，讓香港人花300萬、400萬銀便上到車，成為「豪華劏房」業主，有百幾、二百呎的居住空間。<br>有年輕友人跟女友愛得癡纏，今年初租住一個約二百呎的豪華劏房築愛巢，起初生活愜意，不過最近見到他，愁眉不展，放工不想回家，寧願在街留連，跟讀書時放學後不想回家，一樣心情。他並非另結新歡，只是漸漸發覺生活沒有空間。<br>打得火熱的情侶可能沒有想過，現實生活可以是沉悶得十分殘酷。試想想，兩口子都要返工，被老闆折磨一天，再逼一輪巴士、港鐵回到家中。問心，你是不是只想腦袋放空，三扒兩撥吃過晚飯，便在家中找個角落煲劇、打機。如果屋企面積就只得一個角落的空間，旁邊總有個人，好似需要你應酬一下，你真能夠唞到氣嗎？<br>再現實點，兩個人相處，總有拗交或意見不合，屋企有一廳一房的話，兩人拗交拗到火紅火綠時，其中一人都可以入房「嘭埋度門」，唞唞氣。兩人困在百幾呎空間，拗交時只能一個坐床頭，一個坐床尾，想要「嘭埋度門」唞氣，廁所嫌太細，那就只能夠換衫走出街。拗個交變成流落街頭，多慘豬！<br>慶幸友人只是租住單位，還有路可退，沒有花掉自己或父母一生積蓄去畀首期。<br><br>高淑嫻<br> https://www.facebook.com/koc9nine </p></body></html>