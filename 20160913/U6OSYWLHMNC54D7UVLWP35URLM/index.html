<html><header><meta charset="utf-8"><title>【動畫】Tesla回購掀熱潮　月供$7,989揸新E-Class</title></header><body><h1>【動畫】Tesla回購掀熱潮　月供$7,989揸新E-Class</h1><p>通街都係Tesla電車，因為月供九千幾可以揸部70幾萬的Model S 75D，車行仲有個保證價回收部車，三年後可以收番約六成車價，如果唔過里數，分分鐘仲有錢袋，都咪話唔吸引。其實供款咁平，皆因Tesla以外國十分流行的balloon payment計算（即貸款額縮小，但之後需一次過償還餘額。），所以頭三年供款較少。以車價$752,400為例，月供$9,663，三年後就要找$413,820的尾數，不過RVG回售保證計劃於三年後的價值是$469,340，所以到時你唔要部車，仲有五萬幾落袋。</p><p>眼見Tesla如此出招吸客，其他車行亦開始引入多元化的上會留住車主。好似平治最新就有Agility計劃，E-Class以下的大部份車系都有回購保證。以50幾萬的E 200為例，傳統上會五年月供要約一萬元，不過新計劃就每個月只供$7,989。三年期約滿後有三個選擇，第一是平治可無條件收回汽車，每月畀八千當租車揸；第二是車主可以補回27萬幾的回購價買走部車；第三個選擇是再續新Agility計劃，trade-in另一部新車玩。若然部E200當時只值25萬，車主無需補貼兩萬幾差額；相反部車當時值30萬的話，平治會畀番兩萬幾蚊你。以外國流行的租車概念供車，車主可以不停有新車玩，又免卻三年後的保養維修費，的確幾吸引。<br><br>至於寶馬都有類似新計劃，名為BMW Finance Special計劃，買車首三年期只需供車價的50%，之後可以選擇找埋餘下50%尾數買車，或者Re-finance餘下50%金額（即再分期攤還），又或Trade-in另一部新車，不過就無回購保證價收車，車主要補貼差額。就連VW的Golf Match及Passat ACT都做七年特長上會，而Audi A3亦有Balloon Payment計劃，頭五年只需供車價80%，不過五年後贖車就要找埋車價兩成的尾數。最後要提提大家，新計劃有好多條文規限，例如里數或車身損壞等點計，記住問清楚細節。<br><br>【Tesla Model S 75D】<br>連options車價：$752,400<br>訂金：$50,000<br>月供：$9,663（三年期）<br>三年後需繳付車價餘額：$413,820<br>RVG回售保證計劃：（Options x 55%）+（Base Price x 65%）= $469,340<br><br>【平治Agility計劃】<br>E-200車價：$564,000<br>訂金：$56,400<br>月供：$7,989（三年期）<br>三年後選擇：<br>1.將車交回車行<br>2.買走（補GFV回購保證價$276,360）<br>3.Trade-in新車再續Agility計劃<br>註：若當時二手價高於GFV，車行會俾番所賺差額。<br><br>【BMW Finance Special】<br>520iA車價：$449,900<br>訂金：$44,990<br>月供$6,349（三年期）<br>三年後選擇：<br>1.買走（找車價尾數50% = $224,950）<br>2.Re-finance財務方案處理$224,950餘額<br>3.Trade-in新車（車主要補貼差額）<br><br>【Audi Balloon Payment】<br>A3車價：$259,900<br>訂金：$12,995<br>月供：$3,869（五年期）<br>找車價20%尾數買走：$49,381 <br><br>記者：許維雅</p></body></html>