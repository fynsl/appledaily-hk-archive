<html><header><meta charset="utf-8"><title>中環在線：恒生一姐打入權力榜 - 李華華</title></header><body><h1>中環在線：<br>恒生一姐打入權力榜 - 李華華</h1><p>《財富雜誌》最新公佈全球女性權力榜50名，入面有個香港人熟悉嘅名字，就係掌管恒生銀行（011）嘅「恒生一姐」李慧敏（Rose），佢亦係香港唯一一位女行政總裁（CEO）榜上有名，排第17位，真係巧威威。第一位係西班牙金融機構Banco Santander主席Ana Botin。<br>Rose今年63歲，打入權力榜實至名歸，喺本地藍籌股當中，根本冇幾多位女話事人，恒生市值超過2,600億元，近年環球經濟一般，恒生業績都受到些少影響，但股價算硬淨，Rose稱得上經得起風浪。</p><p>賣樓勁賺13億元</p><p>今次並非Rose第一次打入《財富雜誌》女性權力榜，佢舊年喺亞洲女性權力榜排第8名。Rose除咗叻管理，亦投資有道，身家豐厚。舊年佢斥資3.75億元買入太古地產（1972）旗下東半山傲璇（OPUS）一個豪宅；事隔一個月，佢同老公、即係前聯交所總裁袁天凡，就將自住嘅山頂白加道22號獨立大屋放售，大屋係袁天凡於2000年一筆過以1.64億元購入，揸咗15年，賣出勁賺13億元，以Rose舊年年薪2,063萬元去計，相等於佢63年人工。Rose姐認真係有權又有錢。<br><br>李華華<br>mailto:LiWaWa@AppleDaily.com</p></body></html>