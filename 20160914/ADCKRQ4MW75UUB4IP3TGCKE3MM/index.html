<html><header><meta charset="utf-8"><title>智取大市：股票輸家人生贏家 - 晉佳</title></header><body><h1>智取大市：<br>股票輸家人生贏家 - 晉佳</h1><p>喺股票市場，當然係贏家少、輸家多，你能夠投機股票有正回報，固然要恭喜閣下。如果你係輸家，唔使氣餒，可能你只係喺股票戶口嘅銀碼出現虧損，你喺股票市場學盡呢個世界醜惡嘅一面，有可能畢生受用，回報遠超你喺股市所蝕。<br>普通市民嘅錢一定係放喺層樓，以倍數計咁多過放喺股票，因為講緊一層樓閒閒哋幾百萬，可能係大半生儲蓄。而喺股票市場上面學到嘅老土傳統智慧，或者能夠應用喺買樓之上。股神畢菲特一句「別人貪婪時我恐懼，別人恐懼時我貪婪」。套用喺樓市嘅話，萬人空巷排隊買樓，連劣評如潮嘅發展商新盤都爭崩頭，係咪別人貪婪時、上車客唔好狗衝新盤？呢啲或者係智慧。別人恐懼時貪婪，當然𠵱家講沙士買樓太離地，至少年初人人睇淡樓市嘅時候選擇上車，你有得壓價，點都好過近排個個覺得會升嘅時候，等業主反價先去高追。<br><br>長沙灣青薈嗰位慘慘業主，話想試新嘅發展商，所以中伏慘慘豬。或者有炒開股票嘅話，就會深諳不明物體通常便宜莫貪嘅道理。一生一個上車盤，買錯就恨錯難返，或許股票嘅小智慧，一直幫你趨吉避凶而不自知。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>