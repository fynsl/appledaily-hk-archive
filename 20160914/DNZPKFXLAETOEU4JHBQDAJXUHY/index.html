<html><header><meta charset="utf-8"><title>Money Walker：市場唔只驚加息咁簡單 - El.</title></header><body><h1>Money Walker：<br>市場唔只驚加息咁簡單 - El.</h1><p>一個聯儲局官員忽然鴿轉鷹，足以玩轉金融市場一、兩日，講緊嘅係上周五同本周一嘅環球股市大震盪。<br>屬鴿派嘅波士頓聯儲銀行行長羅森格倫（Eric Rosengren）上周五呼籲加息，激起金融市場千重浪。有分析指今次震盪並非憂慮美國今年加息與否咁簡單，畢竟加息呢樣嘢都唔係乜嘢新鮮事，今年餘下時間加一口息已係市場預期之內，市場最擔心嘅其實係更深層次嘅問題，就係全球主要央行認為經濟已OK，唔需要再靠寬鬆幣策支持，成個寬鬆時代開始步向落幕。<br><br>金融市場之所以咁驚央行唔大手放水，背後皆因大家都唔相信環球經濟有力自行繼續復蘇。不過經此一役，筆者認為儲局未來對加息一事，取態一定會更加謹慎，聯邦基金利率今個加息周期肯定冇可能重返4厘嘅歷史平均水平。<br>筆者中線仍睇好收息類資產，尤其是本港收息類股份，一來係因為低息環境中期應該會持續，二來內地保險公司為滿足理財產品派息要求，一定會借滬港通同深港通，南下來港掃入穩陣類收息股。不過隨住時間越來越接近年底，美國加息預期久唔久就升溫一次係意料中事，揸住息口敏感股、債券ETF同新興市場資產嘅投資者，如果唔想坐艇的話，係時候考慮分階段減持。至於長揸者，大可不理會中間上落。<br><br>El.<br> http://fb.com/moneywalkerhk <br>本欄逢周三刊出</p></body></html>