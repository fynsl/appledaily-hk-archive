<html><header><meta charset="utf-8"><title>人人做信用卡達人！一個網頁格盡碌卡優惠</title></header><body><h1>人人做信用卡達人！<br>一個網頁格盡碌卡優惠</h1><p>【本報訊】香港人最鍾意賺盡信用卡優惠，更因此催生「信用卡達人」出現，教人點玩先玩得精明。來自新加坡的GoBear，睇準香港理財產品格價市場有得做，最新大舉進軍香港市場。「香港人用信用卡用到好出神入化，對佢哋來講，最重要係計飛行里數。」GoBear香港舵手劉尹琪，真人貌似大台力捧的新晉花旦李佳芯（Ali），她指平台主打信用卡獎賞計數機，格盡香港絕大部份信用卡，邊張儲里數最快一眼睇晒。<br>GoBear去年3月首先於新加坡推出，其後先後打入泰國、馬來西亞、菲律賓市場，至三個月前亦已於香港埋班，本月正式推出。事實上，本港坊間亦有其他格價平台，被問到GoBear有何過人之處，劉尹琪指，「我畀個例子，其他平台會話畀你聽，每張卡1蚊儲到幾多分，但我哋覺得可以更『個人化』，我哋個計數機，會問你使幾多錢喺海外消費、外出用饍等，因為唔同卡唔同消費類別，儲分都會有影響。」她表示，用戶毋須登記或提供資料，「一開個網頁就用得」，只需輸入消費預算，即可利用計數機，比較不同信用卡可獲的獎賞。<br>外界不同類型的產品格價、評價平台，不時都會被質疑排名造假。劉尹琪強調，公司所有搜尋結果保證中立及客觀，資料來源亦為公開資訊，平台不會推薦個別供應商或計劃，「所有排位都係根據你自己設定，以信用卡為例，可以按獎賞、優惠等方式。」<br>她解釋，公司不收回佣，收入來源基本與一般廣告無分別，如向產品供應商收取每點擊付費（Pay-per-click），「或者有用戶經我哋網站，連結去發卡行填咗張表，咁我哋都會有收入，但張卡批唔批就係銀行決定。」<br>除信用卡市場外，GoBear亦於香港推出旅遊保險及私人貸款格價服務，目前平台覆蓋90張信用卡、70個旅遊保險計劃及20個私人貸款計劃。劉尹琪表示，公司目標成為理財產品界的Trip Advisor，網站亦予用戶為個別產品留低評價，「好似新加坡咁，買保險嘅用戶特別active，啲人就會留言話claim錢時有咩難處等。」她又表示，未來平台計劃於本港擴張，目標進一步推出按揭、定存息、外滙、車險、醫療保險比較服務。<br><br>記者：倪敏慧</p></body></html>