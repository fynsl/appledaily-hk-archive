<html><header><meta charset="utf-8"><title>【首爾直擊】三星Note7會爆炸韓男：送禮畀人等於送炸彈</title></header><body><h1>【首爾直擊】三星Note7會爆炸<br>韓男：送禮畀人等於送炸彈</h1><p>三星(SAMSUNG) Galaxy Note7近排夠晒「爆」，由於有供應商提供問題電池，令部分Note7手機電池「轟呀」爆炸，搞到要全球大規模回收。動主播阿仙喺韓國首爾直撃最新情況，喺弘大三星專門店裏面，阿仙發現早幾日呢度仲玩到嘅Note7示範手機，拍攝當日已經熄晒機，而且當地已經暫時停售Note7，如果你喺韓國入咗部Note7咁「開心」，9月19日起可以換機啦。阿仙仲訪問到當地市民，韓男Han Kyeol Le覺得好丟架，佢話：「危險，怕電話會爆炸，送禮畀人就等於送炸彈！」瞓覺時都會將電話放遠啲。</p><p>至於喺香港，動主播表妹去到旺角，大部份市民都覺得Note7「機如其名」，話想送佢畀「689」喎，高小姐：「真係有啲X，我連佢出咗Note7都唔知，我仲用緊Note3。」而鄔先生就話：「如果我有部Note7，我會送比前度女友，唔知佢而家過成點啦，但我會希望佢會有事故發生啦。」←巧黑心喎！！</p><p>講到手機，表妹當然要去拜訪「先達手機交易所、亞皆老街及太子區首席分析師」Lo哥（劉志剛）啦，估唔到Lo哥話不嬲都對SAMSUNG冇咩信心，「個個都驚啦， 始終都俾咗幾千蚊出黎買部機，水貨暫時唔收住，香港版就冇問題。」<br> <br>此外，根據香港三星官網聲明表示，港澳地區發現有問題嘅Note7少於500部，9月2日或之後出售嘅Note7，已經冇採用問題電池，可以安心購買咁話。唔放心嘅市民可以自行檢查手機IMEI號碼，如果發現中招，品牌客戶服務中心將會安排換機。<br> <br>想知港韓兩地市民對Note7出事嘅睇法，就快啲去片啦！</p><p>韓國：<br>採訪：阿仙<br>攝影：李錦鏵<br>繙譯：卓惠媛(Joyce)<br> <br>香港：<br>採訪：何宛珊(表妹)<br>攝影：馮峰<br> <br>後期：Roy、陳家文<br>編審：陳家文、懷鈺</p></body></html>