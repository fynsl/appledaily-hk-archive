<html><header><meta charset="utf-8"><title>操盤手札記：險資求穩首選友邦 - 割柑人</title></header><body><h1>操盤手札記：<br>險資求穩首選友邦 - 割柑人</h1><p>上周四傍晚，中保監發佈內地保險資金可經滬港通買賣港股，翌日港股以過千億成交突破24000關。險資南下，長遠無疑有利港股，但由於未有時間表，消息屬於短線沖喜多於實際支持。港股本周更被美國聯儲局委員玩謝，忽鷹忽鴿，加上油價急插，恒指連跌3日，3支陰燭。美國舊年12月中加息0.25厘後，今年玩咗9個月狼來了嘅心理遊戲，雖然儲局最新動靜係鴿后Lael Brainard發言，但萬一下周四凌晨議息結果揭盅係加息，美股以至港股都難逃一跌。議息之後個半月，11月8日就到美國總統選舉，又係一個關口。<br>對市場嚟講，比起美國大選，幾時加息相對小事！因為就算加息，都係幅度溫和，亦係反映經濟復蘇。股市最怕係不明朗因素，華爾街比較接受希拉莉當選，皆因特朗普擺明敵視華爾街，如果希拉莉選情有變，股市就濕滯。話說回頭，11月先大選，下周就議息，市場自然先行擔心加息！事實上，市場冇等埋儲局，10年期美債息率已由上周約1.5厘，隔晚升到近1﹒75厘，幾乎等同加息0.25厘。現時不妨留意國際金融股，吼位吸納。當美國利率上升，美債作為主要定息資產，國際金融股可望受惠於息差擴闊、定息資產收入提升。<br><br>本港上市嘅國際金融股中，銀行股如滙控（005）、渣打（2888）官司纏身，唔係我杯茶，我嘅心水係保險股友邦（1299）。人民幣持續貶值，引發內地人搬錢來港買保險，捍衛資產。友邦上半年新業務價值42%來自內地客，然而，內地客滲透率相對仍低，增長空間仍大。<br>友邦亦受惠於險資南下，險資係成熟、理性嘅機構投資者，揀股睇基本因素，睇有冇穩定收益，講求穩陣。藍籌向來係穩陣之選，以佔恒指比重計，友邦係四大藍籌之一，業績好，派息穩，啱險資脾胃。友邦由2月低位36.85元見底回升，沿大型上升通道進發，現價50.05元，作為加息受惠股及險資南下受惠股，可望上試55元。<br><br>割柑人<br>本欄逢周四刊出</p></body></html>