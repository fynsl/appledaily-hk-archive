<html><header><meta charset="utf-8"><title>中環在線：上月心臟病發莊偉忠：返回陽間 - 李華華</title></header><body><h1>中環在線：上月心臟病發<br>莊偉忠：返回陽間 - 李華華</h1><p>都話世事無常，一田百貨前行政總裁莊偉忠今年初退休3個月，8月1日加盟康宏金融做行政總裁，諗住重出江湖，大展拳腳，點知返工冇耐就突然心臟病發，聞說佢病發時情況相常嚴重，幸好及時醫治，跨過鬼門關，目前在家休養中，暫定下星期復工。</p><p>54歲嘅莊偉忠喺上月中一個周末出事，事前毫無先兆，好在太太喺隔籬，咁啱又有舊同學可以介紹兩位心臟科醫生幫佢做手術。佢當時情況嚴重，及時做到手術，先至大步檻過。<br>佢噚日向公司同事發電郵話已經康復，又喺facebook po咗張趣怪碌柚相，叫大家唔使驚，「從鬼門關走番上陽間」咁話。<br>大家知道莊偉忠心臟病發都感到好震驚，睇佢身形算弗，說話中氣十足，加上之前小休3個月，日日瞓到自然醒，應該叉足電。不過又咁講，雖然莊偉忠唔鍾意開會，但肯定熱愛工作，據聞佢出院後喺屋企休息，都有同康宏個別主管跟進工作進度，就知佢幾上心，話唔定就係由悠閒轉為緊張mode而誘發心臟病。<br>近年越來越多人關注隱性心臟病，心臟病常見病徵係心跳異常、氣喘、雙腳水腫等，但隱性心臟病就冇病徵，可能因壓力或精神刺激誘發，定期檢查係唯一預防方法。<br>康宏最出名係員工鍾意行山、跑馬拉松，莊偉忠之前講過，4年前開始冇興趣做運動，𠵱家要跟埋同事去行山，操番弗啲喇。<br><br>李華華<br>mailto:LiWaWa@AppleDaily.com</p></body></html>