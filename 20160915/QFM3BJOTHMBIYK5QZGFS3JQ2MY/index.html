<html><header><meta charset="utf-8"><title>財金冒險號：國家隊冇免死金牌 - 笑笑生</title></header><body><h1>財金冒險號：<br>國家隊冇免死金牌 - 笑笑生</h1><p>郵儲行（1658）開始招股，咁啱近月內銀股強勢，究竟係有心人推高內銀為呢隻巨無霸新股做勢，定係投資者真係睇好內銀？<br>講親內銀，都要講壞賬，早排提出的債轉股已令人懷疑係糖衣毒藥，最近輪到銀監會發功，出通知要求各銀行幫助企業解困：「不得隨意停貸、抽貸；可通過收回再貸、展期續貸等方式，最大限度地幫助企業解困。」咁嘅要求，等於閹割銀行嘅風險管理，壞賬有排未見頂。<br><br>萬一壞賬失控爆升會點？好多散戶睇好內銀（尤其四大行）嘅理據，係「國有銀行出事，國家唔會見死不救嘅」。政府一定會救，但只係救間銀行，唔係救小股東。睇番2008年，雷曼冇人救，股東固然渣都冇，同期嘅AIG獲美國政府注資打救，唔使執笠，股東都幾乎血本無歸。獲拯救前，AIG股價已較一年前蒸發95%，獲注資後之半年，股價再跌多近九成，捱到今日至大概升番去獲注資時的股價。小生唔係話內銀股都會衰成咁，只係想指出政府打救，小股東一樣可以蝕到嘔。<br>至於話北水吼內銀，其實講唔通。如果想避開人民幣貶值，一來唔應該經港股通，因為係封閉系統，資金始終要換番做人仔；二來唔應該買番大陸股。中證金等國家隊喺第二季已趁低掃入唔少內銀股，保險資金會喺高位接貨咁笨？<br><br>笑笑生<br>mailto:sneeringman@gmail.com<br>本欄逢周四刊出</p></body></html>