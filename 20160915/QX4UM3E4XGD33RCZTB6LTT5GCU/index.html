<html><header><meta charset="utf-8"><title>收市閒情：最不幸的上市編號 - 千頌C</title></header><body><h1>收市閒情：<br>最不幸的上市編號 - 千頌C</h1><p>啱啱出爐嘅港姐冠軍馮盈盈被爆facebook爆粗，政府、警察一齊鬧，本來身為港姐，有思考、唔離地可以幫自己加分，叻嘅仲可以轉危為機，博取公眾好感。不過，佢就揀咗講一句「少不更事」抹殺自己嘅過去。講得呢句同講「好天真好傻」冇分別嘅回應，證明馮盈盈喺智慧方面（美貌唔評論），一定輸畀麥明詩。<br>麥明詩左一句「粗口係廣東話文化」、右一句「好多說話比粗口更難聽」，完美示範咩係四両撥千斤，語言藝術就係咁。學麥明詩話齋，廣東話真係好博大精深，有幾？我唔直接答你，我用例子答。<br><br>（1）Samsung Note 7，一個「Note」加多個「7」，將一個完整嘅粗口詞組諧音，完美展現於世界人前。<br>結果，本來呢部Note 7，已被廣東人笑到體無完膚，點知一個唔該，Note 7都爆埋！𠵱家Samsung可以同人講：打劫？唔使用槍嘅，用Note 7就得啦！拎佢上機嘅嚴重程度，同拎炸彈差唔多。不過Samsung都醒咗呀，幫部機更新系統，限制充電量，限幾多？只係叉到六成電，提你唔好「七」。<br><br>（2）講完Note 7，講多個「67」。炒股嘅十個有九個都信邪，所以唔少公司，都會選擇捐錢畀公益金，咁就可以揀番個靚上市編號。要揀號碼嘅公司，主板捐款入場費係100萬、創板就65萬。<br>最邪嘅係，2009年旭光高新材料（前稱旭光資源）上市，同樣捐出100萬，千挑萬選下揀咗「67」呢個幸運數字。結果下場，就同Note 7一樣，喺2014年俾沽空機構Glaucus質疑旭光誇大銷售額九成，報告一出後，就停牌至今。更邪係，停牌前，正正跌7%。<br><br>（3）上市編號嘅故事，就一定要講埋翠華。呢間奶油豬，2012年上市捐錢揀number，要咗「1314」，當年主席仲笑笑口話：「做茶餐廳是個一生一世服務市民嘅承諾」，個上市編號寓意就係「一生一世」。<br>一間上市公司、一個生意佬同你講「一生一世」，如果你信，就真係「少不更事」啦。上市四年，就話想賣盤，仲要係因為股東不和。即係咁，承諾呢家嘢，做唔到就唔好講咁大，否則好似翠華鬧分手，分開後就變「一生，實死」。<br><br>（4）未講完，仲有一隻新股，呢隻股叫郵儲行！冇錯，即係今日開始招股，集資最多627億銀，隨時做「集資王」。<br>唔係話危言聳聽，講多次，炒股佬同賭徒一樣，都係信邪嘅。好衰唔衰，郵儲行個上市編號係「1658」，即係咩？「一路唔發」，堅唔老黎。印象中，用啲咁唔老黎上市編號嘅公司，對上一隻叫福壽園，編號1448，即係……要死？死吧。嗯……都切合公司業務。<br><br>千頌C<br> http://www.fb.com/winbigwok <br>代《趣BLOGBLOG》一周</p></body></html>