<html><header><meta charset="utf-8"><title>隔牆有耳：指做立會主席危害健康因為愛田少唔撐細佬 - 李八方</title></header><body><h1>隔牆有耳：指做立會主席危害健康<br>因為愛田少唔撐細佬 - 李八方</h1><p>下屆立法會主席之爭越演越烈，日前仲有新民黨田北辰自動獻身，話即使粉身碎骨都願意為社會做番啲嘢。講到粉身碎骨咁大件事，身為二少親大佬嘅自由黨榮譽主席田北俊立即反對，仲話作為錫細佬、關心細佬嘅人，點會想佢做主席呢？唔撐細佬坐上立法會主席寶座喎！<br>田少噚日喺電台訪問講到立法會主席人選，主持問佢二少做好唔好，田少就反問主持人有冇兄弟？然後就話：「如果你有個大佬、細佬你好關心嘅、好錫嘅，今日咁嘅立法會，你會唔會想佢做立法會主席？」八方聽到，真係差啲濕晒對眼呀……<br>田少解釋，佢自問都做唔掂大主席呢個位，事關做主席壓力大，揸緊啲《議事規則》就俾泛民鬧、揸唔緊又俾建制派鬧，連現任曾鈺成咁掂都做到兩邊唔討好，所以二少做都隨時做到出醜啦，況且二少年紀都唔細，為咗身體健康着想，佢一定會叫自由黨唔好撐二少，更笑言擔任此職比吸煙更加危害健康。</p><p>暗批葉劉別有用心</p><p>田少仲明讚暗批另一主席人選新民黨葉劉淑儀，話葉劉做就最ok，符合晒直選出身、夠資歷、和諧同熟悉《議事規則》等條件，質疑葉劉想做特首就搵二少嚟搞。而除咗葉劉，田少覺得民建聯李慧琼、廖長江同謝偉俊都啱坐主席位，話李慧琼勝在四平八穩、謝偉俊就企得夠中間，廖長江就熟法律兼同泛民有偈傾。可能二少聽落會覺得田少嘅話話逆耳，但忠言就係咁㗎喇。<br><br>李八方<br>mailto:pf_lee@appledaily.com</p></body></html>