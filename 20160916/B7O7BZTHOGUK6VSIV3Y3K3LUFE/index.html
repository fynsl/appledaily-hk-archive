<html><header><meta charset="utf-8"><title>自成一格：泡菜國黑仔事件簿 - 越野兔</title></header><body><h1>自成一格：泡菜國黑仔事件簿 - 越野兔</h1><p>適逢今日又中秋，除咗兩岸三地會慶祝中秋節之外，深受中國傳統文化影響的韓國亦都將中秋訂為三大重要節日之一；不過，最近泡菜國國民就過得不太好，因為今年對他們來說，絕對稱得上是多事之秋。<br>南韓最近真係唔知行緊咩衰運，衰嘢一浪接一浪，由最大企業三星講起。三星最新旗艦手機Galaxy Note 7公佈時大受好評，為咗同蘋果公司嘅新iPhone決一高下，趕住8月底開賣。只不過短短幾日，Note 7變成流動炸彈，接二連三爆炸事件搞到連航空公司都唔畀帶上飛機，認真「揚威國際」，品牌形象插水，股價當然跟住跌，9月以來股價已挫近6%！<br>除了Note 7爆炸嚇親人，隔離北韓亦都亂咁炸，嚇到大家腳仔軟。上周五北韓領袖金正恩趁住國慶進行第五次核試，威力算得上是歷來最大，搞到大家以為地震。雖然美、韓、日以至中國齊齊譴責北韓，南韓總統朴槿惠更加要引進美國薩德飛彈防禦系統，但金仔心思邊個會睇得透呢？搞到朝鮮半島局勢越來越緊張！<br>唔知係咪受核試帶來的「人造地震」影響，本周初南韓慶州市以西亦發生黎克特制5級以上地震，其中更錄得一次5.8級地震，屬有紀錄以來最強。雖然當地核電廠未有受影響，但都關閉咗附近一座液化天然氣發電機組以策安全。唔好以為金仔獨善其身，原來北韓東北部亦出現水災，聯合國指水災死亡人數升至133人，395人失蹤，並有3.5萬間房屋受影響，逾10萬人要逃離家園。<br>黑仔事件仲未數完，全球航運業衰咗咁多年，勢估唔到南韓首先爆煲。全球第七大航運公司南韓韓進海運（Hanjin）向法院申請破產保護，共66艘載滿貨貨船因無法泊岸頓變「鬼船」於大海漂浮，過千萬貨品面臨報銷，事件被喻為「航運版雷曼」。臨近聖誕先搞啲咁嘅嘢，有機會引起漣漪效應，代理、貨主、甚至零售都有機會受影響。<br>天災人禍樣樣齊，泡菜國今鋪認真慘慘豬，希望中秋過後會迎來一番新景象，金仔生生性性唔好再搞事啦！<br><br>越野兔<br> https://www.facebook.com/Sailorrabbit/ <br>本欄逢周五刊出</p></body></html>