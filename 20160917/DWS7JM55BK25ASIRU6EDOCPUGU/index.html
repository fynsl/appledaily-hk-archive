<html><header><meta charset="utf-8"><title>全家受死亡威脅　「係香港嘅tragedy」　朱凱廸：當選對妻女殘忍</title></header><body><h1>全家受死亡威脅　「係香港嘅tragedy」　<br>朱凱廸：當選對妻女殘忍</h1><p>【本報訊】本打算由「廢青」、「廢中」一直廢落去的朱凱廸，在反高鐵後，跟同行10年的妻子結婚，再誕下女兒，自言這個「人生最好嘅決定」就像強心針，「既然我都可以結婚、生小朋友，當然可以選舉」。由輸掉兩次區議會到高票當選立法會議員，一度安定下來的日子卻因單挑官商鄉黑掀起波瀾──個人在選舉上的勝利，成了對最愛的殘忍開始，妻女被迫四處飄零，更可能賠上性命，「我有幻想過，但制止自己有呢種幻想」。<br>記者：王家文</p><p>競選那幾個月，朱凱廸很少見女兒不遷。當選後見面多了，卻因為一家生命受威脅，女兒上不了學，「佢當放緊假，雖然佢唔知係做乜嘅假期」，但居無定處，熟悉的村民和鄉郊，換成陌生的警察和高廈，女兒始終不適應。他跟妻女有不同的保安安排，「有次佢想同我落街食飯，但我落唔到，因為食飯嗰度好多人，佢好唔開心」；難得一次兩父女牽手在酒店大堂走一圈，「已經好開心。（足夠？）我諗係唔夠」。</p><p>不忍女兒離開家園</p><p>以前，才不過是選舉前，朱凱廸跟不遷經常落田通處跑，現在只能暫告一段落，「我諗佢好想同我去一啲地方，唔係見親我都喺房入面」。女兒5歲未懂事，也不知道父親以逾8.4萬票成今屆立會票王，「淨係知道要搬，要離開佢好熟悉嘅人，我諗對佢都幾殘忍」，他頓了一頓再說，「但對佢呢個殘忍，係為咗保護佢，但我講唔到，點講係為咗佢安全呢？佢都唔知乜嘢係危險」。<br>朱凱廸說高票當選一刻是他最脆弱的時候，「一諗起老婆同個女就會喊，唔知點解」。他想起何俊仁的女兒，長大後回望才知道父親用了數十年時間在重大社會議題上，「我贏咗時諗起，殘忍係咁嘅意思，我哋錯過咗人生中最重要嘅嘢」。他挑戰官商鄉黑勾結，更擔心連累家人，「呢排我都同佢（妻子）講過幾次對唔住，但係佢食咗呢啲對唔住」。<br>朱凱廸用「食」字形容妻子多年來的包容，包括當年他隻身前往伊朗進修、到阿富汗當自由身記者，「去成就自己一啲狂想」；還有那些「你老公真係好仆街」、「你老公都唔顧你」等攻心語言，「佢都可以消化晒，呢個係佢厲害地方」。他跟妻子在任職《明報》時結識，拍拖10年，2010年反高鐵後結婚，翌年誕下不遷，妻子臨盆當朝，他仍須趕往法庭應訊。</p><p>稱後悔沒有買保險</p><p>這些年來不斷參與社運，由保衞天星碼頭、菜園村到參選區議會，即使徒勞無功妻子也默默支持。朱凱廸知道有些人覺得他對妻子很殘忍，包括他自己，由「廢青」到「廢中」，「唔知將來可以點」，但妻子相知16年，「其實佢係我一部份。《聖經》創世紀都有講，老婆係骨中之骨，肉中之肉」。正如他面對當下困境，也只想跟妻女相擁大哭，「未喊夠，喊幾多都未喊夠」。<br>訪問期間兩名便衣探員坐在鄰座，沒有緊張氣氛，但談了兩句關於妻子，朱凱廸會忽然猶豫，「係咪唔出全名？出名唔知會唔會影響佢」。記者問他有沒有想過寫遺囑，他說最近也有人提過，「其實我冇乜嘢留低，但我後悔冇買保險。我有一份人壽，但好少」。<br>他說自己是一個很求其的人，「求其到我淨係望住眼前呢件事點做落去」。外傳有人出錢買起他和妻女3條命，「如果要買起埋佢哋，我想像唔到。我有幻想過，但制止自己有呢種幻想」。他淡然的說，「呢個唔係我一個人，或者我屋企人嘅tragedy（悲劇），係香港嘅tragedy」。但願悲劇，不會降臨在他們仨。</p></body></html>