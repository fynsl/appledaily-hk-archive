<html><header><meta charset="utf-8"><title>【人狗兩團圓】一個為「美」甘去蹈火海的人　果欄賣溫情</title></header><body><h1>【人狗兩團圓】<br>一個為「美」甘去蹈火海的人　果欄賣溫情</h1><p>「貨同錢都唔係大問題呀！我係驚隻狗啫，因為始終都係一條命嚟o架嘛 」9月4號，油麻地果欄一場歷史之嚟最嚴重嘅火災，燒毀超過20個欄檔，呢場三級火，差啲就令果欄檔主甘先生同佢嘅愛犬美美陰陽相隔。當日甘生受訪時嘅呢句說話，感動到唔少人，大家都緊張埋一份。好好彩，美美最後都冇穿冇爛，由甘生抱出火場。</p><p>美美，一隻喺果欄長大，典型又普通嘅唐狗女。十幾年前，美美嘅前主人突然唔做果欄生意，而將美美遺棄。當時甘生見到美美喺果欄游離浪蕩，冇人理佢，唔忍心美美成為流浪狗，結果就收養咗美美，仲一養就養咗十幾年，甘生話：「美美已經係我哋一家人嚟o架，我哋舖頭有張全家幅，美美企喺頭位o架！」。肥嘟嘟嘅美美，唔只係甘生一家人嘅心肝寶貝，喺油麻地果欄入面，其他欄主同送貨工人都同樣咁錫美美！「美美係行到邊都有人餵嘢畀佢食o架 ！即係好似狗融入咗喺我哋果欄裏面一樣 。」甘生一邊摸住美美個頭，一邊笑住講。</p><p>果欄人畀外界嘅感覺係「茶瓜送飯，好人有限。」但原來粗魯嘅外表，卻懷住善良嘅心。除咗美美，果欄仲有唔少流浪貓貓，果欄人不但唔會將佢哋趕盡殺絕，甘生仲聯同幾位欄主輪流餵佢哋，等佢哋唔洗餓死。「 其實大家見到我哋啲貓貓狗狗，就好似見到果欄嘅朋友，呢度仲有人情味，呢啲就係香港以前嗰代嘅人情味，守望相助。」<br></p><p>甘生又覺得唐狗一心只跟住主人，好乖，比好多番狗好好多。仲希望大家唔好買寵物，支持領養：「我哋去買嘅時候，咪助長佢哋(繁殖者)配更多、配更多好得意嘅(寵物)出嚟，咁你有冇諗過你養呢隻係成功嘅配種，但係有幾多唔成功而畀人唔要？」<br><br>「可以不愛，但不要傷害」，油麻地果欄做到，唔知大家又做唔做到呢？<br><br>採訪：植詠珊(Cathy)<br>攝影：馮峰、Neo<br>導演、剪接：Roy<br>編審：懷鈺</p></body></html>