<html><header><meta charset="utf-8"><title>張繼聰開心又心痛謝安琪陀女　害喜嚴重</title></header><body><h1>張繼聰開心又心痛<br>謝安琪陀女　害喜嚴重</h1><p>恭喜恭喜！39歲人妻謝安琪（Kay）今年4月開完紅館個唱宣佈暫休後，屢傳有喜，上月Kay與老公張繼聰被本報影到出街吃飯，孕味好濃。昨日Kay終於承認陀B女，與9歲囝囝張瞻剛好湊成一個「好」字。張繼聰昨早於Instagram貼了老婆巨肚相，寫道：「成日俾人問到口啞啞，終於可以好正面咁宣佈一件好正面嘅事！我又做爸爸啦，我會繼續愛錫太太！多謝大家嘅祝福！期待與我的小公主見面。」</p><p>懷孕三個月</p><p>懷孕三個月的Kay昨在電話中開心到聲都震：「多謝大家呀，係呀係呀！因為我呢真係唔知講乜好，𠵱家心情好開心，真係……開心到……係喇，就係識笑同埋眼濕濕嗰隻。」Kay感恩老公、家人朋友，甚至路人都給予鼓勵，最後更講到喊：「年紀大咗啦，要事事小心，大家都戥我咁開心，多謝你哋！」又說：「我小朋友都好開心，但佢可能仲未感受到做哥哥係乜嘢一回事，暫時表面非常之平靜，可能到時見到妹妹會唔同。」</p><p>白只爭上契</p><p>張繼聰亦難掩興奮之情說：「過咗三個月，終於可以講得，因為屋企好多老人家，呢胎係囡囡，好開心！太太始終陀第一胎時年輕啲，今次辛苦啲，害喜情況嚴重，作嘔、腰痛、好攰情況比上次明顯好多，好多謝佢好乖，成日卧床休息，做媽咪真係好偉大，過咗三個月，𠵱家情況好好多。𠵱家一個好字，我會努力工作搵錢，輔導小朋友做哥哥，佢好開心，始終獨仔嚟講會呷醋，好似畀人分走嘢。」而麥浚龍和白只亦爭做B女的契爺。<br>Kay於facebook轉貼老公的留言，表示生孩子是為了參與一個生命的成長，參與意味着付出與欣賞，孩子不求完美，又不用替她爭面子，只要健康快樂，一起同行感受生命的可貴便可。<br>採訪：皓騫</p></body></html>