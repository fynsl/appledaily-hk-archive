<html><header><meta charset="utf-8"><title>愛心領養孤兒溫碧霞張慧儀當正親生仔</title></header><body><h1>愛心領養孤兒<br>溫碧霞張慧儀當正親生仔</h1><p>娛圈藝人結咗婚，最初都鍾意享受二人世界，然後先計劃孕育下一代，而當中亦有明星由於不育，或者出於愛心而選擇領養小朋友。雖然小朋友唔係自己親生，但佢哋都將收養嘅仔女，視如己出。<br><br>好似陳美琪，01年同美籍華人忻尚永結婚後，喺08年收養咗一名被遺棄喺垃圾堆中嘅山西女嬰，取名 Lucia，一家三口生活美滿。至於其他藝人，亦對養仔養女照顧得無微不至，付出唔會比親生父母少。<br><br>溫碧霞<br>現年50歲嘅溫碧霞(Irene)，同何祖光結婚後，最初未有生BB打算，到有呢個決定時，Irene又擔心身體應付唔嚟，2010年喺機緣巧合下，Irene喺內地收養咗一個俾人遺棄喺火車站嘅孤兒，取名何國倫(Xaver)，更治好Xaver嘅皮膚病同咳嗽。自此Irene不時帶Xaver周遊列國，一家三口足跡遍佈泰國、峇里、日本、美國等地，錫到Xaver濃！<br><br>張慧儀<br>42歲的張慧儀，9年前喺北京做義工時，遇到一個患有嚴重先天性心臟病嘅孤兒，最後決定收養佢，養子取名張晃維（Hanson），多年嚟母子一直相依為命，醫生一早講咗Hanson嘅心臟病好難醫，能夠活到今日已是奇蹟。<br>張慧儀對養子無限付出，個人幸福亦可放棄。去年9月有消息指她與同大陸富商陳偉軍拍拖，近日突傳分手。張慧儀大方承認謂:「都係嗰啲啦。如果對方喺佢嘅家庭、自己仔女，同我呢邊做唔到一個平衡，咁佢就唔係我要揀嘅人囉，所以如果係咁唔需要再嘥時間。」<br><br>邱瓈寬<br>林志玲經理人邱瓈寬(寬姐)，01年收養咗自殺身亡嘅陳寶蓮初生囝囝Don Don，一直將Don Don視如己出，去到邊帶到邊，不時都有同Don Don去拍戲片場同個唱後台等地方，今年15歲嘅Don Don，有指曾向寬姐講想入娛圈，雖然寬姐講明唔想佢入行，不過喺Don Don 11歲嗰年，就安排佢客串演出電影《瑪德2號》，口硬心軟。<br><br>韓紅<br>大陸歌手韓紅喺2000年時，收養咗3歲孤兒潘子灝，仲為佢創作咗歌曲《天亮了》。韓紅之後大方對媒體透露領養孤兒嘅內情，事緣1999年10月，喺貴州麻嶺風景區，突然有纜車墜毀，36名乘客中有14位不幸遇難。而就喺悲劇發生一剎那，一個爸爸用雙手托起自己兩歲半嘅兒子。結果，兒子得救，但佢爸媽全部遇難。韓紅經過多方聯繫，領養咗呢個大難不死嘅男孩。</p></body></html>