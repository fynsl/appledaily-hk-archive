<html><header><meta charset="utf-8"><title>熬過失聲災難Sammi：不哭了！</title></header><body><h1>熬過失聲災難<br>Sammi：不哭了！</h1><p>鄭秀文（Sammi）事前瘋狂操練準備共八場在紅館舉行的「鄭秀文Touch Mi 2世界巡迴演唱會2016」，可是開騷前被病魔入侵，即使聲音受損，前晚首場仍傾力演出，面對舞台上失準表現，Sammi形容是一場「災難」，還求退票，歌迷心痛偶像用笑聲送上正能量，Sammi昨日凌晨平復心情，在fb留言並承諾：「不哭了。」昨晚如常開騷。</p><p>天后鄭秀文昨晚繼續在紅館舉行第二場個唱，Sammi昨晚8時40分開騷，老公許志安、李嘉欣夫婦、梁漢文夫婦和徐濠縈等捧場，許晉亨更拿着枴杖到場。Sammi出場時雖仍沙聲和走音，她呼籲：「畀啲聲嚟聽吓！」歌迷反應熱烈，當Sammi唱到高音時再應付不來，笑着做耍冧手勢後說：「多謝你哋！」</p><p>叫歌迷戴口罩</p><p>Sammi唱完《煞科》後飲水，然後喘着氣笑言把聲乾過粒柴，她聲沙走音說：「唔記得提你哋戴口罩，我呢啲菌係會傳染㗎。唔使我多講，你哋有睇報紙，都知噚晚觀眾幾難受，成晚聽住我走音，雖然把聲好難呢兩日好番，仲要晚晚用聲，我諗得好正面，啲飛都賣晒，你哋都落晒叠。雖然我把聲甩甩漏漏，但我仲有力，我仲有華衣美服同美腿，有最好嘅觀眾，我唱唔到，你會幫我唱嘅。」Sammi唱《男仕今天你很好》表現不差，全場拍手支持。台灣失明創作歌手蕭煌奇跟Sammi合唱《沒那麼簡單》時，唱到中段高音位，Sammi唱不到，由蕭煌奇獨唱。</p><p>Sammi前晚雖抱恙開騷，但絕不欺場，還自嘲：「啲人成日問我part 1同part 2有乜分別，part 2會全晚走音。」其實Sammi最初只是說話時才走音，唱到《薩拉熱窩的羅密歐與茱麗葉》高音位時力不從心，其後都多番失準，令Sammi忍不住落淚。中段當Sammi唱出《最後一次》時，高音位又失準，歌迷見狀送鼓勵，Sammi非常內疚說：「辛苦晒你哋，成晚聽我呢個走音歌后唱歌。」觀眾用笑聲力撐，Sammi說：「已經走音啦，你哋仲喺度笑我，我好痛苦㗎喇。我仲有七場，可唔可以畀番錢你哋？我把聲咁樣，我好痛苦，可唔可以退錢？」Sammi唱《終身美麗》時不小心跣一跣，差點跌倒。<br>到尾聲，Sammi幾乎唱不到《不要驚動愛情》，她苦惱喊起來：「我好對唔住，多謝你哋。」即使力不從心，但Sammi仍用心唱下去，堅持繼續安歌，觀眾陪Sammi和唱《默契》，她唱完向四面台鞠躬：「對唔住你哋！」首場於11時23分完騷。</p><p>洗澡平復心情</p><p>Sammi前晚經歷了一役舞台災難，昨日凌晨入睡前不忘在fb留言：「洗了澡，躺在床上，細細回想昨晚的演出。想說，感激你們，多得有你們，多謝你們。但更重要的是：對不起。心中清晰知道，自己一定會盡全力完成餘下七場。不哭了！我需要的是在這股崎嶇中奮力前進。」<br>採訪：王連連、黃曉妍<br>攝影：陳俊強、陳慧安</p><p>【鄭秀文演唱會曲目】</p><p>1 Fabulous<br>2. 螢光粉紅<br>3. 煞科<br>4. 親密關係<br>5. 迷糊 情慾 對象<br>6. 發熱發亮<br>7. 男仕今天你很好<br>8. 如何掉眼淚<br>9. 哭泣遊戲<br>10. 沒那麼簡單（與蕭煌奇合唱）<br>11. 你是我的眼<br>12. 愛是…<br>13. 罪與罰<br>14. 薩拉熱窩的羅密歐與茱麗葉<br>15. 上帝早已預備<br>16. 朝聖<br>17. 最後一次<br>18. 回來我身邊/如果我們不再見<br>19. 終身美麗<br>20. 我們的主題曲（與劉德華合唱）<br>21. Medley：犀利、獨家試唱、星秀傳說、信者得愛<br>22. 火熱動感La La La<br>23. 荒漠甘泉<br>24. 熱愛島<br>25. Medley：愛的輓歌、你愛我愛不起、上一次流淚、心血來潮<br>26. 捨不得你<br>27. 不要驚動愛情<br>28. 默契</p></body></html>