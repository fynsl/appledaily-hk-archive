<html><header><meta charset="utf-8"><title>大棋局：日本人造風暴來襲 - Mr. Tregunter</title></header><body><h1>大棋局：日本人造風暴來襲 - Mr. Tregunter</h1><p>日本正準備一次神風特攻式貨幣政策改革，最快9月21日公佈，若事情落實，將出現人造風暴。日本央行籌謀將日本國債孳息曲線夾硬拗上，先講結論，咁樣做會令長債價格大跌及孳息大升，繼而輻射影響股票等市場。上星期消息傳出後，iShares J.P. Morgan新興市場美元債券ETF單日淨沽貨量創歷史新高。<br>過去提及日本現行貨幣政策嘅壽命只剩下兩年，日本央行揸住38%日本國債，兩年內會揸到50%；日本央行亦揸住60%日本ETF，ETF資金池規模冇變的話，一年內會被日本央行買乾。現行貨幣政策係一條堀頭路，要做就做框架以外嘅嘢，而且必須其疾如風、侵掠如火先有效果，否則市場轉頭又會覺得你冇料到。<br><br>外媒報道日本正籌謀一次貨幣政策大手術，就係央行主動買入短債，唔買長債不特止，重要沽長債。即將美國嘅operation twist調轉做。揸短債，孳息曲線前端會壓落去，影響短期拆息下跌；唔買長債，孳息曲線末端會拗上；更甚者可能沽長債。今年7月，日本20年國債孳息最低曾見負0.005%，見底後持續向上，上星期三最高見0.497%。<br>日本點解要咁樣做？除咗因現行貨幣政策窮途末路外，恐怕另一個原因係要打擊日圓炒家。上半年有一個怪現象，就係日本國債已經負利率，但仍然不斷有人追住買。其中兩大資金來源，一個係全球各大債券基金，另一個係中國資金。<br>日本國債負利率，日圓又係負利率，再加埋日圓兌美元掉期有水位，具體日後有機會再談，簡單嚟講砌成一個瞓喺度套戥賺價差嘅組合。我哋表面見人貼錢買國債，但醒目錢搵到窿路賺錢。今年頭七個月走去買日本證券同債券嘅中國資金達到8.93萬億日圓，超過去年全年5.68萬億日圓。債息反轉上述套戥方法就唔掂，若日本真係夠薑咁大動作，股市不樂觀。<br><br>Mr. Tregunter<br>本欄逢周二刊出</p></body></html>