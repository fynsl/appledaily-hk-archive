<html><header><meta charset="utf-8"><title>與嘉玲黎美嫻爭仔17歲曾華倩爛玩趕走梁朝偉</title></header><body><h1>與嘉玲黎美嫻爭仔<br>17歲曾華倩爛玩趕走梁朝偉</h1><p>51歲的曾華倩，曾是無綫一線花旦，一出道就被安排拍攝85年版本的《雪山飛狐》飾演金面佛苗人鳳個女苗若蘭；又被派主持《430穿梭機》，與初戀男友梁朝偉短短六年間(83年至89年)三離三合，到今日仍然是7、80後珍貴集體回憶，講到今日仍然為人津津樂道。好似當年《色，戒》上映，有傳媒問曾華倩有冇見過梁朝偉全相，佢話：「我都曾經睇唔少！」<br><br>講起梁朝偉，分手後不是朋友是常識吧。分手後各自嫁娶，曾華倩96年嫁商人林肇基，99年誕下兒子，可惜二人於02年離婚收場。至於梁朝偉，08年與劉嘉玲在不丹結婚。之前有傳，劉嘉玲係由曾華倩手中搶走偉仔，故兩位好姊妹斷交十幾年……<br><br>好多好多年後，曾華倩做節目，請劉嘉玲做嘉賓，有指當時劉嘉玲同佢講：「其實偉仔好掛住你，有乜開心事都想同你分享。」自此，兩人言歸於好，亦不時見面，但每次曾華倩次次都搵埋老死吳君如。<br><br>其實喺曾華倩同偉仔「三離三合」中間，曾出現過一個黎美嫻。就係喺曾華倩同偉仔又嗌分手、黎美嫻同偉仔合拍《倚天屠龍記》時撻著咗，有指當時仲後生鍾意玩嘅曾華倩原本諗住「向偉仔下馬威」，點知弄假成真。<br><br>但後來偉仔同黎美嫻分手後，又同番曾華倩一齊。最後一次分手，據都市傳說話，嗰陣偉仔要同時開幾部戲，日夜顛倒，已經好攰。有晚收工，如常打俾曾華倩「報到」，點知夜麻麻女方話仲跳緊舞。<br><br>偉仔擔心華倩，又唔鍾意女友成日出去玩，於是揸車出去搵佢、勸佢返屋企，但曾華倩話:「你返去啦!我玩多陣!」偉仔鐵了心，調頭走，以後都冇再理佢。故事發展落去，都市傳說就話，當時曾華倩好揼心，可惜偉仔已經不再回頭。於是華倩就向好姊妹、「九龍女」（即係邱淑貞、上山詩鈉、藍潔瑛、梅艷芳、張曼玉、羅美薇、曾華倩、劉嘉玲同吳君如合共九人，類似依家嘅「胡說八道」咁，「九龍女」個名係黃霑改嘅）嘅劉嘉玲求救。<br><br>仍然係都市傳說呀吓，當時劉嘉玲不知就裡，真係諗住幫華倩出氣，但同偉仔接觸後，先至明白偉仔嘅心情。其實嘉玲同華倩都係愛玩外向之人，但偉仔完全唔好呢啲。南轅北轍，分手係遲早嘅事。偉仔由同華倩分手呢段經歷上，學識包容(可能係)，兩人於舞台劇《花心大丈夫》撻著，而偉仔同嘉玲一齊之後，亦由得女友自由尋樂，偉仔亦有自己孤獨的樂趣，反而可以白頭到老。<br><br>一次曾華倩接受君如訪問時，君如都有提過呢個「TL」，大爆次次華倩同「TL」分手後都打俾佢喊。至於最後嗰次分手係邊個分邊個，華倩就話係和平分手。對於君如嘅追問，華倩扮嬲:「做咩係都要人講邊個飛邊個啫？我唔做呢啲咁缺德嘅事。」至於分手原因，佢就話係「意見不合，嗰陣時細個咩都唔識。依家成熟好多。」仲反問君如同「AT」邊個飛邊個……邊個AT？咪就係杜德偉囉。<br><br>好多年之後，曾華倩同過陳庭威一齊，分手後嫁商人林肇基，又離了婚，再同細佢近十年嘅馬國明展開姊弟戀之後，一次受訪，又被問及同偉仔當年點點點，華倩一句到尾:「都咁多年啦，仲要講？」</p></body></html>