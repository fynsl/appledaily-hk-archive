<html><header><meta charset="utf-8"><title>中環在線：南京富商年掃3上市公司 - 李華華</title></header><body><h1>中環在線：南京富商年掃3上市公司 - 李華華</h1><p>內地富豪除咗鍾意來港掃樓、掃金，仲鍾意掃上市公司，出名嘅有阿里巴巴創辦人馬雲，佢至少有阿里健康（241）、阿里影業（1060）兩間上市公司，知名度低嘅都有大把，新近有位南京富商季昌群，佢前年買入豐盛（607）做旗艦，今年一口氣掃入3間上市公司，成為金魚缸熱話。<br>季昌群投資上市公司，好似女人買手袋咁豪爽。今年4月，佢旗下豐盛以總代價約3億元，入股專做BB食品嘅衍生（6893）23%，做第二大股東。上星期三，豐盛以超過4億元增持實力建業（519），持股量增至26%，成為大股東。事隔一星期左右，豐盛再以換股方式入主風電裝置生產商中傳動（658）。</p><p>市值共900億</p><p>換言之，3年間，季昌群在港擁有4間上市公司，佢哋加埋嘅市值接近900億元，真係唔講得笑㗎，隨便舉個例子，「梁粉」陳啟宗間恒隆地產（101），噚日市值都係822億元咋。<br>咁呢位季昌群究竟係乜水呢？根據年報資料，佢係南京市人大代表，今年48歲，年報話佢係工程師同經濟師，2002年開始出任南京豐盛主席。豐盛嘅業務認真廣泛，包括建設工程、地產、新能源、醫療器械、健康服務等等，難怪佢要嚟港買幾間上市公司喇。<br><br>李華華<br>mailto:LiWaWa@AppleDaily.com</p></body></html>