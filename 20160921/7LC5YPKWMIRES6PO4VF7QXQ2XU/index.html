<html><header><meta charset="utf-8"><title>智取大市：最後晚餐買藍籌 - 晉佳</title></header><body><h1>智取大市：最後晚餐買藍籌 - 晉佳</h1><p>之前估過，恒指升到23500點嘅話，未來幾個月都能保持升勢，小弟要收返言論嘅一半。升勢的確頗大機會繼續，但見頂亦可能來得早。<br>由6月24日英國脫歐公投去到9月初，終於出現第一個回吐，但恒指有動力由20000點樓下，一口氣升到24000點樓上，中間冇明顯回吐，證明動力充足。上周一震完倉後，應該仲有力破頂，即係技術走勢上嘅RSI頂背馳。最近一連三個交易日顯示恒指跌唔落，反映新一輪上升動力正在醞釀，美國加息可以話掃除不利因素，唔加息更視為利好，仲有人民幣可能納入SDR潛在利好因素，炒高引散戶落場接貨嘅理由，夠充份。<br><br>金融海嘯至今，未計今次，恒指試過五次9周RSI升至75樓上，基本上每一、兩年都會發生一次。呢五次中，有四次周線RSI突破75後，恒指會出現短期急劇調整，後續都有一股又快又急嘅升浪，可稱為最後晚餐，四次當中有三次，升浪就此告終，包括港股大時代。<br>當中最相似要數2010年10月，調整過後只用咗幾個交易日爆升2,000點，升浪就結束。照形勢睇，今次港股仲有最後晚餐，執返幾隻強勢藍籌等爆邊都冇乜錯。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>