<html><header><meta charset="utf-8"><title>中環在線：apm全港最細蘋果店明揭幕 - 李華華</title></header><body><h1>中環在線：<br>apm全港最細蘋果店明揭幕 - 李華華</h1><p>東九龍嘅「果迷」留意番嘞，位於觀塘apm商場嘅Apple Store密鑼緊鼓，聽日開幕，新舖噚日終於拆晒圍板現真身。<br>蘋果呢排夠晒人氣，iPhone 7開售冇耐，銷售好過預期，可惜apm新店裝修近一年，始終趕唔切喺上星期五，同iPhone 7開賣首日一齊開，但就鐵定明早11點正式開張。噚日商場將Apple Store圍板拆咗，舖位真身終於曝光。</p><p>受制商場設計冇驚喜</p><p>今次Apple Store新店位於大堂層，屬於商場內舖，佔地只得一萬平方呎左右，算係全港數一數二細嘅分店，間舖唔能夠好似中環ifc、銅鑼灣希慎廣場咁有落地大玻璃門面入口，同時又受制於商場設計，唔可以打通兩層做個高樓底，可以話係完全冇驚喜。<br>由於每次Apple Store開新店，都會大派限量特別版T-shirt，相信聽日11點開幕都唔會例外，應該會相當熱鬧。<br>唔經唔覺，Apple Store在港已經開到第6間，但應該係全港最多人炒賣iPhone嘅旺角，反而仲未有Apple Store。睇番𠵱家啲Apple Store，通常門面闊、樓底高，旺角好似冇乜大舖位或大商場啱佢。<br><br>李華華<br>mailto:LiWaWa@AppleDaily.com</p></body></html>