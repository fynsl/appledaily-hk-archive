<html><header><meta charset="utf-8"><title>老樓周記：樓市癲過97高峯 - 劉兆昌</title></header><body><h1>老樓周記：<br>樓市癲過97高峯 - 劉兆昌</h1><p>過去十多年的買樓習慣，通常都會睇完示範單位之後再去地盤睇吓周邊環境，縱使被包裝到鬼火咁靚的示範單位迷倒，必定要落區睇吓地點啱唔啱；恒地（012）周初一個北角區劏盤尚譽只是賣個則，首30分鐘便賣了24伙，又回復廿多年前的賣樓模式，也不知將來入伙個盤是龍是蛇，搶咗先。<br>老樓還記得在廿多年前賣樓都只是賣個則，只是登下報紙廣告及何時發售。那時並沒有太多條例規管賣樓，開賣前數天便有排隊黨在售樓處門外通宵輪候，更引來炒樓炒籌集團排隊，出現了什麼水管黨、櫈仔黨炒樓人士，隔晚便有籌號放盤，一轉手就話賺十多萬，仲有人唔返工去排隊炒籌，小炒王多的是。<br><br>自從立法規管後，沒有規定發展商必須開放示範單位，只規定必須有一個清水房標準單位，而且今次主要向投資者埋手，這班投資者只看機會，不看示位，導致這批貨輕易出貨。<br>盲搶樓年代已到了高峯，除了賣則外，二手出現未交吉盤冇樓盤便賣出，也出現了上午放盤數小時後便旋即獲買家洽購、有錢也買不到樓的極端現象。正如新地（016）筲箕灣形薈，首兩輪銷售也絕大部份均由購買一伙或以上的投資者購買。<br>樓市不僅以「瘋狂」二字便可以形容，情景比97高峯期有過之而無不及。看來睇淡樓市的人，現時也會被氣氛所感染而轉軚。<br><br>劉兆昌<br>資深地產傳媒人<br> http://www.HKLau.com <br>本欄逢周五刊出</p></body></html>