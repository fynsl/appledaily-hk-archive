<html><header><meta charset="utf-8"><title>自成一格：一對波鞋賺萬五蚊？ - 越野兔</title></header><body><h1>自成一格：一對波鞋賺萬五蚊？ - 越野兔</h1><p>上星期中秋，有好多朋友損手爛腳，不過就唔關煲蠟事嘅，只係有好多慘慘豬買咗iPhone 7但又唔係jet black，搞到變成蟹貨，最後惟有自用或者轉手畀親朋戚友啦！<br>越野兔4月已經講過，iPhone已經炒無可炒，識炒一定係炒波鞋！有水位有得炒都係只因一條黃金定律，「物以罕為貴」！今年9月初Nike開賣的經典Air Jordan 1 Retro High OG 「BANNED」2016版已經炒得沸騰騰，官方價1,299元，好多波鞋友都無緣抽到，據eBay最新開價，竟然高達3,500大元！<br>不過，炒味最濃的已經唔係Jordan喇！去年Adidas Originals請咗美國著名Rap友Kanye West轉會合作出限量鞋Yeezy Boost，先真正上神枱，每次一出必定瘋搶，全球炒到飛起！<br><br>除咗年中推出的Yeezy Boost 750「Light Grey」炒至過3萬元外，另一較平民的Yeezy Boost 350 V2亦將於本周六（9月24日）全球同步發售，官方建議零售價2,200元，仲要Adidas VIP先有得抽。專門店方面一早到咗貨，唔少關連人士都已經預留，eBay亦已開價，最高叫價17,062大元，一對閒閒哋賺15,000蚊！<br>不少真用家都對於波鞋炒家恨之入骨，其中一個「犯眾憎」的是20歲華人炒家Allen Kuo，每次在公開發售前都會上載自己與大量新鞋合照。著名波鞋網Sneakerwatch今年6月曾經訪問過佢，佢表示自己讀書開始由賣襪起家，過去幾年間已賺取六位數美金收入。不過佢私底下唔係真鞋粉，平時亦唔會着Yeezy或者Jordan，覺得着嚟show off冇咩意義，賺錢好辛苦唔想亂咁使喎！<br>越野兔唔反對炒賣，要大家你情我願先可以有價有市；但其實諗深一層，Allen講法亦不無道理，係時候分清楚「what you need」和「what you want」喇！<br><br>越野兔<br> https://www.facebook.com/Sailorrabbit/ <br>本欄逢周五刊出</p></body></html>