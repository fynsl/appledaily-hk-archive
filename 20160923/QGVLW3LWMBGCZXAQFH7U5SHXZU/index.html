<html><header><meta charset="utf-8"><title>中環在線：滙豐前大班有子承父業 - 李華華</title></header><body><h1>中環在線：<br>滙豐前大班有子承父業 - 李華華</h1><p>滙豐前大班艾爾敦（David Eldon）離開獅子行多年，仲未完全同呢間銀行脫離關係，因為大仔艾俊安（Andrew Eldon）今年1月唔聲唔聲加盟滙豐，做咗Digital業務主管，咁算唔算係子承父業呢？</p><p>艾爾敦服務滙豐37年，喺銀行界好有地位，退休多年，令人最有印象係佢2014年寫blog估計特首梁振英會為UGL涉收賄款事件下台，當年滙豐即刻同佢劃清界線，可惜佢嘅估計未應驗。<br>佢大仔Andrew關唔關心政治就唔知，不過就一定好關心𠵱家金融業成日講嘅fintech（金融科技）。華華噚日同佢飲茶，講起點樣將滙豐發展成為一間fintech銀行，佢即刻滔滔不絕，其他問題就唔答。<br>有趣嘅係，Andrew同爸爸完全唔似樣，艾爾敦係英國人面相，Andrew就留到成面鬍鬚，有少少似中東人，唔講唔知佢哋係兩父子。再睇番佢媽媽嘅相，明顯係個餅印。照咁睇，艾爾敦呢位來自南美嘅太太，基因強過佢好多喎。<br>根據Andrew喺Linkedin嘅資料，佢喺倫敦大學畢業，做過幾間公司，全部同多媒體有關，包括賣風帆產品，對上一份工喺化妝品網StrawberryNET.com做營運總監，唔少港女都有幫襯。<br><br>李華華<br>mailto:LiWaWa@AppleDaily.com</p></body></html>