<html><header><meta charset="utf-8"><title>【爆相爆片】拍拖食麵搭枱超貼地Anjaylia摸面珠　冧爆闊少</title></header><body><h1>【爆相爆片】拍拖食麵搭枱超貼地<br>Anjaylia摸面珠　冧爆闊少</h1><p>入行多年形象純過蒸餾水的「邦民女」陳嘉寶（Anjaylia），雖然其闊少男友Epaphras有半億身家，但Anjaylia卻喜跟男友出入平民食肆。日前有讀者發現Anjaylia與男友到銅鑼灣榮記搭枱食車仔麵，生活十分貼地，情到濃時她還摸男友面珠，表現甜蜜。Anjaylia昨日表示愛到平民食肆開餐：「魚蛋車仔麵都好好食吖，我鍾意呢啲多過食翅。」</p><p>現年26歲的「邦民女」陳嘉寶，前年宣佈跟圈外男友黃頌祈（Epaphras）拍拖以來，不時被發現孖住出巡晒恩愛。有指Epaphras比Anjaylia大八年，家族至少擁有七個物業，身家半億，雖然Anjaylia與男友已共賦同居，但她曾表示與男友也是虔誠基督徒，所以不會有婚前性行為，僅會錫錫拖手，作情侶拍拖正常動作。</p><p>「鍾意食麵多過翅」</p><p>儘管男友有半億身家，Anjaylia也未有要求男友跟自己出入高級食肆，反而愛到平民食肆撐枱腳，甚至曾被本報發現二人拍拖搭電車，日前二人更被發現孖住到銅鑼灣食車仔麵，生活十分貼地。<br>讀者黃先生透過本報「爆相爆片」報料，指日前傍晚7時許目擊Anjaylia與男友Epaphras在銅鑼灣榮記撐枱腳食車仔麵，當時二人坐在角落位置，Anjaylia與男友食麵期間更一度摸男友面珠和頸，十分甜蜜。不過，由於晚飯時間人流較多，不久便有兩位女士搭枱，Anjaylia即表現避忌，不敢人前再跟男友做親暱動作。</p><p>對於捨棄高級餐廳跟男友在平民食肆開餐，Anjaylia昨在電話中回應說：「其實我乜都食，好食就食，車仔麵我成日都去。我哋都係普通市民，都係做番日常生活會做嘅嘢，如果做嘢就會着到好靚化到好靚，去啲好靚嘅地方，唔係做嘢大家都係過番啲普通人生活。」是否享受普通市民的拍拖生活？Anjaylia笑說：「都係嘅，不過有時周年慶祝、朋友生日聚會，耐唔耐都會去啲靚啲嘅地方，但平時覺得自己都係普通人，都會去一啲自己鍾意食嘅地方，同埋魚蛋車仔麵都好好食吖，我鍾意呢啲多過食翅。」</p><p>讚男友靠自己創業</p><p>記者指她男友有錢，但似乎不喜在有錢人地方出入相當平民化，Anjaylia說：「佢好努力做嘢嘅，以前細個都係做modeling賺錢，跟住自己創業，一路投資，同埋佢唔係一個大使嘅人，我哋大家相處同埋鍾意大家嘅地方，係大家都好實際同埋好努力，有時唔係一定貴嘅嘢先至好㗎嘛。」有Anjaylia這種慳家女友，相信不少男士對Epaphras又羨慕又妒忌。此外，月前Anjaylia跟合作多年經理人公司約滿，她昨日表示現正物色新經理人公司。<br>採訪：唐心悠、魯吉</p></body></html>