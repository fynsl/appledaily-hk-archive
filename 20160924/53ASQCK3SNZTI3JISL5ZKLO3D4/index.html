<html><header><meta charset="utf-8"><title>返港即交人陪睇騷　楊明：冇傷害過莊思明</title></header><body><h1>返港即交人陪睇騷　楊明：冇傷害過莊思明</h1><p>楊明同龔嘉欣之前就一齊去咗英國，參加好友陳智燊同宋熙年嘅浪漫婚禮，雖然龔嘉欣同楊明都係做陳智燊嘅兄弟，但唔知點解個婚禮就傳聞多多，首先傳出龔嘉欣向傳媒講大話；明明係去英國宣傳兼出席好友婚禮，龔嘉欣無厘頭話去大馬，之後再有傳媒報道指龔嘉欣改機票，有機會二人同行云云，搞到佢成功撇甩王浩信同朱千雪，同楊明孤男寡女飛英國，最後身為女友嘅莊思明就緊係嬲豬啦！<br>正當傳言滿天飛嘅時候，好Man嘅楊明終於走出嚟喇，昨晚佢特別喺微博貼咗同女友莊思明嘅合照，向女友大派定心丸之餘，希望關心佢哋嘅朋友唔使再擔心同誤會。楊明寫咗篇好長嘅文，謂：「我們只想安穩地走之後的路，對於有些報道，我們本想一笑置之，但這幾天太多謠言滿天飛，思明和我都不想關心我們的朋友擔心同誤會，所以在這回應幾句。」<br>佢再講：「我們現在真的安好，我從來沒有做傷害思明的事，她對我非常信任，所以不存在問題和生氣的言論，至於英國這次旅程是在大半年前已經定了，機票也是大半年前訂好，由頭到尾都是龔嘉欣和我同機去的，請大家也別想得太複雜，謝謝。」<br>最後，楊明就話：「我要跟一些覺得欺負女人會比較容易得到成功感的人說，請你停止這個想法，停止傷害女人，不要再誣衊思明了， 我是站在思明的前面，有什麼事就衝我楊明而來吧，本人隨時恭候。」<br>而昨日楊明就同埋莊思明一齊去睇葉德嫻喺會展搞嘅演唱會。</p></body></html>