<html><header><meta charset="utf-8"><title>【爆相爆片】林海峰寸粒粒皆辛苦　齊昕笑不停</title></header><body><h1>【爆相爆片】<br>林海峰寸粒粒皆辛苦　齊昕笑不停</h1><p>特首梁振英女兒梁齊昕本月11日剛度過25歲生日，一向對娛樂圈有濃厚興趣的她，近日經常在紅館亮相。今個月初齊昕到紅館欣賞郭富城演唱會時，因心急入場弄致在場外仆傷，但無阻她看表演的興致。前晚她帶同剛剛從英國回港的妹妹頌昕，孖公仔欣賞鄭秀文（Sammi）的演唱會。最抵死是嘉賓林海峰當着梁特兩位女兒面前，引用梁特日前在元朗橫洲發展計劃記者會所講的「粒粒皆辛苦」。</p><p>Sammi尖叫</p><p>之前梁特以「粒粒皆辛苦」形容官員找地建屋，林海峰在台上開解失聲的Sammi說：「你流嘅眼淚，大家會畀好多掌聲去鼓勵你，感受到你心裏面嘅愛，同埋愛你嘅人畀你嘅愛，大家見到你嘅眼淚係真，你嘅眼淚先至係真真正正『粒粒皆辛苦』！」即時全場歡呼，連Sammi都話：「You are right！yeah！」而前晚兩位特首女兒齊昕及頌昕亦在台下。之後Sammi跟林海峰在台上合唱，林海峰又改歌詞唱：「火速救災，請將安仔擘開，劈開……個袋」令到Sammi尖叫又喪笑。</p><p>頌昕甩鞋</p><p>讀者李小姐前晚透過本報「爆相爆片」，分享她見到齊昕化上濃妝、着住露肩花花上衣配以黑色legging現身紅館，反而身旁戴着眼鏡的妹妹打扮較樸實，兩姊妹坐在紅區45段的前排位置。李小姐表示前晚Sammi的演唱會氣氛非常好，加上有林海峰擔任嘉賓，整晚笑不停，而拿着扑扑棒的齊昕，不時開懷大笑，表現雀躍。<br>到11時左右開燈散場一刻，齊昕兩姊妹隨人潮步向出口時，頌昕忽然甩鞋，要姊姊扶着穿回。二人離開紅館後，並沒有立刻離開，而是坐在一旁，開電話看相，重溫剛才演唱會的片段。約10多分鐘後，人潮開始散去時，她們才慢慢朝港鐵紅磡站行去。<br>採訪：李森</p></body></html>