<html><header><meta charset="utf-8"><title>【正視粗口】臭四咪亂認　無厘頭尻係邊個尻？</title></header><body><h1>【正視粗口】臭四咪亂認　無厘頭尻係邊個尻？</h1><p>從前，講粗口是禁忌，女仔爛口更受盡千夫所指，「女仔之家咁爛口」、「有失斯文」。然而近年，港人對粗口的接受程度越來越大，公眾場所炒蝦拆蟹家常便飯，女仔爆粗也相當普遍。大概港人已意識到社會上太多禁忌，諸如官商鄉黑，比粗口污穢千倍。次文化堂社長彭志銘認為，講不講粗口不是問題，問題是我們要正視粗口文化，以免令它失傳而成為一種缺憾。<br><br>記者：馮國康、趙永傑　　攝影：馮峰</p><p>若要認真探討廣東粗口文化，第一時間便會想起彭志銘。曾著作《小狗懶擦鞋》的他，得悉我們來意後，便一口氣將「一門五傑」（小、九、能、七、西）的典故和用法，如數家珍的搬出來。在香港地，認認真真鑽研粗口的，就只有他。「廣東話粗口得嗰五個音，基本上喺《康熙字典》係搵得到，即是話早過清朝之前已經有。」</p><p>提到近年港人講粗口已習以為常，彭志銘有一番見解：「普及咗係有兩大原因。第一，網絡文化流行咗。譬如你聽網台，主持無端端會爆兩句粗，唔爆粗好似唔係網台咁。第二，就係成個社會怨氣好大，大到你唔講粗口，係表達唔到你心裏面嗰團火！」近日港姐冠軍馮盈盈被揭爆粗，便好像十惡不赦般，彭認為講粗口是人之常情，更不應分男女之別：「唔係因為歧視唔歧視，又唔係男女平等嘅問題，而係有啲場合我地唔應該講嘅，我地唔會講。」</p><p>或者以前講粗口太多忌諱，令很多粗口已逐漸流失，以致不少詞彙原意被曲解，引起笑柄。「臭四近來有冇人講？都少人講。有一個好有名嘅人講，佢叫鄭秀文，但查實佢唔知臭四係乜嘢。點解唔係臭三唔係臭五係臭四呢？原來呢個『四』字同『西』字寫法差唔多，國語讀音又差唔多。臭四係來自我地廣東粗口嘅臭X。我哋識嘢嘅人一睇會覺得好好笑嘅。所以港姐又好，鄭秀文又好，佢哋講咗啲本來唔應該講嘅字眼，錯唔係佢，係成個社會嘅教育制度。」</p><p>彭志銘又舉出另一個例子。「我哋成日都講無厘頭。無厘頭佢原句係無厘頭尻，尻字就係我哋尾龍骨最後嗰節 嗰個位就叫做尻。無厘頭尻，個頭就係個頭，尻就係尾龍骨嗰節。我哋話人無厘頭尻，就係話人無頭無尾。因為個尻字音，大家就刪咗個尻佢，咁就淨係講無厘頭。」<br><br>一個對粗口如此熟識的人，料必定「粗」口成文吧。問彭志銘最常說哪一句粗口，豈料他說：「我平時唔講粗口，哈哈。」</p></body></html>