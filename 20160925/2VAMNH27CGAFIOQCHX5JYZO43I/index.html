<html><header><meta charset="utf-8"><title>爆粗鬧標本手袋石希露成手紋身悼離世貓</title></header><body><h1>爆粗鬧標本手袋<br>石希露成手紋身悼離世貓</h1><p>ViuTV選美節目《美選D.n.A》即將開鑼，之前話過會將啲參賽者分做天使組同魔鬼組，咁16號石希露就一定係歸入天使組。<br><br>講起石希露，最大賣點肯定係手臂上嘅各個紋身，佢話過由18歲開始紋身，身上加埋應該有十幾個，呢個數量絕對非一般，但等等先，石希露唔係貪靚先紋身，而係為咗紀念佢每一隻離世嘅愛貓！<br><br>石希露好有愛心，現職獸醫助護，佢參選時就講過養緊16隻貓，絕對係位貓癡！佢仲有一個facebook專頁分享下啲養貓資訊，最近有新西蘭拍賣網站拍賣貓標本手袋就觸動到石希露嘅神經，佢甚至忍唔住喺facebook爆粗留言鬧爆，為咗貓，佢真係可以去得好盡。<br></p></body></html>