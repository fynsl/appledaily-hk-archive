<html><header><meta charset="utf-8"><title>【唔係高達柯柏文】學生砌世界級機械人　揪贏自信POWER UP</title></header><body><h1>【唔係高達柯柏文】<br>學生砌世界級機械人　揪贏自信POWER UP</h1><p>o依家做學生真係好慘o架，讀書叻係基本啦，仲要學多十幾樣興趣班，先可以增加升讀大學嘅機會。愉快學習、求學不是求分數、成績唔代表一切……相信一眾學生哥都覺得難聽過粗口呀。不過，喺佛教何南金中學嘅同學仔就幸福得多喇，事關學校並冇只顧住谷成績，反而着重發展學生嘅興趣。學校嘅機械人研發隊就係一個例子喇，佢哋更加喺今年七月舉行嘅2016青少年機械人世界盃香港區公開賽，贏得冠軍！</p><p>由五個「麻甩仔」加一個斯文女同學組成嘅「何南金機械戰隊」，每日放學後都會去到科技室，導師李志宏會要佢哋先做好晒功課，之後就即刻埋頭苦幹搞機…械人！要令一隻小小嘅機械人識打交、跑步、同埋跳舞真係唔容易，當中包括好多你同我都未必聽得明嘅電腦程式。不過佢哋唔單只冇俾複雜嘅電腦程式嚇怕，反而仲樂在其中，隊員黃家希話：「我好鍾意做set program，好多動作都可以靠自己想像力做到，好有成功感。即使學業嗰邊麻麻地，如果我機械人呢邊成績好嘅話，起碼自己仲有一樣嘢係叻嘅。」玩咗機械人之後，唔只自信心返晒嚟，佢哋仲可以將學到嘅電腦知識運用喺日常生活中，隊員姚敏聰曾經俾父母怪責佢玩機械人玩到好夜，荒費學業，但自從佢哋一班人得到獎、又見到報，父母開始由反對轉為支持，姚敏聰仲話試過幫屋企修理好電器：「屋企嘅風扇試過唔郁，斷咗啲電線，咁我就用屋企啲工具將佢整返好。」姚媽媽都即刻讚佢叻仔又乖仔呀。</p><p>喺香港嘅小朋友自細被呢個畸型社會同眾多怪獸家長「洗腦」，好多時同學仔嘅自信心都會因為學業成績嘅好壞所影響。好彩，喺何南金中學裏面，只要你係真心熱愛機械人，無論你係考全班第一，抑或成績一般，機械人研發隊嘅老師都會畀機會學生參加，希望能夠發展學生潛能，令佢哋從興趣中悟出做人道理，增強自信。真正嘅教育，唔係就係咁咩？<br><br>採訪：植詠珊(Cathy)<br>攝影：馮峰、Teddy<br>導演、剪接：Roy<br>編審：Roy、懷鈺</p></body></html>