<html><header><meta charset="utf-8"><title>【車主要睇】網上爆紅玻璃清潔劑　去漬能力勁過美日大牌？</title></header><body><h1>【車主要睇】網上爆紅玻璃清潔劑　去漬能力勁過美日大牌？</h1><p>汽車經常擺放在戶外日灑雨淋，你就會發現汽車玻璃往往難以清洗乾淨，更有不少半透明白色水印怎洗也洗不走。一些情況嚴重的個案，使用水撥時更會發出唧唧聲，好多車主此時便以為只是水撥膠邊老化。</p><p>做了汽車美容16年的Car Toyowax老闆盧浙鋒（鋒哥）解釋：「其實因為玻璃表面沾滿日積月累的油膜污物，以及雨水長時間侵蝕玻璃窗而來的酸雨漬，平日洗車時使用的玻璃清潔液根本難以清除。」鋒哥早前就整咗條片放上網，示範自家引入的神奇玻璃膏去漬有幾勁，結果引來車迷頗大回響，影片超過27萬點擊率，更已經買了超過二千瓶。鋒哥補充：「自己做了咁多年汽車美容，幫客人做鍍膜前都要先清走雨漬，試用過好多唔同牌子款式，發現呢隻真係好用，車主又自己用到，所以引入返來零售。不過酸雨的酸性始終侵蝕了玻璃，等如人體皮膚已有疤痕在表層，情況太嚴重，雨漬只能變淡，不能完全清走。」據他所說，神奇玻璃膏是採用德國原材料，並在台灣生產包裝。<br><br>多人送上門買玻璃膏並非得個講字，拍攝當日的確有不少慕名而來的車主，家住上水的Winkle就是其中之一，「我真係專登由上水過來買，因為玻璃窗污糟真係好困擾，近期又成日落雨，雨水撥極都唔走好鞱！試過幾隻日本牌子都唔得，我喺Facebook睇見佢上載那條影片，佢隻玻璃膏好似幾有效，於是想買來試試。」</p><p>四款產品大測試：<br>其實市面上有不少不同類型的汽車玻璃去漬清潔用品，我們就測試一下那一支最有效。揀選了四款產品，包括美國代表3M和日本代表Car Mate，這兩個都是汽車用品大品牌，另一隻是本地汽車鍍膜店Car Spa引入，最後當然是Car Toyowax的神奇玻璃膏。不過提提大家，使用任何一款玻璃清潔用品時都要先清潔玻璃，否則玻璃表面有沙塵的話，就很容易刮花塊玻璃。然後將玻璃窗分為四部份，使用四款產品。</p><p>結果：<br>其實只要淋水便看得一清二楚，3M的部份，水印依然明顯；Car Mate那一部份，水印明顯有改善；而兩支本地薑就明顯去油膜較優勝，水印沒有停留，玻璃面滑嘟嘟。只可惜用布一抹乾之後，大家的酸雨漬還在。老闆鋒哥不忿親自於另一塊玻璃再試，確實又明顯乾淨了。於是乎我們在同一位置，齊齊再試多一次。第二次加大少少力度擦玻璃窗後，發現Car Spa都可以去到少少雨漬，而Car Toyowax確實成功去除8成雨漬，效果顯著，玻璃面光滑了好多，咁又真係抵佢紅。</p><p>記者：許維雅<br>攝影：徐振國、陳健邦<br><br>查詢：<br>a/ 必威汽車精品（旺角黑布街96E號地下）<br>b/ 台日汽車用品（旺角黑布街99A號地下）<br>c/ Car Toyowax（荃灣荃樂街13號地下）<br>d/ Carspa HK（北角堡壘街54-60號地下）</p></body></html>