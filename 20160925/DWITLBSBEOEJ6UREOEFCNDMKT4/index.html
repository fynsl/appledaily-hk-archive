<html><header><meta charset="utf-8"><title>葉家寶被亞視拖欠百萬</title></header><body><h1>葉家寶被亞視拖欠百萬</h1><p>葉家寶、魏秋樺等前晚在尖沙嘴出席「亞洲會四周年會慶晚宴」，會長魏秋樺自掏腰包三萬五千元作抽獎現金，她希望將亞洲會申請為慈善組織，多舉辦敬老活動。葉家寶則透露之前亞視欠他七位數的款項至今未取回：「𠵱家仲傾緊，條數包括律師費、罰款，仲有預支嘅錢，希望盡快拎番，95%同事已收晒錢，我唔想成日守尾門。」</p><p>葉家寶直言希望重組亞視，但目前有股權、清盤令及官司在身，需待結束後才可重組，如成事會改做網絡電視，他又指最近有人在內地以亞洲小姐名義做招募：「可能係侵權，已交畀德勤去解決。呢個係唔合法嘅亞姐選舉，亞視從來冇授權過，因為亞視只係停止運作，從來冇執笠，希望啲人唔好渾水摸魚。」<br>採訪：盧妹<br>攝影：仇志德</p></body></html>