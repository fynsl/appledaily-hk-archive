<html><header><meta charset="utf-8"><title>七級偽術：有種成功叫慘勝 - 彭瑪莉</title></header><body><h1>七級偽術：有種成功叫慘勝 - 彭瑪莉</h1><p>鍾意又好，唔鍾意又好，橫洲記者會，做老闆那位實在是罕有地險勝一場，成了小贏家。<br>你看得出人家是擺明有點胸有成竹的，每次財爺發言，都見他隱現笑意，躊躇滿志。無計喎，誰叫財爺一時沉不住氣，公然和老闆「開拖」，給人影響管治班子團結形象（如果曾有的話）的口實，個人品牌再「正」，都難免要應付傳媒不懷好意的提問，今次捱打基本上可以預期。<br>有人胸有成竹大概是認為今鋪準備充足，深信劇本寫得滴水不漏，而且早已為自己搵定至佳角色定位，對號入座，史無前例地把責任扛上身，斬釘截鐵承認決定是他做的，作為行政長官和特區最高負責人，做決定是應有的擔當。嘩，嗰種態度，man到呢！<br>這還不止，記招尾聲起身離席前，居然還來一段真摯陳情，哽咽吐出一句「粒粒皆辛苦」。唔，那哽咽位，的確比他上手那位曾先生自然入戲得多，算係交到戲，從未見過感性CY的港九各界，難免有兩秒的錯愕與「滾動」。<br>至於財爺，始終真性情一點，全程尷尬加黑面，完場時張炳良拍拍佢膊頭，安慰之意甚濃。<br>事後有熟悉政情的朋友分析，話某君呢兩個得分位原來都是「爆肚」的，事前並無知會大家有關安排，算是殺了席上同袍一個措手不及。如果屬實，某君今回真是超有計，找來多位超級茄厘啡群星拱照。即係解畫事少，做show事大，為達目的，過手下一棟又何妨。<br>但問題是，如果明知有擔當、肯認錯方是特首應有行為，何必剛愎自用到今天。民間積怨已經深到咁，慘勝一仗又如何，你知道，有種victory叫pyrrhic！<br><br>彭瑪莉<br>mailto:marypang2015@gmail.com</p></body></html>