<html><header><meta charset="utf-8"><title>財路：冷灶煲轉渝港國際 - 錢雋</title></header><body><h1>財路：冷灶煲轉渝港國際 - 錢雋</h1><p>渝港國際（613）除咗揸住8億元淨現金，集團揸住聯營公司渝太地產（075）嘅應佔市值，已經等於本身總市值，PB兼平過渝太一大截，渝港爆殘。<br>渝港揸渝太34%，或約2.73億股，先前透過渝太揸香江物業尖沙嘴彩星中心同中環世紀廣場。上年尾，渝太宣佈出售物業，兼喺今年初搞掂，所以今年以嚟，香江細價地產股炒到飛起，冇渝港份。<br>但咁睇，亦因為物業出售，先前肥仔估值變得好實在，而渝太亦因出售物業，每股派特別股息3.8元，渝港享受到肥仔甜品，家陣手頭淨現金達到8.57億元，渝港總市值都係得11.6億元，渝港超級現金牛。<br><br>又上邊渝太連年頭特別股息除息效應後，現價4.02元，仲喺1年高位，渝港所揸權益，等值11億元，或渝港每股0.12元。再講，渝港揸中渝置地（1224）10%或2.6億股，等值5.3億元，或渝港每股5.7仙。後邊中渝現價2.04元，仲係貼近8年海底價，中線狂牛發力，呢撼貨潛在增值一樣勁肥仔。<br>唔計增值前，渝港今年6月尾每股NAV 0.313元，現價0.125元，0.4倍PB，上邊渝太係講緊0.87倍，渝港PB平咗一大截。呢轉冷灶煲渝港，見股價跌到上年6月到12月橫行平台0.11元兜轉，到時，集團貼近每股淨現金9.3仙，冇嘢好怕，當上番今年第一季平台頂0.15元咁計，潛在升幅36%，PB都仲係得0.48倍，未有耐追到渝太！</p><p>錢雋<br>細價股專家<br>本欄逢周二刊出</p></body></html>