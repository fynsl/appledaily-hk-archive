<html><header><meta charset="utf-8"><title>元祖o靚模去晒邊？浸大E神教瑜伽　E cup Baby趕嫁人</title></header><body><h1>元祖o靚模去晒邊？<br>浸大E神教瑜伽　E cup Baby趕嫁人</h1><p>Janice Man(文詠珊)成功由MK o靚模，進化到「模Art」，再升呢成為電影新貴，事業路同昔日姊妹Angelababy有得揮！不過，我哋見到嘅都係o靚模界成功嘅例子，仲有唔少紅過吓嘅元祖o靚模變成「失蹤人口」。<br><br>「邦民女」羅凱珊（Kama)：<br>2009年，Kama食住「邦民女」個名，出寫真，同期仲有另一元祖o靚模周秀娜。之後Kama戀上模型大王之子袁紹恒，到10年又傳佢獲星爺周星馳支持，到外國讀書。Kama之後改名Amanda轉攻日本市場，但演藝事業依然未見起色，近年更消失喺幕前，成為「模影無縱」代表之一。<br><br>「浸大E神」楊焉（前名楊梓瑤，Carol)：<br>2010年挾寫真熱潮嘅Carol，喺書展推出寫真《Huge》，食住個勢拍葉念琛執導嘅電影《婚前試愛》，同羅仲謙有激烈床戰。不過，Carol近年已淡出幕前，並成為瑜伽導師開班授課，Carol不時喺社交網上分享瑜伽照。<br><br>「E Cup Baby」劉欣宜：<br>劉欣宜做過歌手，出過寫真，不過喺圈中浮浮沉沉，到2012年淡出娛圈，成功考入香港航空做空姐，但有指其他空姐投訴E Cup Baby形象差，損害公司形象。今年3月，佢嫁咗俾唱二創歌嘅窮飛龍組合成員陳子敏，成為人妻。<br><br>鍾蕙芝（Lavina)：<br>曾經喺大台節目《美女廚房》候選「美少女廚神」嘅Lavina，受到唔少網友歡迎。其後轉戰有線球彩台擔任主持。由於同前經理人合約鬧翻，Lavina之後轉做平面設計工作。2011年尾又忽然復出做模特兒工作，不過就無厘聲氣。<br><br>胡心諾(Rainbow)：<br>現年24嘅o靚模Rainbow，同Lavina同期出道，09年開始出寫真集，當時佢自爆被方力申狼媾而極速上位。 Rainbow 2012年再出多本玩女僕feel嘅寫真。可惜後勁不繼，近年成為o靚模失蹤人口之一。</p></body></html>