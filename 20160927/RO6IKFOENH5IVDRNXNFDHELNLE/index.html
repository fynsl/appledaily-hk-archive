<html><header><meta charset="utf-8"><title>小米女做中間人洗米嫂笑迎洗米華　任女主人</title></header><body><h1>小米女做中間人<br>洗米嫂笑迎洗米華　任女主人</h1><p>太陽娛樂老闆周焯華（洗米華）周旋於洗米嫂陳慧玲和女友Mandy Lieu身邊，香港、澳門、英國飛不停，洗米華近日被讀者爆相爆片在倫敦陪Mandy食雪糕兼濕平，可是合體幾天，洗米華昨日又在上環信德中心孖洗米嫂出席澳門廣場開幕禮，同場還有鄺美雲（Cally）、賈曉晨（JJ）、莊思敏、劉威煌、前組合EO2成員彭懷安（Eddie）和陳百祥（阿叻）等。</p><p>穿黑色情侶裝</p><p>洗米華和洗米嫂合拍地以黑色情侶裝打扮撐場，洗米嫂還帶了1歲多的「小米女」周善潼（Damiana）到場，一家三口當然成焦點，洗米華胞姊全程抱着小米女Damiana跟洗米華爸爸企後面，萌爆的Damiana更作狀飛吻，十分活潑。洗米華和洗米嫂要出席剪綵，但兩人不時轉身逗囡囡玩，他們最初站在一齊表現尷尬，洗米嫂顯得冷淡，笑容欠奉，其後洗米華主動開口撩傾偈，看完醒獅表演，洗米嫂有微笑。當洗米華胞姊發現傳媒狂影小米女，即伸手為姪女遮臉。<br>阿叻在台上跟司儀訪問時，揶揄洗米華：「你風頭勁過晒我哋， 大家嚟都係影你相賣紙，𠵱家華哥好出名，希望呢度有好成績。」洗米華聽後失笑，司儀請他講話，洗米華表示：「冇嘢講。」</p><p>JJ護夫冇欠債</p><p>JJ表示近日忙於在內地開工，對於老公樊少皇早前被爆欠債200萬港元遭上門追數事件，她再解釋：「我哋出咗律師信，我哋財政冇問題，朋友利用佢身份證借錢做擔保，佢朋友還晒嗰筆，但私下仲問佢借咗300萬港元就未還，少皇借咗我先知，我叫佢以後唔好再借錢畀人，搵錢好辛苦。」同場的Eddie否認跟朱慧敏復合，他說：「隨緣，大家各有各忙。」<br>採訪：羅慧敏<br>攝影：沈健程</p></body></html>