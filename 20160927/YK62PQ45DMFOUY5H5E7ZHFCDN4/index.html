<html><header><meta charset="utf-8"><title>大棋局：日本央行思覺失調 - Mr. Tregunter</title></header><body><h1>大棋局：日本央行思覺失調 - Mr. Tregunter</h1><p>QE係有極限，日本央行新措施等同印證QE時代即將終結。日本叫呢套嘢做「控制孳息曲線嘅質化寬鬆」，懶係複雜，複雜到日本央行自己都思覺失調。<br>日本央行揸住市場上40%日本國債，其中長債更佔60%。QE就係要央行買債，尤其買長債去壓低息口。但銀行都要揸住啲國債做抵押品同交收，冇可能所有債俾央行買晒。所以QE就有極限。<br>按日本現行QE政策，兩年內會觸及極限警戒線。如果𠵱家話停QE好大鑊，通脹都未達標，即係宣告乜Q乜E都唔掂，安倍晉三要執包袱。故此新措施改為玩孳息曲線，用最簡單講法，透過不斷買賣債券，將日本10年期國債孳息控制0%附近。如果10年期債息係0%，理論上年期更長嘅債息只會0%以上，短期債息則0%或略低，孳息曲線成條嘢就會拗上。<br><br>過去QE係政府拋個量出嚟，例如每個月買1,000億債，債息債價幾多由市場去定；今次日本則掉轉，先決定債息債價，量就變得無法確切固定。因此要控制債息債價，同時又公佈買債規模不變係思覺失調。唯一解釋係，日本央行驚唔講繼續定量買債會拋窒市場，令市場察知QE做唔落去。<br>更重要係日本要打擊國際炒家，尤其來自中國嘅國家級炒家。自年初日本推出負利率後日圓反而倒升，國債負利率仍有人追買，中國資金更不斷加碼。因上半年日圓3個月LIBOR徘徊-0.3%，美元3個月LIBOR喺0.6%至0.8%，日圓兌美元5年基準掉期有90至100點子，而日本5年期國債孳息-0.1%至-0.35%。四樣玩齊有1厘幾袋，但孳息曲線改變條數就唔係咁計。<br>情況如日本一面放水中國不斷吸水，令日本貨幣政策失效。美元萬劍歸宗係正攻，日圓貶值係包抄，中國狂買日債等同翦除日本側翼。上戰伐謀，呢個時代隻揪已經唔係用西瓜刀。過幾日人民幣正式入SDR，人民幣仲可以頂幾耐？</p><p>Mr. Tregunter<br>本欄逢周二刊出</p></body></html>