<html><header><meta charset="utf-8"><title>【首爾直擊】坐《屍殺列車》釜山行過隧道逃生堅定流？</title></header><body><h1>【首爾直擊】坐《屍殺列車》釜山行<br>過隧道逃生堅定流？</h1><p>韓國電影《屍殺列車》喺香港票房突破六千萬，食住個勢，上禮拜動畫《屍殺前傳: 首爾站》亦終於上畫。睇完兩套戲有後遺症？去首爾或釜山玩，甚至搭KTX都怯怯地？動主播阿仙一於身先士卒，帶你哋一齊「仙遊列車」！<br><br>想去釜山玩有兩個方法，一係由香港搭飛機直達釜山，二係由首爾坐KTX過去。揀坐KTX嘅朋友，第一個驚嚇位就係，見到喺車箱行嚟行去嘅藍色衫服務員姐姐。戲中嘅服務員姐姐係第一個畀喪屍咬，現實中嘅服務員日日都要搭KTX，又敢唔敢睇《屍殺列車》呢？其中一個服務員姐姐勁有禮貌，笑住咁答我哋：「有睇呀！」，仲話唔係好驚添！</p><p>坐KTX由首爾去釜山車程約3個鐘，如果真係有喪屍，戲中幾招可唔可以自救？首先，要識閂門！一般車卡門都係自動式，開門後約7秒先完全閂晒，所以記得學戲中男主角孔劉咁，撳門上方嘅紅色制，先可以隨意開關。<br><br>第二，入廁所避難。部份車卡與車卡之間設有男女廁，不過面積唔大，如果身形嬌小都可以迫入4-5人。車卡之間除咗有廁所，仲有一張凳，戲中孔劉就喺呢張獨立凳，同囡囡情深對話。原來現實中，呢張凳係畀票務員，或者買無劃位車票嘅乘客坐。</p><p>第三，趁過隧道嗰陣，車箱一黑，喪屍睇唔到然後走佬。全程車442公里，原來都經過超過二十條隧道，不過好多都係十幾秒就過咗，究竟超過一分鐘、有足夠時間逃生嘅隧道又有幾多條？即刻去片話你知！</p><p>「小貼士」<br>坐KTX由首爾去釜山，單程車票正價要₩59,800(約HK$420)，來回約HK$840。遊客可以買優惠套票，如果2-5人同行，可以買SAVER PASS，即係全日通車票，一日票價₩72,000(約HK$500)。SAVER PASS可以喺網上訂票，然後帶同護照正本去首爾站換票。<br><br>主持：阿仙、Ruby<br>記者：鄒倩婷<br>繙譯：卓惠媛（Joyce）<br>剪接：Roy<br>攝影：李錦鏵<br>導演：陳家文</p></body></html>