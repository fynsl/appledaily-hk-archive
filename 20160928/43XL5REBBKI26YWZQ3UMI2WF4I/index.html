<html><header><meta charset="utf-8"><title>岑敖暉遺憾令佔領者感挫敗</title></header><body><h1>岑敖暉遺憾令佔領者感挫敗</h1><p>【本報訊】傘運過後，背負群眾期望的雙學領袖從高處摔下來，遍體鱗傷。回望兩年前佔領區人海，時任學聯副秘書長岑敖暉欲言又止，「最大挫敗，係令到好多人覺得好挫敗」。</p><p>陷低谷逾年　自信消散</p><p>「好多人將全副心機、精神擺喺呢場運動，好多人辭咗工或者付出好多代價，因為佢哋覺得今次一定要贏」，然而政府沒絲毫退讓，「最令我遺憾嘅事，係有好多呢啲挫敗出現」。岑對此充滿自責，「當初要令到人覺得呢件事好逼切，啲『修辭』就會出現：『我哋一定要點點點』、『係最後機會』，但係你可能深知未必可以one-off就促進社會變革」，「可能基於目光短視，（雙學）用一啲修辭，令人覺得今次爭取唔到就係大家嘅失敗，好令人惋惜」。假使重來，他依然糾結，「如果唔用呢啲『修辭』，（佔領）仲會唔會出現？唔知道」。<br>岑敖暉等了一年多才走出低谷，昔日自信現已消散，回應問題前往往陷入沉思，「已經冇咗當初覺得要做一樣嘢就要去嘅感覺，覺得啱就啱、錯就錯，嗰種simplicity冇咗……唔會再覺得啲嘢係咁簡單同埋二元」。<br>傘後網上瀰漫不信任和被背叛情緒，「最初對所謂本土好反感，總之凡是左膠就是錯的；但係慢慢發覺，所謂左膠都進入咗呢種二元思維」。此等氣氛在新東補選尤其明顯，「有自覺喺比較進步光譜嘅人，會uncritically支持AY（楊岳橋）；唔係去理解梁天琦講緊乜，而係可能捉佢一兩句，去否定晒佢成個人」。掙脫二元思維過程中，他對網上攻擊漸坦然，「理解複雜咗，就唔會咁簡單去定性佢係我嘅敵人」。<br>岑在立會選舉為朱凱廸助選，對其表現刮目相看，「要帶出討論，唔係一下子否定人哋，佢唔會咁樣對黃俊傑或鄭松泰，唔係唔認同你就要打沉你」。傘運無疑改寫港人政治參與模式，中學生自發成立本土關注組正是轉變的體現，「以前有條方程式、時間表，某程度係北京定，𠵱家無論支持港獨、民主自決都係主張擺脫《基本法》，冇人會再話你聽條路點行」。<br>■記者白琳</p></body></html>