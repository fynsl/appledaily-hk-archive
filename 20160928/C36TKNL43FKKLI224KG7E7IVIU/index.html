<html><header><meta charset="utf-8"><title>隔牆有耳：基督徒何君堯　唔識十誡識黃四川「我唔係咁虔誠」 - 李八方</title></header><body><h1>隔牆有耳：基督徒何君堯　唔識十誡識黃四川<br>「我唔係咁虔誠」 - 李八方</h1><p>新一屆立法會議員，新西嘅熱普城鄭松泰以及被封新一代「西環契仔」嘅何君堯，預料都係火爆型；兩人未喺議會擦出火花，率先喺星期一應浸大學生會邀請，出席喺浸大舉辦嘅候任議員對談論壇，其間兩人當然針鋒相對，但卻不及身為基督徒嘅何君堯，唔識「十誡」中第9條為何咁惹關注，而何君堯當時嘅回應係，「我都唔係咁虔誠嘅基督徒」。<br>「浸大山神」facebook專頁上載咗論壇問答環節片段，片中嘅學生質問何君堯作為基督徒，卻指與涉及追擊自由黨周永勤嘅聲帶主角、競選義工黃四川唔相熟，係咪違反十誡？何君堯回應時一度「口窒窒」，「黃四川……我亦都……佢支持我好多謝」。</p><p>浸大生：落地獄啦好冇？</p><p>同學見狀再追問十誡中第9條為何？何君堯僅稱「十誡嘅嘢我諗我好難答晒你」，又突然自爆「我都唔係咁虔誠嘅基督徒」。同學見何答唔出，就同佢講「第9條係不可作假見證陷害人」，又叫佢：「你落地獄啦好冇啊？」點解唔識十誡要落地獄？八方唔知啊，只知台下為此拍掌歡呼。<br>講真吖，何君堯多次表明自己係基督徒，例如競選立會時曾經喺fb發帖稱作為基督徒要堅守傳統家庭觀念，反對同性婚姻等，但當時被網民追問何為「傳統家庭觀念」時曾回應：「一夫多妻至一夫一妻，是男和女的結合關係」，引嚟爭議。</p><p>識睇睇留言</p><p>KA Kit Sze：難怪呢個世界有咁多「基督徒」了，原來，公然作假見證又唔虔誠嘅生物都可當做係「基督徒」<br>梁匪英：唔識法律嘅律師、冇牌嘅社工、唔識聖經嘅教徒、唔保衞香港嘅議員…<br>Jesse Lee：咪再用宗教抬高自己。你侮辱基督徒信仰和智慧。死開啦，西環曱甴<br>Wins Wong：何君妖相信的「神」的名稱是「中亂辦」<br>Willis Luk：何君妖只有一戒，就係欽崇一共毒在萬有之上<br>Christina Chan：基督唾棄的叛徒。落地獄。<br>David Ho：佢嘅心中口中上帝是中聯辦！<br><br>資料來源：《蘋果》網頁</p><p>李八方<br><br>mailto:pf_lee@appledaily.com</p></body></html>