<html><header><meta charset="utf-8"><title>【學識護齒】衰過食糖　飲白酒食薯片更傷牙？</title></header><body><h1>【學識護齒】衰過食糖　飲白酒食薯片更傷牙？</h1><p>由細到大都聽人話食糖會蛀牙，大個咗唔食糖，原來都仲有好多食物好傷牙！加州牙科博士Justin Sycamore就指白酒、提子乾、代糖食品、薯片和冰粒都是最壞牙的，到底點解呢幾樣食品咁大鑊呢？</p><p>白酒
</p><p>以為飲白酒比紅酒更好，因為唔會有酒迹，其實白酒如Chardonnay酸度好高，比紅酒更快侵蝕琺瑯質，長期飲白酒會令牙齒對冷、熱和甜食更敏感。飲完白酒牙齒琺瑯質會被酸性環境軟化，立即刷牙反而令牙齒更快變壞，唔想咁樣，可以邊飲邊食芝士，因為芝士是高鈣食品，有助改善口腔酸性環境。<br></p><p>提子乾
</p><p>細個阿媽一定話食提子乾好過食糖，其實提子乾也含大量果糖，而乾了的水果令糖份更黐牙，殘留在口腔比糖果的傷害更大！唔想蛀牙，可以食果仁，無糖份還夠飽肚。<br></p><p>代糖食品
</p><p>汽水或香口珠的代糖正是酸性的添加劑，跟真糖一樣會侵蝕牙齒，傷牙程度都同真糖相約，改飲代糖飲品對防止蛀牙絕對冇幫助！<br></p><p>薯片
</p><p>以為食鹹嘢冇事？其實食脆脆潛藏好大危機，因為薯片被咬到好碎之後，碎屑易於藏在牙縫，碳水化合物經口水分解變成單糖，同糖果一樣傷牙。<br></p><p>冰</p><p>就咁飲凍飲加冰係無事的！但咬冰呢，就係問題所在啦。好多人覺得咬冰好爽好有口感，其實咬冰令牙齒承受很大壓力，分分鐘會咬裂或咬崩牙，如果真係咁口痕，牙醫建議你都係咬下同樣有空氣感的低糖或低鹽爆谷比較安全。<br><br>記者: 容慧心</p><p><br>想輕輕鬆鬆健康?，記住留意健康蘋台<br> http://health.appledaily.com.hk/ </p></body></html>