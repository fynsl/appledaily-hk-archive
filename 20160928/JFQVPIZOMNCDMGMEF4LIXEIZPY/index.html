<html><header><meta charset="utf-8"><title>Money Walker：100Yen的糾纏 - El.</title></header><body><h1>Money Walker：<br>100Yen的糾纏 - El.</h1><p>作為一個年年去日本嘅廢青，筆者同大家一樣好關心Yen嘅去向。<br>美元兌Yen分別喺7月初、8月下旬同9月下旬，三次下試100關遇阻，𠵱家繼續喺100水平徘徊。翻查過去廿年Yen走勢，100附近範圍長期都係Yen重要支持或阻力水平（100Yen折算港幣，即係每百日圓兌7.75港元左右）。每次美元兌日Yen上升到或下跌到100附近位置，都需要一段時間先能夠升穿或跌穿該關口，今次亦唔例外。<br><br>筆者唔敢預測Yen之後會點走，始終有美國大選呢項重要變數左右滙市。市場普遍預計，特朗普上場會導致美元走強，但另一方面，倘若佢贏出大選，又會觸發市場避險情緒升溫，繼而推升圓滙。兩項因素此消彼長下，Yen大選前後會點郁法真係話唔埋。<br>政治因素難講，但貨幣政策因素就好易估，筆者認為貨幣政策今年內唔會影響到Yen走勢。首先，日央行上周先啱啱調整完貨幣政策框架，按照以往做法，日央行出招後一、兩個月都唔會再出手住，所以日央行暫時唔會左右到Yen大走勢；其次，美國今年內加息一次嘅預期，早已反映喺Yen滙率上，故即使千呼萬喚嘅12月加息真正來臨，相信亦無法推動Yen兌美元顯著轉弱。<br><br>睇遠啲出年又點？聯儲局官員估計出年全年總共會加兩次息，市場亦大概反映咗呢項預期。換言之，除非之後美國經濟數據超勁，導致市場預期美國出年有機會加多過兩次息，否則單單係美國加息呢項因素，中期相信無法成為Yen轉弱嘅催化劑。<br>中期而言，筆者傾向認為美元強勢已見尾聲，日央行嘅寬鬆招數亦大致耗盡，Yen轉強並推動美元兌日Yen跌穿100關，其實只係時間早晚嘅問題，所以要去日本旅行嘅，建議都係盡早兌定啲Yen穩陣啲。<br><br>El.<br> http://fb.com/moneywalkerhk <br>本欄逢周三刊出</p></body></html>