<html><header><meta charset="utf-8"><title>【馮仁昭四圍超】Yumiko黑色鬥雞誘瓊姐落叠</title></header><body><h1>【馮仁昭四圍超】Yumiko黑色鬥雞<br>誘瓊姐落叠</h1><p>網絡紅人高登瓊姐「慈雲山梁列瓊」現真身？原來係「真．鄭列瓊」鄭希怡（Yumiko）為Sony宣傳電子遊戲，惡搞動漫角色，變身黑人女王挑戰高登瓊姐，事關對方用黑人女星Tiffany Pollard作為社交網icon相，由於Yumiko呢個造型太出位，瓊姐即據為己「用」轉新頭像，留言：「終於以真面目見大家。」<br>Yumiko噚日喺電話大笑表示：「呢次真係唔止梁浸浸（囡囡）認唔到我，媽咪都認唔到我，跟住我樓下嘅看更都認唔到我，哈哈！」問搽到塊面咁黑，有冇嚇親梁浸浸？Yumiko話：「咁又冇，佢係一個好大膽嘅小朋友，返到屋企梁浸浸瞪大眼望住我，望咗好耐，呆咗！」至於高登瓊姐攞咗佢張相用，Yumiko抵死話：「大家一直對瓊姐好好奇，好想知佢係邊個，佢都係時候現真身嘞！」</p><p>曾江扮司令</p><p>另外其他有份拍宣傳硬照嘅藝人，包括曾江扮電玩《街頭霸王》嘅司令、同韓星宋仲基「撞臉」嘅張松枝扮「軍佬」；周柏豪扮漫畫《鐵拳浪子》嘅矢吹丈，而蘭桂坊之父盛智文嘅造型似足《哈里波特》角色佛地魔，杜小喬則似虛擬歌手初音。<br>撰文：馮仁昭</p></body></html>