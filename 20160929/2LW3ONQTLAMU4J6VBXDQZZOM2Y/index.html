<html><header><meta charset="utf-8"><title>黑面對峙Philip火起走人杏兒與老公吵大鑊　輸咗！</title></header><body><h1>黑面對峙Philip火起走人<br>杏兒與老公吵大鑊　輸咗！</h1><p>胡杏兒與才俊老公李乘德（Philip）結婚9個月，長期糖黐豆恩愛非常，度蜜月環遊世界玩足兩個月。近月杏兒開始減產，有意專心造人，日前她與老公去奧海城睇戲，惟二人怒火街頭吵大鑊，Philip嬲爆走人，嚇到杏兒急急追住老公。二人睇完戲後，Philip亦似下了火，不過杏兒繼續黑面。</p><p>胡杏兒去年底嫁給才俊老公李乘德（Philip），收服曾與李施嬅和張曦雯拍拖的「港姐殺手」，Philip婚後亦似乎修心養性，二人結婚至今9個月，度蜜月度足兩個月環遊世界，在社交網不停放閃分享幸福夫妻生活，就算工作忙亦會抽時間見對方，可以用甜過蜜糖來形容。</p><p>杏兒嚇到呆咗</p><p>近月，杏兒減產工作，爭取時間與老公見面及專心造人，日前兩公婆便拍拖睇賣座韓片《屍殺列車》。下午約5時多，杏兒到中環安蘭街附近接載老公後直駛奧海城，見杏兒戴cap帽及戴口罩，睇場戲都幾大陣仗。二人落車步行入戲院途中，起初並肩而行，但杏兒似在鬧情緒，Philip皺眉兼斜睥了她一眼，流露不悅之色，估計兩人曾在車廂中吵架，不過Philip依然主動伸手拖老婆，杏兒則黑口黑面，其間Philip看到路過的長髮女子，不禁𥄫了一眼。<br>雖然杏兒與Philip拖着手，不過零交流。到戲院後Philip先去買飛，杏兒則站在一角玩電話，當時戲院大堂人流不多，Philip買完戲飛後會合老婆，二人傾了一分鐘，突然怒火升溫，杏兒更講到攤起手，公然爭執吵大鑊！一直「處於下風」的Philip忽然發火轉身走人，見老公拂袖而去，杏兒即有點不知所措，由黑面急變呆樣，定神後她即衝落電梯追回老公。</p><p>追番老公睇戲</p><p>杏兒在下一層樓「尋回」老公並𠱁他返回戲院，Philip亦肯妥協，之後二人齊齊去買零食，Philip負責買爆谷及飲品，杏兒繼續在一旁等，雖然怒火微微降溫，不過二人沒有交談，杏兒木無表情將戲飛遞給Philip，自己又繼續玩手機。<br>大概晚上8時，杏兒與老公睇完戲散場，行到離行離列，沒有拖手，見Philip面容稍為從容，似下了火，惟杏兒仍然有點竧樣。兩公婆都是大忙人，難得有時間拍拖睇戲都要耍花槍，真的始料不及，不過二人好快就雨過天晴。日前Philip入馬場自拍在Ig打卡，笑言輸了400元，這個星期要和老婆捱公仔麵，杏兒亦回禮，二人坐在大大個「LOVE」字樣的燈牌笑住合照，真係吵完一場，感情倍增，繼續骨痹。<br>採訪、攝影：畢紹基、吳耀輝</p></body></html>