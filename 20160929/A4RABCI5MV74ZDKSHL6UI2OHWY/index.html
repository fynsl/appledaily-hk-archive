<html><header><meta charset="utf-8"><title>【懶人救星】90後獨居模特兒最怕做家務　實試上門執屋洗衫app</title></header><body><h1>【懶人救星】90後獨居模特兒最怕做家務　實試上門執屋洗衫app</h1><p>在家千日好，不過也有很多煩瑣家務要處理，執屋、洗碗、洗衫、換床單，呢幾個字聽到睇到都覺得攰。除了跪求偉大萬能的母親幫手，近年上門服務都玩智能化，例如家務助理、洗衫都有app幫手。模特兒黃家慰（Candy）工作時間不定，加上纖纖弱質最怕換床單、抹窗等體力勞動，有諗過搵鐘點執屋，但典型90後乜都唔識，搵佢試用懶人上門app就最啱。今次測試喺三個鐘之內，試齊家務助理和洗衫app，睇吓app同傳統上門服務會唔會有咩大分別。</p><p>先講家務助理app，試過幾款同類app，《好當家》內容其實只是網頁版簡介，按入登入卻要輸入代碼，用了10多分鐘也不明白如何在app內落單；《家務幫》和《Lazy》兩個app則相對簡單，填好地址和選擇所需服務就可等待回覆，全程不用10分鐘。我們早一日晚上7點分別用兩個app落單，《Lazy》等了1小時左右就收到確認，家務助理姐姐亦會打電話和WhatsApp跟進服務要求，所以決定試用此app。<br><br>第二日姐姐亦準時到達，工作態度積極主動，1小時多已完成指派的抹窗和換床單工作，之後都有主動洗碗、吸塵、倒垃圾。《Lazy》單次性服務每小時收費基本為105元，最少要3小時，和同類服務收費相約。無論《家務幫》或《Lazy》，家務助理提供的服務也差不多，包括洗碗、一般清潔打掃、洗燙衣服、煮飯、照顧小孩長者等等，都不用另加收費。拜托姐姐購買日用品或買餸則開單實報實銷。Candy覺得用app比傳統方式方便，最大優勢是24小時皆可落單，過程亦都簡單易明，最欣賞是姐姐會親身WhatsApp跟進，服務態度亦算主動，不覺拖鐘。<br><br>同時一起試洗衫app，目前市面約有4款上門洗衫app，磅洗的收費方式全都不分種類，《impressed》和《WashiE》都是提供一個大袋子，塞多少衣服入去都是收$90～99，《Boni》就計磅數，10磅$70。和Candy商量過，通常她會去樓下的自助洗衣店，每次花$30開兩機洗30分鐘，所以選用了收費較便宜的《Boni》。早一日落單，收衫和送衫時間也可自行選擇，由早上11時到晩上11小時，過程需時一至兩天。收衫哥哥準時上門，不過收費要到收衫後才可在app內確認，我們也在收衫後才發覺每張單也有$168最低消費，雖然最低消費在網站內的FAQ有提及但並不顯眼。送衫時間準時，全都乾好、摺好，Candy覺得服務質素毋容置疑，但收費較貴，而且女生也不習慣把衣服交到洗衣中心，自己看着洗比較放心，而自己居住的地方也剛好有平價洗衣店，一般日常洗衣Candy還是偏好到自助洗衣店，可能乾洗才會選用app。<br><br>記者：司徒港燊<br>攝影：許先煜</p></body></html>