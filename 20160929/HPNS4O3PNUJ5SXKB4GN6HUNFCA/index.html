<html><header><meta charset="utf-8"><title>無綫花旦愛情路楊怡姊弟戀開花鍾嘉欣生B</title></header><body><h1>無綫花旦愛情路<br>楊怡姊弟戀開花鍾嘉欣生B</h1><p>胡杏兒去年就搵到真愛，同李乘德結婚，而跟杏兒同期嘅花旦，大都已經離開大台各奔前程，有啲北上搵銀，有啲就榮升賢妻良母。<br><br>楊怡<br>今年做咗兩個好大決定，事業方面，佢決心離開大台返內地發展，明年就會接胡杏兒力演舞台劇《我和春天有個約會》，飾演姚小蝶一角。感情方面就更加唔駛講啦，今年三月佢同拍咗拖四年嘅羅仲謙，喺英國舉行童話婚禮，下月2日就會喺香港補擺喜酒兼註冊。<br><br>佘詩曼　<br>感情路上，阿佘似乎唔及事業順風順水，出道多年嘅佢，緋聞男友一大籮，好似吳卓羲、陳豪、林峯、鄭嘉穎等等，但全都係冇米粥，真命天子似乎仲未出現。講到演藝事業，阿佘就得過兩屆視后，今年5月就撇大台，自己成立工作室，返內地搵真銀。<br><br>鍾嘉欣<br>鍾嘉欣同伍允龍緋聞就傳咗好多年，兩位當事人一直都冇承認戀情，直至嘉欣BB嫁俾加拿大脊骨治療師Jeremy Leung後，上月底仲喺加拿大生埋囡囡Kelly。</p></body></html>