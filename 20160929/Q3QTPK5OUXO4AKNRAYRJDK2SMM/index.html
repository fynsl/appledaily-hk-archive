<html><header><meta charset="utf-8"><title>【馮仁昭四圍超】87年亞姐從商穿梭銀行李菁被公仔收買</title></header><body><h1>【馮仁昭四圍超】87年亞姐從商穿梭銀行<br>李菁被公仔收買</h1><p>當選87年亞姐亞軍嘅李菁，試過做亞視節目主持，不過話咁快就棄影從商，先後開過美容纖體中心同投資生產發熱地板。李菁雖然從商，但係對娛樂圈仍有一顆不變心，早排有傳過話佢投資百萬開拍網劇，仲會兼任監製同演員。<br>前日下晝3點半，馮仁昭發現李菁揸住架Benz落跑馬地，戴住黑超嘅佢行色匆匆，先跑入匯豐銀行，好守規矩咁排隊辦手續，之後又跑去附近嘅大新銀行搞咗一大輪，出嚟嘅時候佢手上多咗兩隻芝麻街公仔Elmo同Cookie Monster，而且當時佢塊面仲多咗唔少童真，笑晒咁行出嚟。</p><p>掃凍肉紅酒</p><p>李菁將啲迎新禮物放低喺自己座駕後，再行去星展銀行，之後又返回大新銀行，唔通佢穿梭幾間銀行係揀邊款迎新禮物啱心水，喺三間銀行來來回回搞咗兩粒鐘，等到銀行落半閘嗰時佢先捨得走，認真要務繁忙。<br>喺銀行辦完事後，李菁到大昌掃貨，買咗啲雪藏食物，再加四、五支紅酒同白酒，唔記得帶環保袋嘅佢，一個人抽住一袋二袋膠袋上車，揸車走人。<br>撰文：馮仁昭</p></body></html>