<html><header><meta charset="utf-8"><title>收市閒情：四叔的HCollection - 千頌C</title></header><body><h1>收市閒情：<br>四叔的HCollection - 千頌C</h1><p>如果講香港創意產業，四叔李兆基簡直係當代先軀！恒基地產（012）旗下新盤圖則，一次又一次衝擊市民大眾對「家」的認知。<br>近期恒地四個最觸目新盤圖則，包括：「M巾盤」大角嘴利奧坊．曉岸、「天體盤」北角尚譽、「不能坐的馬桶」何文田加多利軒，仲有「599呎四房」長沙灣南昌一號，全部嘅話題性絕對一流！<br>你覺得呢四個盤好冇人性？其實四個盤同屬恒地「The H Collection」系統樓盤，顧名思義啦OK？個盤行咩路線，由個「H」字已有迹可尋。<br>話說，恒地話The H Collection物業風格，「均走高檔精品路線」，仲奉行五個「H理念」。根據恒地網頁簡介，單睇字面，其實呢四個盤都做足呢五個H有突！<br><br>Heart：恒地話要「用心打造」，「憑一顆心，建構令你喜出望外的品味生活，是我們的堅持」。品味嘅嘢，你識條鐵咩？將「M巾」形嘅設計套落去圖則，真係要非常用心劏客，先可以諗到點樣一層劏22伙。「每一構思，都用心追求美學與功能並重，諦造簡約而完善、優雅而舒適的品味空間」。恒地呢一段形容，睇多次，別有一番風味。<br><br>Hallmark、Handcrafted：喺恒地「名師美學」概念下，The H Collection物業講求「對美的執着追求，是引領生活昇華的階梯」。南昌一號600呎都冇，都可以間到四間房出嚟，傳說仲要有一個係套廁，真係冇巧奪天工嘅技術，都一定唔會搞得掂。所謂simple is beautiful，喺簡約主義之下，乜嘢都open、乜嘢都冇就最靚啦，舊時有open kitchen，今日有加多利軒open toilet，大家可以更open更坦蕩咁面對屋企人，同屋企人關係踏上昇華的階梯。四叔，用心良苦。<br><br>Harmony：「和諧，是理想生活的重要元素……恒地置地融合城市與大自然」。除咗open toilet外，尚譽廁所、浴室都有門直出露台或工作平台，沖沖吓涼又可以出去吸新鮮空氣，天人合一，與大自然完美結合，感受大自然同人類和諧。<br><br>Hospitality：殷誠禮待。咁嘅奇則香港人都衝去買，唔禮待你就真係天怒人怨啦！<br>睇住咁嘅則，再望番廣告嘅description，對「無恥便無敵」又有多一點體會。<br><br>千頌C<br> http://www.fb.com/winbigwok <br>代《趣BLOGBLOG》一周</p></body></html>