<html><header><meta charset="utf-8"><title>【add】紅人主場：周秀娜渴望愛</title></header><body><h1>【add】紅人主場：周秀娜渴望愛</h1><p>周秀娜入行十年，月前在釜山首屆新媒體電影節奪得最佳女演員獎，事業受肯定，繼續潮州人博盡精神，早前一口氣拍了《29+1》、《女士復仇》，再接拍了與鄭丹瑞合作的《小男人周記3》，電影排住隊上映。奈何娜姐的愛情狀態，還欠一個男主角，一句欲言又止的：「仲係單身呀！」那個渴望愛的眼神，我見猶憐。<br><br>造型及撰文：趙潔恆<br>攝影：周樂恒<br>化妝：Circle @ ND&amp;Co.<br>髮型：Amber Tse @ Alchemy<br>服裝提供：I.T<br><br>香港女演員買少見少，周秀娜難得算是多產的一位。早前拍的《29+1》被選為下月亞洲電影節的閉幕電影，她難掩興奮之情：「真係好難以置信，真係第一次。」在30歲時拍攝了一套關於30歲的電影，今次演出都幾大壓力，「因為有睇過導演Kearen（彭秀慧）演出嘅舞台劇版本兩次，都好想可以做到自己特色，令唔同年紀嘅觀眾都有共鳴。電影有好多內心戲，所以都經常搵Kearen傾偈，了解多啲個劇本。」</p><p>仍是搏殺期</p><p>周秀娜工作忙，但相比早幾年的電影產量高達一年十套，她的步伐似乎減速不少。「𠵱家都仲係搏殺期，只係頭幾年因為都仲未知乜叫拍戲，乜都去試，拎多啲經驗，幾年之後，認識深咗，減產其實係想作品有進步，想身體同精神狀態都可以專注做得更好。」娜姐一出道就是夠博，那些年的噴血式性感卻一去不回來，人成熟了也似乎懂得更錫身，「又唔係話要轉型，而係每個階段覺得應該要做乜嘢事，想見到唔同嘅自己，成日都一樣好似冇進步過，我想知自己潛力可以去幾多，因應年紀、工作性質而有變化。」至於性感女神之名，她仍然非常引以自豪，「係唔同嘅性感，啱啱出道同𠵱家都成長咗，譬如《小男人周記》都有性感場面，但每個人接收到同理解應該會有唔同。」<br>事業得意，但愛情空窗期仍是持續中，娜姐雖然口口聲聲話享受一個人自由自在，心底畢竟是一個需要愛的小女子，「 有時都會諗不如搵個人拍吓拖啦，但點會有呢回事，老套啲都真係講緣份，只不過有時拍完戲好攰嗰刻，都想有個傾訴對象，但第二朝起身都係繼續工作，呢樣嘢冇得勉強。」</p><p>不設理想型</p><p>身邊有似是而非的追求者，娜姐卻無奈表示：「可能年紀大咗，大家都成熟，不似十幾二十歲時會好明顯咁話你知：『不如我哋一齊啦！』都好似朋友嘅相處方式，你問我有冇人追，我都唔知係唔係呀。」曖昧狀況不明，但她心裏總有個理想對象的概念吧，至少尋人也有個目標，「以前會有好多理想條件，要靚仔啦、高大、有共同興趣啦，但原來都冇咁嘅人，𠵱家都冇去設定乜理想型，真係要畀時間去相處。」人到輕熟女階段，娜姐也有成家立室的想法，「結婚都一定會結，想有自己家庭，生小朋友，但係唔想夾硬要結婚而求其搵一個未必啱自己嘅人。」 </p><p>女神的秘密</p><p>喜歡哪種香味的香水?　木香<br>睡衣穿甚麼？　短褲與T恤<br>想擁有印上甚麼樣的攬枕?　我隻貓<br>喜歡哪種口味的雪糕?　呍呢拿<br>喜歡跌膊衫定Deep V衫？　跌膊<br>喜歡鑽石定珍珠？　鑽石<br>至今最自豪的事？　一次過吃12個冬甩<br><br>更多精采時尚內容，盡在 http://add.appledaily.com 。</p></body></html>