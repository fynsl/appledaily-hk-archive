<html><header><meta charset="utf-8"><title>女神tea time：餐飲股搵快錢 - Fifi</title></header><body><h1>女神tea time：餐飲股搵快錢 - Fifi</h1><p>同唔少喺香港做餐飲嘅人傾計，個個都呻餐飲唔易做，租又貴、好嘅師傅又難搵，結果連老闆都要聽晒師傅話。有個開餐廳嘅朋友諗住開新舖，要諗餐廳名，朋友原先諗好個名，但師傅唔鍾意，要佢用個「娘」十倍嘅名，但由於呢個師傅手勢好，所以朋友都買佢怕，焗用個「娘」名。<br>餐飲業咁難做，搵錢又唔多，不如快手快腳啤隻殼出嚟搵快錢算數。近年多隻餐飲股上市，然後到差唔多完禁售期，就積極搞賣盤。好似呢期個市又好番啲，一隻又一隻餐飲殼現形仲即時賣殼鬆人。好似譽宴（1483）已話賣畀中資，至於富臨（1443）本月初公佈，有意賣盤予內地新三板上市企業矽谷天堂集團（833044）。<br><br>至於惟膳（8213）亦公佈，「飲食大亨」主席湯聖明以1.7億元作價，向內地從事服裝生產行業之陳建春，出售50.54%股權。惟膳旗下品牌包括Italian Tomato、銀座梅林、白熊咖哩、炎丸居酒屋及睦美屋。<br>首先，陳建春將同樣以每股0.1211元向餘下股東提出全購，隻股有GO價支持。富譽（8269）GO價0.042元，最高都炒到倍半，之後大跌，𠵱家都仲高五成。惟膳最新報0.155元，高GO價三成，應該未咁快炒完。睇埋CCASS，頭十大持倉行，持貨超過八成，街貨極乾，貨源歸邊，莊要炒上唔難，可以一博。<br><br>Fifi<br> http://fb.com/lovefrystock <br>本欄逢周五刊出</p></body></html>