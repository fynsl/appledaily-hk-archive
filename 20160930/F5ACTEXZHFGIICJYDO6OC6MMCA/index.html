<html><header><meta charset="utf-8"><title>畢彼特主動要求驗尿力證無虐兒</title></header><body><h1>畢彼特主動要求驗尿<br>力證無虐兒</h1><p>荷李活影壇模範夫婦畢彼特（Brad Pitt）與安琪蓮娜祖莉（Angelina Jolie）離婚收場，畢佬再被爆曾經喺機上飲醉酒，對仔女發脾氣，甚至動手打仔女，成為安琪蓮娜提出離婚嘅主要原因，安琪蓮娜要求獨攬6名子女撫養權，更已帶同仔女搬離寓所。<br><br>事後有報道話畢佬的確曾經喺飛機上同養子Maddox鬧交，但就冇動手，有關畢佬虐兒嘅報道被誇大。而最新報道指，畢佬願意主動提交尿液化驗，以證明自己清白。據指兒童家庭福利部門並無要求畢佬驗尿，今次驗尿亦唔能夠查清佢係事前定前後飲酒，但就可以證明佢冇毒癮同酒癮。知情人士又指畢佬有信心驗尿可以還佢清白，6名仔女都話想見畢佬，佢希望下星期可以同仔女見面。</p></body></html>