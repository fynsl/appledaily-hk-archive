<html><header><meta charset="utf-8"><title>隔牆有耳：立會小學雞　以為去威先要戴頭盔 - 李八方</title></header><body><h1>隔牆有耳：<br>立會小學雞　<br>以為去威先要戴頭盔 - 李八方</h1><p>立法會秘書處一連幾日同候任議員搞迎新，噚日最後一日帶佢哋參觀立法會，途經記者室，西環新契仔何君堯見到有報館擺埋頭盔喺度，即刻笑住話：「戰爭狀態喎，頭盔都有埋喎！」民建聯周浩鼎即搭嘴：「哈哈哈哈！啲頭盔係乜嘢作用㗎？」Well……鼎，你太年輕了！唔通唔記得佔領嗰陣立法會外面係幾咁兵荒馬亂？</p><p>何、周一唱一和，何君堯話：「要去威嘅時候戴嘅！」有記者即刻反駁話係採訪佔領保護自己用嘅，一班議員先「哦！」咗一聲，茅塞頓開。民建聯劉國勳加把嘴話：「我送啲靚啲嘅頭盔畀你哋啦！」不過在場記者認真啃唔落，直截了當話最希望係唔使再戴啦。</p><p>陳沛然幸未食過催淚彈
</p><p>醫學界嘅陳沛然就貪得意戴咗個印住Press嘅記者頭盔，佢話佔領時加入咗歐耀佳醫生嘅醫療隊，好彩未食過催淚彈，當時都冇戴過頭盔，但之前去工地參觀戴過。但佢笑住話將來可能需要戴頭盔，「我應該危險啲，隨時有人喺我後面掟嘢出嚟」。<br>其後新議員參觀圖書館，見到有「議員特藏」系列，陳列議員著作畀公眾閱覽，八方好奇，究竟鄺神暢銷小說有冇機會上架？鄺神聽到就話要寫本新書叫《有一種幸福，叫CY落台》，陳沛然搭嘴話：「我想要簽名版本！」<br><br>李八方<br>mailto:pf_lee@appledaily.com</p></body></html>