<html><header><meta charset="utf-8"><title>香蕉仔進修升呢財務策劃師鄧一君拒返娛圈「我唔鍾意應酬」</title></header><body><h1>香蕉仔進修升呢財務策劃師<br>鄧一君拒返娛圈「我唔鍾意應酬」</h1><p>鎂光燈下的世界五光十色，不少人目眩神往，憧憬成為偶像大紅大紫，但卻有人體驗過後甘於平凡，寧願轉行重頭做起。《記得…香蕉成熟時》的香蕉仔鄧一君，如今是個快將40歲的中年，十一年前他為前途轉行，由保險從業員做到今日分行經理及高級財務策劃師。為保專業形象，一君揚言不會再演戲，並指自己不喜演藝圈應酬活動。說到中年發福，他笑謂：「肥咗畀人個感覺仲敦厚咗穩重咗，生意仲好咗！」</p><p>本月24日便踏入男人四十一支花之齡的鄧一君，9歲開始做童星做到成年，在娛樂圈打滾足足二十多年，香港電影業的輝煌、港產片的不景氣都見證過。不過，一君日前在觀塘接受專訪時，坦言自己不愛演戲，當年入行拍戲，也是為了方便看明星，一君說：「你哋睇明星好辛苦，又要喺出面等，我直頭喺佢隔籬幾方便呀！」</p><p>毅然撇無綫轉行</p><p>一君當年憑《記得…香蕉成熟時》「楊醒波」一角提名香港電影金像獎最佳新演員，演藝圈起步看來不錯，他說：「係呀，當時都覺得自己掂，有部戲紅咗，可能因為咁，自己冇咗危機感，當時紅咗有好多機會，但自己冇去好好把握，加上我外形太局限，而且我唔鍾意應酬，又要去卡拉OK、飲嘢，成日唔見我，搵親我又唔出，又掃興，一係早走，可能會蝕底啲。」2005年，正為無綫拍劇的一君考慮到電視台發展及前景不樂觀，甚至缺乏安全感，為了想擁有自己事業，一君經朋友介紹下轉投保險行業，十一年間，他已被擢升為分行經理及高級財務策劃師。<br>當年不愛讀書的一君，為了事業更報讀相關課程裝備好自己，他說：「我發覺我真係開咗竅，我𠵱家做管理，有啲管理嘅技巧唔夠，咁就自己去進修工商管理，讀咗個master，而最厲害係呢個『CFP認可財務策劃師』，全香港得三、四千個人有。」近年一君身形發福少少，對此他笑謂：「因為𠵱家唔使出鏡，所以我就冇keep，同埋𠵱家肥咗，畀人個感覺仲敦厚咗穩重咗，生意仲好咗，如果我瘦番，反而似個死𡃁仔咁，仲衰呀！」</p><p>「古仔好有義氣」</p><p>一直有傳古天樂是他首名顧客，對此一君不便多說，但表示現時仍有跟古仔聯絡：「古仔係我一個好好嘅朋友，轉行前同轉行後佢都好支持我，佢係個好有義氣、好肯幫朋友、關心朋友嘅圈中人。」<br>離開演藝圈多年，一君雖然偶爾戲癮發作，但他從沒想過再走演員路。他解釋說：「拍戲始終時間好長好辛苦，同埋都唔想畀人感覺好唔專注、好唔專業。」一君表示當他戲癮發作時，就會跟幾個志同道合的朋友一同拍攝短片來「頂癮」，如六年前他自編自導了一齣約19分鐘微電影，於其社交平台上播放。<br>採訪：譚倩宜、黃曉妍</p><p>【童星出身】曾獲提名最佳新演員</p><p>39歲的鄧一君，9歲便入行，最初替港台拍教育電視，一拍就五年，之後有機會轉到大銀幕發展，首部電影是《縱橫四海》演周潤發童年，當時連哥哥張國榮亦看好他。1993年擔正演《記得…香蕉成熟時》「楊醒波」一角，更令他獲提名94年香港電影金像獎最佳新演員，之後就再有機會拍《記得…香蕉成熟時II初戀情人》、《記得…香蕉成熟時III為你鍾情》等。<br>除了電影，鄧一君轉行前曾替無綫拍劇，包括《美味天王》演歐陽震華徒弟 、《烈火雄心》演古天樂的智障細佬及《刑事偵緝檔案》系列等。</p><p>　</p></body></html>