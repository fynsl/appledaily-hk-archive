<html><header><meta charset="utf-8"><title>求驗客手記：助教亂畀指示fake普巴摩佬贏波照噴火</title></header><body><h1>求驗客手記：<br>助教亂畀指示fake普巴<br>摩佬贏波照噴火</h1><p>做得摩連奴條𡃁，首要條件係要接受到當住幾萬人面前俾佢鬧。曼聯周四喺歐霸盃終於開齋，靠伊巴謙莫域近門頭槌頂入，喺A組次輪分組賽小勝來訪嘅烏克蘭球隊索爾亞1:0，但領隊摩佬賽前發現助教施拉畀錯指示保羅普巴，於是即刻嚟料發火，走向後備席噴到施拉一面屁。</p><p>「我希望副手留意細節」</p><p>外界賽前估計摩佬會出弱陣，點知呢位葡萄牙籍主帥冇咁做，仲畀艾歷拜利、基斯史摩寧、普巴同伊巴等主力打正選。由於索爾亞臨開波前郁咗個正選陣，所以摩佬趁對手影緊團體相時同普巴講解新戰術，但普巴顯得一頭霧水，唔知自己要mark邊個球員；摩佬同副手費利亞傾完一輪之後，怒氣沖沖跑去後備席找晦氣，仲兜口兜面對住助教施拉做出「1、2、3」嘅手勢，似乎係鬧緊對方聽咗咁多次都做唔到要求，冇帶個腦返工。<br>上季教車路士嗰陣試過喺場邊鬧爆女軍醫伊娃嘅摩佬，賽後講番件事：「係同死球、組織有關。索爾亞賽前郁咗個正選陣容，但普巴有啲混亂。好明顯，我希望我班副手會小心留意全部細節囉。」</p><p>朗尼世紀撻Q變「助攻」</p><p>俾摩佬鬧到狗血淋頭嘅施拉之前都喺車仔做，喺紅魔就負責做影像報告同訊息圖表；消息指，施拉呢次撈亂咗啲file，結果向普巴畀咗一堆混亂訊息。<br>講番場波，伊巴喺69分鐘接應後備落場嘅朗尼世紀撻Q「助攻」，近門頂入致勝球，仲成為繼羅馬尼亞前鋒梅度同挪威前鋒卡維之後，第三位幫七間球會喺歐洲賽入波嘅球員。雖然紅魔只係小勝索爾亞1:0，不過能夠喺三連敗後連贏三場，摩佬都話收貨：「一個禮拜輸三場，之後又一個禮拜贏三場，但我唔會因為連輸幾場而情緒低落，亦唔會因為連贏幾場而飄飄然。呢場波好難打，上半場我哋有好多機會，如果入到波，情況會截然不同。」曼聯下周日會喺主場同史篤城踢英超，雖然後備落場嘅朗尼助攻畀伊巴頂入，不過摩佬近排鍾意用伊巴夥拍桑馬達、連格同拉舒福特打進攻，睇嚟朗尼短期之內都要繼續坐冷板凳。</p></body></html>