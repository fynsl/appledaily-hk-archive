<html><header><meta charset="utf-8"><title>鄧一君戲裡戲外都係古天樂嘅好兄弟</title></header><body><h1>鄧一君戲裡戲外都係古天樂嘅好兄弟</h1><p>童星出身嘅鄧一君，雖然係05年退出呢個五光十色嘅演藝圈，但每逢講起他，大家就會諗起：「哦！鄧一君，佢同古天樂好friend㗎嘛！」<br> <br>咁點解鄧一君會同古天樂會成為摯友呢？原因好簡單，亦係好老土嗰隻，就係合作拍劇而成好友囉！<br> <br>9歲入行拍攝港台節目嘅鄧一君，96年轉投無綫，同剛出道不久嘅古天樂有唔少嘅合作機會。97年佢哋第一部合作嘅劇集係《美味天王》，翌年佢哋再合作《烈火雄心》，當時一君飾演劉海寶，而古仔就係做佢阿哥劉海柏，戲中古仔就悉心照顧智障嘅細佬阿寶，就係咁，佢哋戲裡戲外就成為咗好兄弟喇！<br> <br>之後佢哋都有好多合作機會，好似《刑事偵緝檔案IV》同《尋秦記》咁！但之後一君就覺得喺娛圈發展唔大，佢曾經接受雜誌專訪講過，唔甘心成世只做人阿仔，宣萱細佬、古天樂細佬同歐陽震華嘅徒弟，毅然咁喺05年退出幕前，轉行做保險，有傳聞古仔仲係佢第一個客仔o添！</p></body></html>