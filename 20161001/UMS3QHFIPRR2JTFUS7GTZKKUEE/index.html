<html><header><meta charset="utf-8"><title>【愧對父母呀】六合彩之女棄主播從演　誓不離地劇場12年</title></header><body><h1>【愧對父母呀】<br>六合彩之女棄主播從演　誓不離地劇場12年</h1><p>蔡運華(Shirlee) —— 這名字對於很多觀眾來說十分陌生，但說起「六合彩之女」、早前鄭秀文為《100毛》拍攝的護膚品牌廣告短片，當中Shirlee演繹一位「離地大客」……大家應是想起了！<br><br>由去年主持《六合彩》開始受到注目，到有逾一百七十萬點擊率的廣告片段，被網民盛讚她比客戶更像真客戶，Shirlee笑言：「我以前真係做過AE(Account Executive客戶服務主任)！我覺得呢種(客戶)唔算最離地，更離地都有。佢哋認為好真實同很sincere(真誠)，所有要求都好合理。」工作經驗讓她更掌握客戶心態，難怪其演繹得到網民歡心。</p><p>中大傳理系畢業的Shirlee除了曾任職廣告AE，亦當過記者等工作，而她當年更放棄了在某電視台任新聞主播的機會，毅然踏上這十二年的演員路。Shirlee對舞台劇的興趣，源自小時候一次在文化中心的跳舞表演，「喺旁邊準備時， 我望住個舞台空間，冇聽到任何掌聲，但突然覺得有一種好大嘅湧動。」她相信劇場有種魔力，「演者喺舞台上，觀眾坐喺下面，然後喺空氣中『叮』一聲連結咗。」<br><br>劇場生涯中，Shirlee坦言最初聽過不少冷言冷語：「有啲演員會覺得我無啦啦走嚟做劇場演員，又冇學過正式表演，佢唔會分析劇本、唔會尋根究底。」她甚至有想過「不如唔好做」，但她跟某劇場前輩的一次聊天，令她打消放棄劇場的念頭，「嗰位前輩問我『點解你要做劇場？』咁我反問自己，喺劇場只係嘻嘻哈哈就夠？定你有更深嘅嘢想做，覺得必須喺呢個時間，為o依家香港社會留下一筆(記錄)？」</p><p>在香港，劇場似乎予人「離地」、難以接近的感覺，但Shirlee不認同：「劇場係反映現實嘅一面鏡子，近年香港有唔少關於本土，以我哋面對緊嘅處境為題材嘅創作。」她亦視劇場為一種提煉過的真實，「拎走晒所有生活好繁瑣嘅嘢，入到去人性核心，畀大家睇到到人嘅本質，例如善。」Shirlee又直言自己是位「貼地」演員，更希望藉演戲鼓勵觀眾，重新面對真實生活，「劇場同生活好貼近，只係有啲形式或手法會令大家覺得，嘩！好高深呀！」<br><br>Shirlee的演出中不乏以形體為主或翻譯文本等較冷門主題，做小眾的東西不怕沒有觀眾嗎？她抱堅定眼神說：「表演者一定有種誘惑，觀眾鍾意咁樣，我就畀佢啦，佢一定鍾意。可能，我想做嘅表演形式，只吸引到十分之一或更少觀眾，但我覺得佢哋仍然存在，只不過比較少啫。」</p><p>問到哪份工作能賺最多錢，Shirlee馬上說：「時薪計嘅，劇場一定唔係！」她表示本地演員在香港沒有很多演出機會，所以她會接下其他工作維生，如賽馬節目主持、《六合彩》主持等。Shirlee於舞台上有堅持，回到家中又是否一位「貼地」女兒？她笑着說：「十二年入面，父母不斷問會唔會想搵份長工。我唔做主播，佢哋簡直要崩潰！有份咁好又得體嘅工，點解唔做呀？」由於收入不穩定，令她有時很苦惱，怕愧對父母。二零一三年，Shirlee獲藝發局頒發藝術新秀獎，全家都非常高興，Shirlee媽媽更說：「阿囡，我終於明白你呢十年嘅堅持喇！」誰不知兩個月後，甚至現在，媽媽又提醒她，「係時候搵份長工喇！」令Shirlee哭笑不得。<br><br>採訪：何宛珊(表妹)<br>攝影：馮峰、Neo<br>後期：Roy<br>編審：懷鈺<br>編導：Kaman</p></body></html>