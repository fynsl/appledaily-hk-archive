<html><header><meta charset="utf-8"><title>被唱開門利是出手低　張名雅開group捉鬼</title></header><body><h1>被唱開門利是出手低　張名雅開group捉鬼</h1><p>結婚，原本係一件值得恭喜同祝福嘅事，但因為一組銀碼——$3,800，引發茶杯風波，當事人張名雅同律師老公蔡錦豪，被指喺接新娘環節所封嘅開門利是，同姊妹期待嘅有啲啲落差！<br> <br>眾所周知，開門利是嘅銀碼，除咗新郎新娘外，就只有新娘一班好姊妹會知。撇除兩位新人，剩番落嚟嘅，就只得張名雅陪嫁嘅9位姊妹。而呢件新聞嘅源頭，係來自一份周刊爆料，照推斷，爆料姊妹好大機會係平時同傳媒有接觸嘅藝人。<br> <br>望番張名雅當日陪嫁姊妹陣容，身為藝人嘅，總共有6位：唐貝詩、何傲兒、譚凱琪、陳庭欣、節目主持李靄璣同動作演員何佩珉。而據當日有份在場嘅人透露，張名雅老公接過新娘後，有人目睹有位姊妹，偷偷企埋一邊，輕輕打開利是封，瞄咗一瞄……<br> <br>喺結婚前，張名雅早將兄弟姊妹團加入WhatsApp group chat，方便傾婚禮細節。日前新聞一出，一眾兄弟姊妹即喺WhatsApp中，抽絲剝繭討論「捉鬼」，更已鎖定目標。<br> <br>對於「捉鬼」一事，張名雅回覆傳媒時，語氣平靜咁話：「其實我都好搲頭，新聞點解會咁講？其實除咗開門利是，我嗰日都有俾佢哋(兄弟姊妹)啦，我哋爸爸媽媽都有俾，我覺得唔好講錢啦，講錢傷感情，但實情唔係$3,800，係五位數！而我亦都好相信我班姊妹，或者新聞想有好收視，先會咁報道啦！」<br> <br>至於被指人紅先派帖，張名雅就一口氣澄清話：「我12年加入公司，做過主持、司儀、拍劇、唱歌同綜藝節目，同我合作過嘅同事好多，親戚、朋友、平時拍完劇會約出嚟嘅，要請我都盡量請，但老實講，如果要請晒，有少少難。<br> <br>「其實有啲朋友我有請，但當日嚟唔到嘅，大家唔會知，好似黃心穎咁，佢有事嚟唔到，但佢好好，有嚟俾人情；至於胡定欣，佢嗰日生日，都專登嚟俾人情我，我同佢連續做過3、4套劇，覺得好有緣份，所以先請佢，絕對唔係乜嘢人紅先請、唔紅唔請囉！」</p></body></html>