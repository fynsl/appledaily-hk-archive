<html><header><meta charset="utf-8"><title>【只能食塵】告東尼慶典盃跑二三四輸給大摩準一級馬</title></header><body><h1>【只能食塵】告東尼慶典盃跑二三四<br>輸給大摩準一級馬</h1><p>雷神莫雷拉同大摩合作專贏大賽，這天國慶日戲肉之一第十場1400米國際三級賽慶典盃，這對騎練聯手以2.1倍大熱門「壯思飛」奪標，3揀1組合獨贏A1派15元，勝出練馬師則開B2大摩並派15.5元。<br><br>雷神去年憑蔡約翰馬房「詠彩繽紛」奪慶典盃，一年後以「壯思飛」蟬聯桂冠，反為「詠彩繽紛」今場在柏寶胯下表現麻麻只跑第五。講番「壯思飛」，上仗一班1400米後上不及輸少少俾268倍大冷門「喜喜寶」做阿二，今次轉戰同程慶典盃獲雷神揀騎，陣上再度留前鬥後，沿途七、八位之間，末段於外叠一衝三幾步間過晒，贏個多馬位，其後勁之強已具馬王級數，以無敵姿態捧盃補中，矛頭必直指今年12月香港一哩錦標。大摩媽媽這天罕有露面，全日由新抱Fifi姐拖住，慶典盃後更與大摩等人一齊揚威凱旋門。<br><br>今場告東尼全力出擊，但「美麗大師」、「美麗之星」及「醒目名駒」面對「壯思飛」只能食塵，上述三匹東廐馬順序跑二至四名，四重彩派二萬蚊鬆啲。<br><br>大摩連同第五場由祈普敦贏「海翡翠」，全日起孖兼捧盃。至於雷神全日贏頭場「知道勝」(沈集成)、第六場「肥仔」(呂健威)及今場「壯思飛」(大摩)，憑三匹大熱門馬中三元，並於第十場賽後提前勝出騎師王。</p></body></html>