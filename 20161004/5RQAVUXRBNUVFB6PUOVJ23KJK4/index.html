<html><header><meta charset="utf-8"><title>七級偽術：你只有一次機會 - 彭瑪莉</title></header><body><h1>七級偽術：你只有一次機會 - 彭瑪莉</h1><p>特朗普和希拉莉首個電視辯論，坊間評論一面倒認為希拉莉先拔頭籌，表現勝過對手幾個馬位。<br>綜合各方分析，大部份人都欣賞希拉莉的氣定神閒、冷靜理性，那種氣度，就真的有點王者風範。<br>常言道，你只有一次機會，時機一臨，必須準確把握，千萬不可掉以輕心，否則只會把機會白白糟蹋，總統選舉如是，你人生的重要會議、演講、談判亦如是。所以，準備充足太太重要。今次辯論，有人功夫做足，有人輕率對待，觀眾一目了然、心中有數。<br>香港的選舉論壇很討厭，根本似鬧交多過似論政，你搶我咪，我閘住你發言，候選人都變了八公八婆，還要自以為是那隻，看見就眼冤。今次希拉莉明顯畀個氹對方踩，明知對方言多必失、姿態必難看，索性講少兩句，隨他搶咪，發言寧缺勿濫，高招喎。<br>特朗普可能有個錯覺，以為自己很能說會道，也不醒覺自己講講下就過火，唔夠淡定，尤其當希拉莉撩他一撩，就容易被看成衝動唔夠冷靜，但你做超級大國總統喎，下下扯火還了得？容乜易打世界大戰。<br>不知大家可有留意，Mary就覺得希拉莉今次出鏡刻意減少兇狠、增加溫柔，把平日那種瞪眉突眼的霸氣收藏得很好，多次以微笑回應對方的無禮和荒謬，恰到好處地表現出女性的包容，你別說，連化妝都很明顯下過苦心，令眼神柔和多了，這些亦準備之一呀！<br>有人教過Mary，要做領袖，就要先學做戲，每次踏進會議室，都當自己步入虎度門，一出場，就要上身，台辭背熟，走位清晰，每字每句都跟足劇本，你做得到，你咪贏囉。<br><br>彭瑪莉<br>mailto:marypang2015@gmail.com</p></body></html>