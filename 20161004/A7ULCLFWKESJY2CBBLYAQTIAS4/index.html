<html><header><meta charset="utf-8"><title>財路：哈電大潛水趁低煲 - 錢雋</title></header><body><h1>財路：哈電大潛水趁低煲 - 錢雋</h1><p>哈爾濱電氣（1133）有半年靚仔業績打底，但現價唔係比2008金融海嘯超殘期高好多，每股淨現金兼遠遠高過現價，家陣PB比當年平咗60%，哈電大潛水，抵煲。<br>哈電現價3.82元，仲喺近8年海底價（海嘯期最低價2.52元），家陣得0.34倍PB，比海嘯期0.86倍PB平咗60%！場內上海電氣（滬：601727）2.5倍PB、東方電氣（滬：600875）貼近1倍PB、又核電瓣數中廣核電力（1816）1.45倍PB。哈電PB平霸！<br>哈電到今年6月尾揸現金154億元（人仔．下同），折約182億港元，係家陣總市值得52億元嘅3.5倍！就算扣咗期內長、短期借款57.6億元，哈電仲有高達114億港元、或每股8.3港元淨現金，亦講緊係哈電現價近2.2倍！<br><br>哈電今年半年度，盈利增長36%到1.3億元，呢半年盈利，亦係比上年下半年約1億元盈利多，靚仔。上半年，哈電喺出口收入大幅增加咗84%到近52億元，應佔總收入比重亦提升到35%。上年，一帶一路當concept熱炒，今年再無人提，但睇到亦諗到係，憑住一帶一路戰略，好多企業包括哈電都食到條水，兼彌補到內地經濟下行影響。<br>又唔好計多，哈電今年全年盈利，係上半年起個孖，到2.6億元，已經講緊增長33%。<br>呢轉煲哈電，博turnaround，現價就算翻半番到5.7元咁計，都仲未上到每股淨現金，目標價PB得0.51倍，亦未上到海嘯期PB水位。<br><br>錢雋<br>細價股專家<br>本欄逢周二刊出</p></body></html>