<html><header><meta charset="utf-8"><title>智取大市：淡市專搵長線強股 - 晉佳</title></header><body><h1>智取大市：淡市專搵長線強股 - 晉佳</h1><p>港股方向十分唔明確，論恒指小時圖呈下跌三角形，波幅逐步收窄之際，日線圖又連日出現陰燭，成交又減少，如果冇利好消息刺激，牌面向下機會大啲。不過，喺呢個時候，中資股高位出現派發迹象，資金再度流入舜宇（2382）為首嘅手機設備股，一個行業成為當頭起，想佢跑輸都難。<br>互聯網世界明顯係贏家全取，硬件企業走嘅路明顯唔同。舜宇明顯受惠手機雙鏡頭帶動產業升級，至於競爭劇烈嘅界別，產品差異化就係一條血路，例如NVIDIA專做高端至打機、設計用嘅電腦圖像處理器，一樣做到龍頭。<br>華虹半導體（1347）係8英寸晶圓代工廠，過往唔算行業強者，但產品差異化的確令佢佔有市場位置，未來點樣迎接電子行業發展趨勢係重點，本來主攻智能卡晶片，而功率半導體發展方向直指智能家居、智能汽車範疇，會否學似NVIDIA咁，憑差異化去殺出血路，當然要睇過先知。<br>華虹半導體年度化市盈率大約10倍左右，股價走勢靚，證明市場buy buy哋其concept，半導體行業步入產業升級階段，華虹應該都係唔錯選擇。<br><br>晉佳<br> http://fb.com/advanceguy1 </p></body></html>