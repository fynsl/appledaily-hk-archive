<html><header><meta charset="utf-8"><title>魚樂無窮：巨無霸動作多多 - 唐牛</title></header><body><h1>魚樂無窮：巨無霸動作多多 - 唐牛</h1><p>「雙層牛肉巨無霸，醬汁洋蔥夾青瓜，芝士生菜加芝麻，人人食過笑哈哈！」呢個麥當勞巨無霸急口令，夠晒經典。冇錯，真金白銀買嘢，當然想抵食夾大件，食嘢係，炒股更加係，今日講嘅豐盛控股（607），名副其實股場巨無霸。<br>巨無霸分兩部份，講size，市值超過700億銀，勁過唔少藍籌，同時擁有恒生大型及中型股指數成份股，意味北水有權買，身份絕不比藍籌遜色。<br><br>講業務，原主打南京地產，中期合約銷售大增逾倍至13億人仔，另於當地及澳洲昆士蘭有投資項目。新焦點係大健康產業，目標打造自身健康業務平台，同時投資併購全球優質健康醫療品牌，轉型不是空口講白話，新近完成收購深圳安科（72%）及廣州海珠區生命匯醫療門診（51%），前者產銷醫療設備及器械，後者提供高端健康服務；還有嘅係緣色建築，包括諮詢及管理。<br>配合上述嘅大計，集團近期不停收購在香港上市嘅公司，包括衍生集團（6893）、實力建業（519）、中傳動（658）、密迪斯肌（8307），勢要做大做強。有咁多炒作嘅催化劑，仲要瓣瓣都食正國策，股價拾級而上，變得理所當然！<br><br>唐牛<br> http://www.fb.com/tongcow88 <br>本欄逢周二、四刊出</p></body></html>