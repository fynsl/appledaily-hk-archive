<html><header><meta charset="utf-8"><title>接走B仔再拖老婆出院杜德偉餵奶：好驕傲</title></header><body><h1>接走B仔再拖老婆出院<br>杜德偉餵奶：好驕傲</h1><p>現年54歲的杜德偉（Alex）初為人父，兒子AJ於大前日出世了，昨日他到跑馬地養和醫院接老婆李曉冰出院，兩公婆着黑白情侶裝拖手現身，剛生完BB的杜太紅粉緋緋，精神不錯，Alex雙手緊擁老婆啜面答謝，然後讓老婆先上車休息，他獨自接受傳媒訪問，而兒子就一早被接走了。</p><p>同上山上契</p><p>Alex昨日開心說：「Everything more than all right，一日之內所有嘢都發生得好快，但好happy，好攰，啱啱先習慣太太有BB，點知咇一聲就生咗出嚟，自己都唔係好相信做咗爸爸。望住BB好似cute版迷你嘅自己，好得意，亦覺得好驕傲。」<br>終於做老竇的Alex收到很多朋友電話道賀，上山詩鈉更認了AJ做契仔，Alex說：「因為佢嘅名單內有好多契女，今次係第一個契仔。」其他朋友有否爭上契？Alex笑說：「睇緣份。」他表示今個月會休息湊囝囝，下個月才開工：「抱住BB好唔捨得！護士要抱佢去沖涼，我都好唔捨得，唔想放手，自己呢幾日試過餵奶，雖然請咗陪月姐姐，但都係好唔捨得，可能都係自己做，BB係一張白紙，喊係因為肚餓或者便便，唔會縱得佢太犀利，但聽到佢喊感覺好開心，好似開緊肺咁樣。」</p><p>「太太好生養」</p><p>至於囝囝的中文名仍未想到，Alex說：「初時諗筆畫少啲，罰抄都冇咁辛苦，但𠵱家覺得有意義緊要啲，英文名叫AJ，即係Alex Junior咁解。」問到會否追多個？他笑說：「醫生讚太太好好生養，叫我哋快啲整多個，同太太考慮吓，兩年抱兩好辛苦，三年抱兩啦。」<br>採訪：曹家誠<br>攝影：陳俊強</p></body></html>