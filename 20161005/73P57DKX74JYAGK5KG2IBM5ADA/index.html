<html><header><meta charset="utf-8"><title>大台內鬼偷「肥田」手機黃浩夫婦兩年五度報警</title></header><body><h1>大台內鬼偷「肥田」手機<br>黃浩夫婦兩年五度報警</h1><p>陳冠希（Edison）唔見咗本passport，噚日去警署備案，呢啲叫做小心駛得萬年船（香港政府一站通話向入境處報告就可以補領番）。都係個句，藝人都係人，遇到危險或者徬徨無助嘅時候，都需要向警方求助：<br><br>胡杏兒：<br>06年拍緊話題之作《肥田囍事》嘅杏兒，喺一次尖沙嘴拍外景嘅時候，就俾人偷咗部價值5,000蚊嘅手機，仲懷疑係內部人所為。雖然5,000蚊對佢嚟講唔算得啲乜，不過就冇晒啲資料，仲要擔心外洩 其他藝人嘅聯絡電話，要即晚報警。<br><br>周家怡：<br>周家怡同杏兒一樣，又係幫大台拍節目出事。11年佢拍完遊戲節目，發現放咗喺化妝間嘅手袋唔見咗，除咗破財，最慘嘅係裏面啲證件都俾人偷走埋。<br><br>黃浩、徐淑敏（Suki）：<br>早幾年黃浩夫婦頭頭碰着黑，兩年內五度出入差館，包括Suki嘅網上美容店交貨後，發現貨品下落不明；黃浩稱收到電話恐嚇，要佢唔再講藝人涉毒；之後黃浩又喺鄭嘉雯婚宴上被人掌摑等等，認真當黑。<br><br>陳曉東：<br>十幾年前網絡保安未完善，成日有人被盜取資料製造假卡而遲遲未發覺。陳曉東02年就試過喺美國登台，俾人用假卡喺內地碌咗過10萬嘅卡數，好彩銀行發現消費模式同平時唔同，及早提知陳曉東先揭發件事。</p></body></html>