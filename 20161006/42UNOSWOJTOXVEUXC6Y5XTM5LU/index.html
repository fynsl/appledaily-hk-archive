<html><header><meta charset="utf-8"><title>Thursday：巴神遠離煩囂成熟時 - 咖喱</title></header><body><h1>Thursday：巴神遠離煩囂成熟時 - 咖喱</h1><p>喺季初有好多狀態大勇嘅前鋒，好多都有份喺嚟緊周末踢國際賽，其中有位只可以喺屋企睇電視，佢就係巴洛迪利（右）。小弟一直好想講吓巴神，但冇乜機會，正因冇乜機會講佢，對佢係一件好事。<br>尼斯似乎係球壇嘅回收基地，上季拯救過賓艾化，呢季就到巴洛迪利。巴神今季已經有五個法甲入波，包埋歐霸盃嘅話，佢近三場比賽射入四球。之前有報道話，意大利主帥雲杜拿想重召巴神，但最後佢都係冇份。暫時呢兩個月，小弟戥巴神開心，因為聽親佢啲新聞都係入波，而唔係任何花邊醜聞。巴神家陣唔係踢班霸，傳媒嘅關注度低咗，同埋法國啲小報冇英國咁恐怖；英國啲狗仔真係可以24小時睇實巴神一舉一動，再將佢嘅小事放到極大，有時困擾住佢，有時就令到佢自我膨脹。希望家陣尼斯安靜嘅環境可以幫到巴神搵番條康莊大道。<br>雖然細細個就聽巴神個名，但佢都係26歲箒，對於職業球員嚟講，啱啱先踏入全盛期；而對於向來遲熟嘅意大利球員，巴神仲有大把世界。如果巴神今季可以保持到呢兩個月嘅水準，出年夏天，意大利正選前鋒一定係佢！啱啱場聯賽，巴神冇做過乜嘢，但被球證罰第二面黃牌離場，嗰陣巴神好冷靜，冇發脾氣；至於球證賽後亦承認犯錯。小弟估計球證可能被巴神以往嘅印象影響，所以誤判。巴神除咗要時間搵番狀態，亦要幫自己洗底，避免將來受更多不公判決。<br>意大利國家隊有個傳統，由1970年起，每隔12年就會入一次世盃決賽，兩年後嘅俄羅斯世盃，又係時候嘞，希望到時可以見到巴神嘅風采。<br>文：咖喱</p></body></html>