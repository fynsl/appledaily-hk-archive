<html><header><meta charset="utf-8"><title>操盤手札記：中史暗藏投資智慧 - 割柑人</title></header><body><h1>操盤手札記：<br>中史暗藏投資智慧 - 割柑人</h1><p>被外界稱為「吳得掂」的教育局局長吳克儉又有搞作，今趟係搞「史」——修訂沿用廿年嘅初中中史課程。據新聞報道，當局打算將中史重組為古代史、近世史、近代史、現代史；而秦末楚漢相爭、西漢王莽篡漢等治亂興衰內容，將會有所刪減，取而代之嘅係歷朝政治、文化、社會等發展。吓！冇咗鴻門宴、暗渡陳倉、楚河漢界呢啲故事，中學生仲會有興趣上中史堂咩？剛過去嘅學年，68,000名DSE考生中，只得6,800名選考中史，吳得掂咁搞法，恐怕人數會越來越少。其實治亂興衰唔止係歷史咁簡單，仲暗藏投資智慧！<br>單睇劉邦滅秦建漢，已經完美示範「雙底買入，贏得天下」！陳勝、吳廣首抄秦朝底，輸；劉邦抄二底，贏。嫌古代遠，可睇近代，國民黨首抄清朝底，共產黨抄二底，又贏。古今中外，莫不如是。<br><br>言歸正傳，內地股滙本周國慶放大假，北水休戰。由於人民幣貶值憂慮揮之不去，加上港股估值仍較A股便宜近兩成，北水南下確係越來越活躍。9月份港股通淨流入就高達589.82億元，打破舊年大時代嘅526.73億元紀錄。港股本周缺少北水，交投轉淡，但仍連升三日，昨收23788，升98點，升破上月高位展開嘅降軌阻力。下周二港股通復常，開閘放水，由於積壓購買力，北水料會再度大舉流入；加上憧憬深港通11月開通，恒指有望衝破24000關。<br>近日留意到一隻股份，唔止雙底，直頭三重底，就係中國水務（855）。集團主要於內地從事供水及污水處理業務，舊年多賺近五成。城鎮化係中國經濟發展大方針，安全飲用水嘅落實亦係關鍵，中央必會加大扶持，「水十條」政策亦會加快水價改革，對盈利有正面幫助。<br>集團早前表示，未來三至五年會進一步出售非核心業務，亦會分拆混凝土業務上市。食正國策水，兼具分拆概念，可以諗諗。睇走勢圖，呈現多個利好訊號，包括三重底、頭肩底、區域突破、三角突破。該股昨收5.23元，升1%，有力再上。<br><br>割柑人<br>本欄逢周四刊出</p></body></html>