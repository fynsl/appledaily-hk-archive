<html><header><meta charset="utf-8"><title>中環在線：彤叔概念股翻生爆升 - 李華華</title></header><body><h1>中環在線：彤叔概念股翻生爆升 - 李華華</h1><p>新世界發展（017）創辦人鄭裕彤（彤叔）上星期仙遊，雖然話佢一早安排好接班人，消息對新世界上市王國應該冇重大影響，但幾隻冇人炒好耐嘅「彤叔概念股」竟然翻生喎，係咪好得人驚呢。<br>最經典嘅彤叔概念股肯定係蒙古能源（276），呢隻股前身係新世界數碼，2007年收購蒙古西部煤礦而轉型，由「彤叔掌櫃」魯連城話事，隨即喺好消息下炒到癲，不過好景不常，2008年開始，公司股價由高位急瀉99.9%，長時間維持喺1、2毫水平，簡直慘不忍睹。<br>而魯連城多年來亦變得十分低調，蒙能舊年甚至從中環新世界總部搬咗去干諾道西。市場口痕友一般認為，魯連城失去彤叔呢個靠山，彤叔兒子鄭家純（純官）亦唔重用佢。<br>不過，蒙能上星期初開始有異動，慢慢回升，噚日直情喺1.5億元大成交配合之下，爆升72%，股價收報0.5元，一日之間市值升到接近9億元，去番普通殼股嘅市值水平。<br>無獨有偶，另外幾隻彤叔概念毫子股噚日都跟埋一齊升，彤叔孫仔鄭志明做非執行主席嘅綜合環保（923）抽升34%，收報0.188元；彤叔姪仔鄭錦超話事嘅新時代能源（166）亦升18%，收報0.233元。<br><br>李華華<br>mailto:LiWaWa@AppleDaily.com</p></body></html>