<html><header><meta charset="utf-8"><title>有嘢冇碇扑 - 邁克</title></header><body><h1>有嘢冇碇扑 - 邁克</h1><p>候任議員游某快人快語，一句「就算我哋要扑嘢，都搵唔到房去扑，呢個係好現實嘅問題」驚震朝野，很大程度上揭露了香港後生仔女性生活的普遍窘態。有嘢冇碇扑，素來更是孝順基佬的共同喟嘆，家中供養嚴父慈母，遇到合心水對象你眼望我眼，不能昂然帶返屋企共赴巫山，甚至為怕西口西面的管理員拒諸門外，有錢也不便去一般時鐘酒店闢室短聚，逼於無奈只好暫借幽秘公共空間匆匆成其好事，公園公廁後樓梯隨機應變，幸好近年多了桑拿浴室可以選擇，總算毋庸鑊鑊鋌而走險。有相煎何太急習慣的高慧然小姐，請勿繼續站在高地嘲笑低等生物，「一個沒有情感的動作，既無愛，亦無恥，在哪兒做都一樣，要什麼空間」聽起來理直氣壯，底下深藏對純粹性慾的鄙視，一個唔覺意把自己歸納為入定老僧，太辜負讀者的美麗幻想了。<br>不過比有嘢冇碇扑更陰功的，肯定是有碇冇嘢扑，這方面自成年後就獨居的我經驗最豐富，講起嚟一把眼淚一把鼻涕。當然，我住的並非廣寒宮似的五千呎豪宅，一跨過門檻「碧海青天夜夜心」撲面而來，二百呎蝸居身外物堆得滿坑滿谷，偏偏缺乏壯男俊男輸送的人氣，萬事俱備只欠東風，你話幾咁淒慘。年初租住灣仔一間旅館，尤其觸景傷情，事關打開房門空間廣闊，卻只有雙人床、小書桌和一張坐五秒鐘立即腰痛的膠椅，分明是砲房格局，單單為慾火焚身的房客着想，剝衫開波然後沖涼鬆人，可憐餐搵餐食的稿匠連安安樂樂開工的地方也沒有，唯有頻頻幫襯左近的麥記，幾乎成了半個麥難民。</p></body></html>