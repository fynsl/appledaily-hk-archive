<html><header><meta charset="utf-8"><title>女神tea time：利標反擊戰！ - Fifi</title></header><body><h1>女神tea time：<br>利標反擊戰！ - Fifi</h1><p>近期各大地產商推出嘅新盤，真係屢創「奇則」。四叔嘅南昌一號，600呎都冇但有四房；加多利軒個馬桶坐唔到，最新田少家族萬泰旗下新盤The Argyle，企缸咁嘅面積，但豪宅就是要浴缸呀！所以size照舊，浴缸照有，結果就全球首發「只能踎的浴缸」。呢類單位睇落癡線，但更癡線係，要買要租嘅人大有人在！以後香港人可以大大聲同人講：我哋香港人，真正能屈能伸！<br>近期劏盤大熱，就算size細，只要lumpsum細就冇問題！港股方面，由於近來市況好番，連帶沉寂一時嘅細價股都落鑊！<br><br>你見，當蒙能（276）都翻生，你說仲有咩係冇可能？如果要數實力毫子股，利標（787）一定有份！冇錯，就係由利豐（494）分拆出嚟，專做品牌業務。2014年時公佈嘅頭炮，就係同推碧咸個brand，有冇用？冇用就唔會吸引越來越多人肯同利標合作！公司今年4月，就同著名Designer Kenneth Cole簽訂特許授權協議外，上個月再簽埋美國歌手Katy Perry返嚟搞新brand。全部都有名有姓，fans眾多，根本係只許成功，不許失敗。<br>雖然公司全年業績差，半年純利7,200萬美元，按年跌52%。不過睇埋至今年6月底第一季，營業額按年增長8.4%，呢個係未反映新品牌嘅實力。如果你係圖表派，咁你睇埋個圖，啱啱突破下降軌，阻力變支持，最新大陽燭升近一成，似乎醞釀破旗，準備大反攻！<br><br>Fifi<br> http://fb.com/lovefrystock <br>本欄逢周五刊出</p></body></html>