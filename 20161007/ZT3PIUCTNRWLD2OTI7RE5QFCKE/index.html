<html><header><meta charset="utf-8"><title>智取大市：吉利候破頂2.0 - 晉佳</title></header><body><h1>智取大市：吉利候破頂2.0 - 晉佳</h1><p>油服股爆升之後到煤炭股、手遊股起動，逐個sector喪炒的確幾壯觀，以圖表睇恒指未破頂，但整體大市慢升而日日有二、三線股喪炒，信心連日嚟已逐日升溫。大路選擇係吉利（175）同股王騰訊（700），共通點係有累積升幅，然後近期較淡靜，實情係基本因素好到喺chok市期間連「旗形」都費時做，喺高位想回吐都難。<br>先講有電動車概念嘅半增長股吉利，電動車盈利比例逐步增加，估值向比亞迪（1211）高PE模式進發，長遠真係10蚊都唔嫌貴。近期吉利成交大幅減少，仍位處高峯，沽壓有限，只要成交略增，已經夠谷起股價破頂。至於騰訊情況相若，以7月至9月初恒指最多升兩成、而同期騰訊升超過三成計，如果恒指稍後有本事升5%，騰訊升幅有可能接近一成，唔會令你失望。<br><br>另外，買股唔一定要破頂股，優質汽車零部股耐世特（1316）近期同樣成交縮，但股價喺10蚊邊有支持，原因係耐世特嘅大成交密集區處於10蚊至11蚊之間，係業績過後唔少大戶成本價，而業績願意沽貨食糊嘅投資者，睇怕都沽得七七八八，股價靜咗一排，10蚊承接力毋容置疑，相信後市試12蚊高位機會大。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>