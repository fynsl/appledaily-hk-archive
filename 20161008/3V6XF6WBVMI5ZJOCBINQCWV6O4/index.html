<html><header><meta charset="utf-8"><title>《偷天特務》抄完再抄「篋神」都有得翻生</title></header><body><h1>《偷天特務》抄完再抄<br>「篋神」都有得翻生</h1><p>繼續講番華仔同曉明套新片《偷天特務》，英文名叫《Mission Milano》，係咪似曾相識？呢套戲截至大前日香港票房只有134萬元。開畫票房只係贏到《失孤》，成為華仔近10年香港開畫票房最低嘅第二位。套戲繼續充滿王晶膠味濃嘅戲路，唔止咁，套戲仲集各家大成，參考晒中西電影大成，認真「抵睇」：<br>1. 《賭聖》<br>戲裏面嘅奸角大佬盧惠光，同《賭聖》洪爺一樣，講嘢要透過手提擴音器貼近喉嚨至可以發聲。<br>2. 《職業特工隊》<br>每次湯告魯斯喺《職業特工隊》入面接受完任務，談話內容都會自動毀滅。今次華仔喺入面飾演嘅國際刑警就照搬呢段劇情，仲加入內地式搞笑原素。<br>3. 《國產凌凌漆》<br>羅家英喺《國產凌凌漆》入面發明嘅「攞你命3000」集鏹水、西瓜刀等殺人武器於一身，今次華仔亦有一樣秘密武器「好威phone」，一聽過名就知有幾「威風」啦，集噴火、激光劍等武器一身。後尾華仔用嚟偷入全世界保安最嚴密嘅地方，所用嘅篋，好明顯就係改良自周星馳用過嘅「篋神」。<br>4. 《星球大戰》<br>啱啱講過嘅「好威phone」，其中一個功用就係可以成為一把激光劍，連黃曉明都話華仔係絕地武士。80年代港片，就經常套用荷李活橋入來搞笑，估不到沿用至今。<br>5. 《天若有情》<br>華仔《天若有情》入面嘅華Dee角色，已經唔止一次喺電影入面出現，杜琪峯嘅《孤男寡女》都已經玩過。今次喺片末華仔再次坐上烈火戰車，窮追敵人，仲表現跳上直升機嘅絕技。<br>6. 《92黑玫瑰對黑玫瑰》<br>飾演黃曉明媽咪嘅馮寶寶BoBo姐，同佢喺《92黑玫瑰對黑玫瑰》嘅角色「飄紅」一樣，都係患有老人痴呆同失憶，經常認錯人，將華仔認錯喺佢老公。<br>7.《頭文字D》<br>為咗完成任務，華仔要搵曉明合作，不過曉明唔係咁願意，仲突然同華仔夜媽媽喺山頭鬥車，四野無人又山路又飄移，唔係佢哋車尾箱有冇豆腐呢？</p></body></html>