<html><header><meta charset="utf-8"><title>財經評論：劏房越劏越細　肥啲都住唔到</title></header><body><h1>財經評論：<br>劏房越劏越細　肥啲都住唔到</h1><p>以前買樓要睇size夠唔夠大，啱唔啱用；𠵱家買樓都要睇size，不過就係掉番轉，睇吓自己個size夠唔夠細，塞唔塞得落呀。<br>最近發展商開嘅則，已經唔係叫「奇則」，升level叫「神則」。有幾「神」？先講四叔嗰兩個盤，一個加多利軒，嗰個閂唔到門嘅廁所，真係隻腳長多兩吋，閂咗門都要頂住呀……人哋話個玻璃門係沖涼嗰陣先閂埋，平時去廁所係閂浴室道門，仲話參考好多酒店嘅設計㗎。嘩，真係唔該晒喎，以前買樓要有家的感覺，但𠵱家發展商嘅設計話畀你知，買樓要有住酒店嘅感覺，酒店都唔只190呎啦（膠囊除外），又唔見你開大啲。<br>另一個南昌一號595呎劏四間房，最細嗰間房得44呎，坐監嘅人均標準空間都49.5呎啦，瞓嗰間房真係仲慘過坐監囉。不過講到明係「神則」，最「神」嘅就梗係396呎劏三房，其中一間仲要得37呎，即係有幾大？都幾大㗎，最少我嗰個4.99呎高嘅同事瞓落去，都仲有少少位剩，不過同事想喺間房拉吓筋、做吓瑜伽就頂住晒囉。人哋個設計剩係畀你瞓，搞咁多嘢做咩啫。都話南昌一號幾有人性㗎啦，點有人性法？咪就係話你知，高過5呎唔好瞓嗰間房囉。<br>其實啲新盤真係好鼓勵較肥嘅朋友減吓肥，就好似田少家族旗下嘅何文田The Argyle，其中一個三房單位，最細嗰間房得30呎，一拉張單人床出嚟，咩位都冇晒，撼贏晒四叔啲「神則」。佢仲有個「賣點」，就係套廁除咗有淋浴間，仲有個超大型洗手盤……係浴缸先啱，佢個size係2.3呎乘1.8呎，深2呎幾。簡單啲講，即係小朋友之外，其他人都唔使旨意浸晒全身。浸浴都係想放鬆吓啫，佢咁嘅size，浸又浸唔晒全身，伸腳又頂住晒，坐落去仲有侷促嘅感覺，肥多少少都未必坐得落，咁浸嚟做乜？<br>所以話，𠵱家買樓或租樓之前，除咗睇你有冇錢之外，仲要睇埋你個身型，又高又肥又大隻嗰啲，有錢又點，啲單位塞得落咩？<br><br>記者：何紫恩</p></body></html>