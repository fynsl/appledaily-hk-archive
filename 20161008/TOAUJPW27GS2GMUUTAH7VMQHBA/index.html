<html><header><meta charset="utf-8"><title>「畀佢聽《忘情森巴舞》」蘇志威錫住愛駒　臨衝線唔准打</title></header><body><h1>「畀佢聽《忘情森巴舞》」<br>蘇志威錫住愛駒　臨衝線唔准打</h1><p>蘇志威自小愛動物，本身已養了三隻狗、兩隻貓，養馬更是他其中一個心願，他經過三次抽籤終於申請做到馬主，更用了七位數字在美國買心頭好。近日愛駒抵港，並住在沙田馬場，太太劉小慧更找師傅幫牠改名為「駿王」。蘇老闆日前入馬場探望愛駒：「我自己屬馬，覺得馬同我都有啲似，都係向前衝、勇往直前。」</p><p>特別鍾意小慧</p><p>蘇老闆十分愛錫駿王，拍攝當日，他不斷開心喊牠名字、面貼面十分親暱：「佢真係好有性，第一次見佢，佢眼神好友善，非常黏人，會主動錫我用個頭揩我，佢特別鍾意我老婆，食食吓嘢見到佢，會立即去錫，佢真係好得意，好乖。」其間他不時和駿王傾偈：「啲人可能覺得儍，同佢傾偈，佢真係好似識聽，係咁點頭㗎！𠵱家佢得3歲，到4歲啦，我畀佢聽《忘情森巴舞》，畀佢接觸吓舞同快歌。」</p><p>唔心急拉頭馬</p><p>問到蘇老闆做馬主，會否想快點「拉頭馬」，他表示：「冇乜所謂啦！唔使咁急出賽，又或者要拉頭馬，揀練馬師時同佢講到明臨近衝線，推吓佢算喇，唔好打佢，佢鍾意去就去啦！」對於近日有匹焦點馬「巴基之星」落後反敗為勝的勵志故事，蘇老闆笑言：「駿王好似巴基之星都唔錯，佢型到爆，每次出賽都咁爆。」<br>蘇老闆愛動物的性格亦有遺傳給兩名女兒，其中細女蘇靖珺（Ina）特別愛騎馬：「佢得閒就會叫我帶佢去雙魚河騎馬，佢有學騎馬。𠵱家有咗駿王，兩個女都經常去睇，星期日就會一齊去馬房。」<br>採訪：王連連<br>攝影：陳俊強<br>髮型：Wilson Wong@Salon L<br>服裝：Luxe Tuxedo Limited</p></body></html>