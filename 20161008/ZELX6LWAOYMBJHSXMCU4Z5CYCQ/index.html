<html><header><meta charset="utf-8"><title>【專題籽】飛機升降的無名英雄　停機坪清潔隊</title></header><body><h1>【專題籽】飛機升降的無名英雄　停機坪清潔隊</h1><p>【專題籽：胚芽故事】<br>每日有過千航班在香港安全升降，除了機長和飛機維修工程師外，還得靠一班毫不起眼但舉足輕重的停機坪清潔工。蓮姐和隊友靠一雙金睛火眼，像工蟻一樣在一望無際的停機坪上鑽來鑽去，用膠夾熟練地夾走螺絲鐵枝飯盒膠紙。可是一陣風吹過，垃圾又再出現於停機坪，為防異物捲入飛機引擎危害安全，他們從不鬆懈。</p><p>平日我們在候機室百無聊賴眺望停機坪，總覺得停機坪乾淨又企理。跟蓮姐在停機坪跑一回，就知道實況和我們涼着冷氣看到的，是兩碼子的事。<br><br>在新舊機場不同崗位服務了二十年的郭惠蓮（蓮姐）好可親，笑起來雙眼瞇成一線。她對機場運作好熟悉，會專業地稱垃圾為「異物」。「停機坪應該只有機器、工作人員、工作車等。除此之外都係異物，都要即時清走。」在芸芸異物中，蓮姐和清潔隊最着緊的，是尼龍繩、膠紙和金屬零件，「成千上萬嘅行李，會經過停機坪運去機艙。嗰啲包住行李貨物的膠紙好大好大，大到你估唔到。」蓮姐說時連帶比劃，「如果紙張被捲入引擎，頂多被引擎打到粉碎。但膠紙、麻質手套、尼龍繩呢啲質地堅韌嘅會纏住引擎，令引擎報銷。金屬零件同樣麻煩，停機坪每日都有好多螺絲、鐵條之類嘅零件丟響地，可能搞到飛機車轆爆胎，後果好嚴重。」<br><br>除了異物，另一樣最教清潔隊頭痛的，就是地上油污，「有時停機坪上嘅車漏油，就危險了，因為有可能搞到埋位嘅飛機跣胎。最慘係發現油污，飛機又就快要埋位，我哋試過要響兩三分鐘之內用木糠吸走油污，否則就會搞到航班延誤啦！」用「生死時速」形容蓮姐的工作，絕不為過。</p><p>救醒失暈雀</p><p>「在停機坪，你想像到嘅垃圾都有，汽水罐飲品膠樽等等。仲有加紙啦、美金啦、日圓啦……多數係旅客或工作人員留低嘅。有時候仲會有龍眼之類嘅生果！好可能係貨運途中丟下的。」那蓮姐豈不是經常有錢執？「當然不是啦！那些銀紙通常都被輾得粉碎，用不得了！」不過，最有趣的異物不是外幣，而是小動物，「有啲雀仔『盲舂舂』，撞埋客運大樓玻璃窗，暈響路邊。我哋想佢快啲飛走，會用水淋醒佢！」家有一狗仔的蓮姐，好愛小動物，說起自己救雀的事，繪影繪聲。</p><p>百五機位  清潔隊無時停</p><p>停機坪分東南西北四個客運坪，還有貨運、維修等停機坪，清潔隊每天清理最少150個停機位。清潔隊司機滿叔（羅亞滿）開着小型客貨車，載蓮姐和其他成員盯住沿路的一切，發現可疑異物，馬上下車清理。和清潔工合作無間的滿叔，身處室內室外都戴着有型反光太陽鏡。蓮姐說：「乜都可以唔戴，太陽眼鏡真係唔可以唔戴，停機坪曬到正一正，唔戴真係乜都唔使執。」別看蓮姐每天都和油污和垃圾搏鬥，她仍然好貪靚，「機場熱又熱過人，凍又凍過人。不過最驚都係七、八月，成38度，又曬到我黑蚊蚊！」<br><br>清潔車後方扣上一張巨型拖氈，氈底有傾斜部份，開車就可「地氈式」剷走路面細件垃圾。「但我哋都係要睇住，拖氈無眼，又唔夠靈活。」清潔車開動時，蓮姐在後座說。說畢，滿叔指指外面，「阿蓮，嗰邊有膠紙，要落去搞掂佢。」<br></p><p>停機坪交通　忙如鬧市</p><p>停機坪的飛機不斷升降，車輛穿梭不停，不時發生交通意外。就在上月，一輛工程車撞向飛機引擎，猶幸司機沒有生命危險。<br><br>停機坪車來車往，滿叔開車接載清潔隊出勤，必須一眼關七。「我哋開車時速最多35公里，仲要好小心。車會喺『機頭路』和『機尾路』（分別指面向飛機前方和後方的車路）行駛，要睇人、睇車、睇垃圾，仲要睇飛機。」<br>滿叔提到在機尾路開車要格外留神，「一定一定要睇嗰盞紅燈，着咗即係飛機就快要向後走。嗰陣就一定唔可以駛過去。」由於機師無法看到機外情況，停機坪上所有單位都要密切留意訊號，任何一方都不容有失。「唔好話有乜恐怖意外，如果飛機因為我嘅失誤而要突然煞停，嚇親啲乘客，都唔能夠接受。」<br><br>當天所見，蓮姐下車執垃圾，都要左顧右盼，等各種車輛駛過、環境安全，才極速跑去撿垃圾，身手要好敏捷。「執完呢度，嗰度又有一嚿，再執，又有一嚿！」在一個機坪清理了近兩小時，蓮姐和滿叔才回去休息室。每趟出勤之後，他們都會喝許多電解質飲品補充體力。<br></p><p>新舊機場二十年</p><p>今年60多歲的蓮姐，近20年都在機場度過。蓮姐39歲時，見仔女漸大，可以騰出時間工作，首份工作就在啟德機場當機艙清潔員，「舊機場細好多，以前得8個停機位。𠵱家單單『南坪』都要跑成四十個機位。仔女都叫我唔好做，不過我行得走得，難得仲有人請，不知幾好。我真係唔想退休。」<br><br>每天進出機場，問蓮姐是否喜歡搭飛機外遊，她說：「哎呀，我覺得好失敗啊。個個都問我有無攞折扣機票去遊埠，我成世人只係搭過兩次飛機。掛住屋企，又養咗隻狗仔，所以唔捨得飛出香港啊。」</p><p>部份圖片由受訪者提供<br><br>撰文：李寶怡<br>攝影：鄧鴻欣<br>編輯：梁浩維<br>美術：楊永昌</p></body></html>