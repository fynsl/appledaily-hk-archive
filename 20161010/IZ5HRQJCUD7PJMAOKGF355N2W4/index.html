<html><header><meta charset="utf-8"><title>【黑面代表】嘴藐藐/眼睥睥/似色魔　三大黑面王：我都唔想！</title></header><body><h1>【黑面代表】嘴藐藐/眼睥睥/似色魔　三大黑面王：我都唔想！</h1><p>香港人出名黑面神上身，木口木面黑口黑面燶過鍋撈，眼神一睥，彷彿「全世界欠咗佢。」成日俾人問候：「你是不是不開心？」、「你是否有心事？」、「你是否不耐煩啊？」吓？我發吽哣咋喎！天生扁嘴、單眼皮、唔夠瞓、多咗幾條皺紋我都唔想，平時心境澄明一片空白，絕無藐嘴藐舌之意。你都係？I-know-that-feel-bro.jpg ……</p><p>我們冤枉心情有誰知？聽聽佢哋點講？
</p><p>蔡穎恩（Evelyn）：「我都係入咗行先俾人話黑面。」佢從來唔覺自己個樣黑，頂多因為一雙扁嘴，低頭打機、收工發呆諗吓點返屋企時，就有唔熟嘅人就走來問：「你唔開心呀？」佢先如夢初醒地：「吓？」真係冤枉。新加坡來的模特兒廖子妤（Fish）更慘，看她com卡同工作造型照，沒多少張是笑的。「由我有意識我是我時，已經被人說我黑面。」拿出童年照，兩個妹妹都是圓碌碌杏眼，偏偏她的一雙單眼皮遮住半對眼，怒目向鏡頭。「細個時啲大人總覺得我在反抗，唔乖。」人大了雙眼變圓了一點，但放鬆時仍是「加菲貓眼」格。偏偏獨立寸樣內藏敏感靈魂，好介意別人怎看她。成日驚「對眼皮」得罪人，「對住剛認識的人，我會盡量多笑，表現親和力。但耐咗要繼續keep住成日笑，就覺得好攰。」說時反白眼，膊頭都塌埋，「算啦！你哋覺得我好難相處我就難相處啦！我滿足你期望好了！」自我放棄mode。二人嘴裏說別人說甚麼管不了，但要Evelyn重演二人剛識時，Evelyn扁嘴打機，讓Fish誤會自己惹怒Evelyn一幕卻耍手擰頭，怕惹來不必要傳言，呢個樣，真係令人小心翼翼。 <br></p><p>女人黑面惹是非，男人如邱福龍，皺眉、霸氣，會好些嗎？
</p><p>「啲人以為我好難相處，個樣惡吖嘛！」趕緊稿的他，埋首滿枱畫稿中都做訪問。忽然抬頭：「柴灣球場色魔有個拼圖，他們（fans）貼facebook，話似我喎！」睇過，最似咪個木口木面樣同對法令紋囉！（好似係）有次他通宵工作後開車，狀態不佳影響到後面的貨車，大隻佬貨車司機而就氣沖沖走來，大力拍了下他的Benz車頭。當年all back頭造型、未瞓醒的邱福龍皺住眉，動作遲緩地抬頭看他，「那人忽然退後一步，哈哈，好像被我的外形嚇了一跳般。」大隻佬收火，聲音溫柔地抱怨幾句，邱福龍：「粗口都冇呀！好好笑！可能佢以為我好有錢，唔知係乜人咁。不過其實真係我錯，我抬頭係想同佢講對唔住咋。」<br><br>黑面樣真係我都唔想，惟有時刻提醒自己保持笑容，講嘢溫柔，Evelyn已經懶理，Fish嘴裏說不身體卻很誠實，時常留意身邊人眉頭眼額，訓練出觀人於微的心，邱福龍得啖笑，「我從來都唔覺得自己係黑面神。我又講得笑，又咁好笑容！」然後咪眼戚嘴親切地笑容，有啲生硬，唔識佢嘅確有啲起雞皮。<br><br>記者：陳慧敏<br>攝影：陳健邦 </p></body></html>