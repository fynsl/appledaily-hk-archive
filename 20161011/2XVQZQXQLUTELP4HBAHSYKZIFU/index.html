<html><header><meta charset="utf-8"><title>中環在線：阿里光棍晚會搵艾美獎得主執導 - 李華華</title></header><body><h1>中環在線：<br>阿里光棍晚會搵艾美獎得主執導 - 李華華</h1><p>「光棍節」係阿里巴巴年度盛事，噚日阿里宣佈，今年由北京移師到深圳舉行「2016天貓11.11狂歡夜」晚會。<br>至於上年「雙11晚會」有著名導演馮小剛執導，仲搞埋全球同步直播，今年阿里似乎銳意進軍海外，改搵艾美獎得主、知名美國製作人大衛希爾（David Hill）做導演。阿里剛投資史提芬史匹堡旗下公司電影，家陣仲搵埋David Hill，擺明show人面廣。<br>由光棍節演變出嚟嘅「雙11購物節」已經連續舉行7年，翻查舊年「雙11」記錄，全日交易額達912.17億元人仔，按年增長近60%，物流定單量達到4.67億，今年改喺深圳，又增添國際味，馬雲應該預咗有破紀錄交易額喇。</p></body></html>