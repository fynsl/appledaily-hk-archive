<html><header><meta charset="utf-8"><title>大劉係Hermès粉絲子華神格仔衫爆搶衫潮</title></header><body><h1>大劉係Hermès粉絲<br>子華神格仔衫爆搶衫潮</h1><p>香港人每次行山，可能都會留意住附近會唔會有一個着黑色衫褲跑到實嘅男人，因為呢個人好可能就係「發哥」周潤發，事關佢每次行山，都係同一個造型，風雨不改。其實唔只發哥，好多大人物都好少換造型，培養咗個招牌look：<br> <br>喬布斯（Steve Jobs）：<br>蘋果創辦人喬布斯個一套黑色衫配牛仔褲真係好經典，喬布斯喺佢授權嘅傳記講過，呢個招牌造型係出自日本設計師三宅一生，佢當時仲打算當做員工制服o添！但員工唔肯咁着，所以喬布斯就拎嚟喺發佈會着。<br> <br>朱克伯格（Mark Zuckerberg） ：<br>同樣鍾意一款行走天下嘅，仲有facebook創辦人朱克伯格，佢選擇嘅就係牛仔褲襯灰色短袖T恤。至於點解要係固定造型呢？佢就好瀟灑咁講過，唔想浪費精神時間喺服飾上面，寧願花時間去諗點樣改善社會。<br> <br>黃子華：<br>子華神一把口好煞食，舉手投足只係一個動作，都精采到足以令觀眾由心笑出嚟，試問咁樣仲邊個在意佢嘅衣著呢？佢喺09年同佘詩曼合作嘅大台劇《絕代商驕》，就係以一個造型打天下，一件白色T恤外加一件紅黑格仔衫，有時仲多件好似垃圾膠嘅黑漆漆外套，睇落有啲hea，但唔係講笑，當年真係有唔少人上網問子華神件紅黑格仔衫邊到有得買。<br> <br>老夫子：<br>要數屋企有好多同款衫嘅人，一定要講老夫子！雖然老夫子係漫畫人物，得一套造型好合情合理，不過咁，老夫子其實係會換衫o架，曾經有一話畫過佢屋企衣櫃，裏面都係擺滿個黃黑色招牌衫，解開咗老夫子日日都着同一款衫呢個秘密。<br> <br>劉鑾雄 ：<br>「大劉」劉鑾雄鍾意法國名牌Hermès 唔係咩秘密，多年來無論係身邊女伴、仔女同媽媽，都係用Hermès嚟裝身。而大劉自己就鍾情藍色，無論係以前個款短恤T恤，定係近排嘅長袖樽領衫，都係以藍色做主，絕對係位「大藍人」。</p></body></html>