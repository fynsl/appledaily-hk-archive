<html><header><meta charset="utf-8"><title>中環在線：郭炳湘今現身　料帝國推新盤 - 李華華</title></header><body><h1>中環在線：<br>郭炳湘今現身　料帝國推新盤 - 李華華</h1><p>新地（016）大股東郭氏家族長子郭炳湘（大K）近年自立門戶，成立帝國集團與其他發展商合作發展項目，佢一直似係被動投資者，鮮有出面講解項目，不過呢個情況將會有變。佢事先張揚，今日會現身旗下一個新盤活動，佢本人肯定搶眼過個樓盤喇。<br>新地大股東2007年爆出爭產，哄動一時，直至2014年初，郭老太鄺肖卿轉讓1.73億股新地股份畀郭炳湘，事情先至終於正式告一段落。</p><p>同大孖沙夾份搞地產</p><p>郭炳湘2008年離開新地後，開始籌劃自己事業，過去幾年同多個本地大孖沙合作發展地產項目。數數手指，帝國集團目前在港有3個項目做緊，第一個係2011年接受長實地產（1113）副主席李澤鉅邀請，參與亞皆老街地皮發展，即最近賣緊嘅君柏。<br>2012年，郭炳湘又同林建岳旗下麗展（488）合作，投得將軍澳臨海地皮，命名為藍塘傲。早兩個月佢又同李兆基旗下香港小輪（050）合作投到屯門青山公路住宅地皮。<br>其實佢過去幾年都有出席公開活動，好似佢旗下獎學金活動之類，但以帝國集團主席身份現身，真係第一次，傳聞藍塘傲呢個新盤今日有機會開價，郭炳湘揀呢日露面，應該唔會只係心情靚想見大家一面咁簡單啩，佢可能覺得自己公司有幾個項目做緊，開始見得人，可以分享鴻圖大計喇，咪甩底呀。<br><br>李華華<br>mailto:LiWaWa@AppleDaily.com</p></body></html>