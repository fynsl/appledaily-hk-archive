<html><header><meta charset="utf-8"><title>魚樂無窮：估你唔到爆升股 - 唐牛</title></header><body><h1>魚樂無窮：估你唔到爆升股 - 唐牛</h1><p>星爺話齋，「俾你班蛋散估到，我就唔係食神啦！」世上好多嘢都估唔到，你估到英國脫歐嗎？你估到香港樓價極速反彈嗎？你估到香港都有假波打嗎？正如我都估唔到，日前推介日東科技（365），7個交易日可以升足一倍，有跟進嘅戰友而仲有貨嘅，唔使再問我點做，你嘅持貨能力高我好多班！<br>哭完股喪，入正題！冠軍科技（092）日前宣佈易主，簡文樂退下火線，由文化地標投資（674）主席程楊接手，他於2010年入主文化地標，股價短時間炒高近倍，難怪冠軍科技近日經常打入升幅榜，成交亦非常暢旺，憧憬成為翻版嘛，其成本價約0.153元，用一倍升幅計，可見3毫子！<br>唐牛走偏鋒，睇中冠軍旗下看通科技（1059）。冠軍現時持有看通逾六成股權，前者PB 0.2倍，後者PB 0.3倍，可如何釋放價值？最佳嘅方案就係賣咗看通，是為憧憬一。<br>憧憬二，看通2014年底曾供股，供股價1元，當時只獲一半接納，完美供乾，兼且從未炒過，𠵱家有催化劑，家陣仲低過供股價，落鑊機會大增。回報與風險掛鈎，目標價止蝕價唔好問我，我都估唔到。</p><p>唐牛<br> http://www.fb.com/tongcow88 <br>本欄逢周二、四刊出</p></body></html>