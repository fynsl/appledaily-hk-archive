<html><header><meta charset="utf-8"><title>【人人問】 韓男「Mei Ling」做媒人醒你8招冧愛人心</title></header><body><h1>【人人問】 韓男「Mei Ling」做媒人<br>醒你8招冧愛人心</h1><p>【三個粉絲追韓劇】朴寶劍同金裕貞喺《雲畫的月光》甜到漏，集集穩坐收視No.1，劇情亦越嚟越緊湊！女主角洪樂瑥（金裕貞 飾）喺劇中係戀愛高手，第一集就講佢開檔做戀愛顧問，教客人使出「以退為進」同「英雄救美」兩招，成功追女。成功嘅原因係洪樂瑥女扮男裝，本是女兒身，清楚女人心！就好似香港嘅鑽石媒人Mei Ling，同埋韓國媒人李宰穆...啊！佢係男兒身！</p><p>三個粉絲一見到李宰穆，佢就搞笑咁問，「我個樣係咪好似搞笑藝人曹世鎬？」大家都即刻大笑話：「係幾似！」完全打破晒尷尬氣氛！原來佢都係做Gagman出身，最初經朋友介紹，去相睇活動搞氣氛，點知做做吓，就做埋戀愛及婚姻顧問。佢唔單止閂埋門同啲客傾計，仲成日出去搞event玩相睇，13年嚟幫過40000人搵對象，仲出埋《戀愛中介所》教人戀愛添！佢話佢嘅客人多數係女性，想知男性諗緊乜，搵佢就最啱數，同時因為多機會同女仔傾計，自然掌握到佢哋諗緊乜，又可以幫返男性客人。</p><p>三個粉絲難得有機會拜訪戀愛顧問，唔會自私少咗你嗰份！我哋搜集咗港男港女同韓男韓女有咩戀愛煩惱，一於幫你哋「人人問」！未拍拖嘅女仔通常會問「點先受男仔歡迎？」、「去邊搵男朋友好？」拍緊拖嘅就會想知「點維繫Long D」、「另一半做錯事點話佢知？」至於就嚟結婚嘅就話「驚同未來奶奶溝通唔到」。<br><br>而最騎呢嘅係有位港男經歷緊「狗血韓劇」，佢話「鍾意咗個女仔，但自己阿爸同女仔個阿媽拍緊拖，我哋兩個後生點算好？」咁鬼複雜...都無有怕，無論啲問題有幾難幾複雜，李宰穆都一一作答，一共醒咗8招畀大家！想學嘢就即刻去片！</p><p>主持：動主播阿仙<br>記者及繙譯：卓惠媛(Joyce)<br>攝影：陳家文、李錦鏵<br><br>《雲畫的月光》片段由Viu提供：<br> https://goo.gl/LCYTGt <br><br>【三個粉絲追韓劇】<br> http://hk.apple.nextmedia.com/enews/animation/kfans/  </p></body></html>