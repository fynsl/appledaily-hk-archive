<html><header><meta charset="utf-8"><title>金手指：爆煲後果會點？ - 孫柏文</title></header><body><h1>金手指：爆煲後果會點？ - 孫柏文</h1><p>十年前，孫柏文叫大家一注獨贏白銀嘅主要原因，就係預視到世界金融秩序已經跑到不可持續嘅階段。成個系統，近乎輕機，要reboot。而要監粗將系統繼續，將會更破壞系統嘅穩健，最終爆破時，破壞力更強，生靈嘅塗炭將會更慘烈。<br>當時，我諗住花旗國嘅次按炸彈爆時，理應會令嗰派唔知自己做緊乜嘅專家被取締，建制會換一派知道要做乜先啱嘅人。點知，真係監粗將系統延續。<br>例如，08年金融海嘯時，白痴都會明放貸過度會出事。收拾殘局，應該係要破產嘅人破產，要爆破嘅銀行爆，要損手、輸錢嘅人就要被懲戒。點知，印銀紙、包底、所有地區段萬億貸款。建制「專家」不但唔reboot化壓力，仲要將壓力轉移落政制系統。搞到出事嘅人更發，無辜、甚至之前料會出事嘅人就被迫夾錢埋單！<br>結果？歐盟，解體在望。花旗國，聯儲局獨立性四面楚歌，特朗普抬頭。大陸則越借越多，銀行啲數根本資不抵債，14億存戶齊齊造反會點？你唔知？問蘇哈托。而最大問題，就係世界已踏不歸路，冇得救。<br><br>呢個周末，睇好多關於香港樓市嘅新聞，我感到非常不安。價格根本已被貨幣政策完全扭曲。望住嗰啲對現狀滿意或覺得自己喺爆破時「會搵到位走」嘅人，我就諗起花旗銀行前總裁Chuck Prince喺07年7月嘅一句：「講貨幣供應，音樂停時，情況會變複雜。不過音樂繼續奏，舞就要繼續跳。而我就跳緊。」不過就算係我，睇到爆，都未知應點部署先安全，下周繼續講。</p><p>孫柏文<br>獨立股評人<br> http://www.fb.com/shuen <br>本欄逢周二刊出</p></body></html>