<html><header><meta charset="utf-8"><title>補鍋與鋸箭　梁特的連任厚黑學（添馬男） - 添馬男</title></header><body><h1>補鍋與鋸箭　梁特的連任厚黑學<br>（添馬男） - 添馬男</h1><p>周六晚曹星如爭取超蠅量級拳擊金腰帶，曾鈺成現場撐Rex，曾俊華身在美國也po文支持，至於梁振英今回也唔執輸，出文抽水，可見大家都進入campaign mode。<br>689公開表示對自己連任未有消息，聽落奇怪，好似完全唔關自己事，正在等候發落一樣，可能這是他現階段真正處境。但以上屆689處心積慮奪位可見，無論中央態度如何，佢都會照既定部署為自己造勢。由於收取UGL5,000萬一事是死穴，於是就頻頻出拳，先高調出律師信畀《蘋果》，主要唔係告人，而係要公開表示清白，英澳政府都冇話調查。另一招就係叫手下廉政專員白韞六代佢洗脫，不斷表示李寶蘭去職同調查UGL事件無關。再加多一招搵白宮發言人寫去《信報》插林卓廷。問題佢越搞就越多人知道UGL是連任死穴，所以立法會P＆P動議走唔甩，𠵱家689所做正是堆沙包畀建制派有藉口否決，但建制派在特首入閘敏感時刻，仍然會乖乖集體挺梁嗎？問問曾鈺成吧！<br>689選舉工程已經開鑼，但chok極都chok唔起，得幾件幫倒忙梁粉僱員、財閥出聲，連老董都唔敢表態。外邊一路傳出689連任訊息只有一個核心：「只有他可穩住香港亂局。」呢個說法能否取信北京？實在成疑。因為689本人及其幕後支持勢力，才是香港亂局根源。689連任捨我其誰說法，明眼人一睇就知乃師承《厚黑學》補鍋法，此法乃香港政治公關界常用伎倆。<br></p><p>話說飯煲漏水，主人請補鍋匠來補。補鍋匠一面用鐵片刮鍋底煤煙，一面對主人說：「請點火來我燒煙。」他乘主人轉背，用鐵錘在鍋上輕輕敲幾下，那裂痕就立即伸長，等主人轉來，就指給他看，說：「你這鍋裂痕很長，上面油膩了，看不見，我把鍋煙刮開，就現出來了，非多補幾個釘子不可。」主人埋頭一看，很驚訝，認為自己好彩遇上好工匠，否則鍋子不能用了！及至補好，主人與補鍋匠，皆大歡喜而散。<br>港獨乃689敲出來的裂痕，將之有意誇大、提升關注度，令香港表面進入尖銳政治鬥爭狀態，傘運造成社會裂痕，689則在傘運後四處點火，慌死後生仔唔夠激，終於搞出一條港獨路線來，此時就用起《厚黑學》第二招鋸箭法：話說有人中箭請外科醫生治療，醫生只將箭幹鋸下就收工。問他為甚麼不把箭頭取出？他說：那是內科的事，你去找內科好了。用鋸箭法對付雨傘運動後的世代翻轉，就只有起訴、判刑一招，結果造成立法會選舉激進勢力抬頭，因為689無心亦無力，要真正處理箭傷，是需要同社會和解，拉攏泛民重回中間路線，但佢冇此政治能量，「人和」遠比唔上曾鈺成硂曾俊華，所以就惟有繼續搞鬥爭，將局勢推向更極端，逼建制派歸處邊支持佢連任。<br>《厚黑學》乃中國人權術秘笈，中式《君王論》，香港英治下不彈此調已多年，今回總算開了眼界。<br><br>添馬男</p></body></html>