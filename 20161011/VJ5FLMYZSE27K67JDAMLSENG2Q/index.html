<html><header><meta charset="utf-8"><title>財路：京西奀價隨時炒起 - 錢雋</title></header><body><h1>財路：京西奀價隨時炒起 - 錢雋</h1><p>京西國際（2339）今年得6倍幾預測PE，喺環球同級頂磅汽車懸架製造商當中，京西平霸！又集團終極對口係超級大孖沙首鋼總公司，京西有注資concept，實際街貨市值得5億幾元，要嘭上去，有幾難？<br>京西前身北泰，2014年俾首鋼旗下京西重工入主，兼獲注入汽車懸架產品，主打歐洲高檔客戶，喺歐洲市佔率，名列前茅。據諮詢機構Ipsos估計，歐洲主動同被動懸架市場，喺2014年到2018年嘅產業規模，達到408億同493億港元。京西有競爭同地區優勢，掂晒！<br>事實亦係咁，內地汽車零部件同行艱苦經營，京西食住歐洲水，今年上半年盈利，增長近13%，到1.08億元，靚仔。唔好計多，就算連埋集團上年配股攤薄反映，京西今年全年EPS，係上半年起個孖，到3.76仙，今年EPS增長近翻半番，預測PE跌到得6.3倍。<br><br>躋身歐洲頭五大同瓣數行家，德國Thyssen Krupp Bilstein（德TKA）今年預測26倍PE、美國Tenneco（美TEN）近10倍PE，京西就算比起Tenneco，都平咗37%！<br>京西現價0.238元，潛喺上市以嚟底位，比前朝北泰2006年最高峯期21蚊水位，累跌近99%，就算之後有配股，京西家陣都係得13.7億元市值。又唔計基金大孖沙Value Partners所揸8%，京西實際街貨權益，得40%，等值近5.5億元咁大把！2014年報載管理層話，京西會keep住獲注資，預計今年可以將北美資產注入。亦諗到，京西有注資concept，細奀市值，一辣即着。<br>京西今年預測PE，追番上Tenneco近10倍水位，已經講緊要升近60%，到0.38元，街貨市值10億元唔夠，陰功！</p><p>錢雋<br>細價股專家<br>本欄逢周二刊出</p></body></html>