<html><header><meta charset="utf-8"><title>大棋局：中國審判日（二） - Mr. Tregunter</title></header><body><h1>大棋局：中國審判日（二） - Mr. Tregunter</h1><p>一條簡單數，以英鎊過去6年平均滙率計，至今已貶值25%。即過去6年外資去英國買樓，今日埋單盈利要打七到八折。可以大膽講，全世界央行將來都會用同樣方法去化解呢場資產泡沫，因為樓市崩潰平民會暴動，但貨幣貶值平民仲發緊夢。<br>中國亦唔例外。有中國特色嘅樓市，新盤貨尾減價會俾舊買家圍，所以中國樓市唔可以跌，咁可以跌嘅就只有滙價。人民幣貶值壓力點計，睇一組數據就搞掂。中國行結滙制，有幾多外滙入嚟就發幾多人民幣，所以央行資產負債表有一項叫外滙佔款。<br>2015年1月，央行外滙佔款27萬億元（人民幣．下同），M1 34.8萬億元；2016年8月，央行外滙佔款23.25萬億元，M1 45.45萬億元。外滙佔款一路跌，人幣發行量卻一路升，換句話，人民幣嘅外滙含量早已下降。<br><br>於是帶出一個問題，若人民幣資金要換成外滙離開，需要幾多外滙儲備？有兩個計法，一個係格林斯潘-季多堤法則（Greenspan-Guidotti Rule），一個係IMF外滙儲備充足性評估（Assessing Reserves Adequacy）。前者較簡單，外滙儲備最少要夠頂未來一年到期嘅所有外債，即約7,000億美元。後者較複雜，外滙儲備最少要有「10%出口額+30%短期外滙債務+10% M2+15%其他債務」。由於中國M2爆升，按此計法中國最少需要2.8萬億至2.9萬億美元外滙儲備。<br>樓係流動性最低嘅資產，當啲錢泊晒入樓市，就冇咁多閒錢去換外滙。等資產泡沫過熱時，嚟一次貶值就搞掂。主人派飯，馬騮仔投訴：「阿哥，陣間要開工喎，早餐三粒晚餐四粒果實點頂？」主人順從猴意改為朝四暮三，馬騮仔成功爭取一臉滿意。<br>（待續）</p><p>Mr. Tregunter<br>本欄逢周二刊出</p></body></html>