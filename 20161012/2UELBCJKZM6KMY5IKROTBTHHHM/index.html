<html><header><meta charset="utf-8"><title>【馮仁昭四圍超】《甜蜜蜜》填詞人95歲莊奴離世</title></header><body><h1>【馮仁昭四圍超】《甜蜜蜜》填詞人<br>95歲莊奴離世</h1><p>曾經寫過《甜蜜蜜》、《小城故事》、《又見炊煙》、《原鄉人》等名曲嘅填詞人莊奴，噚日朝早6時11分，喺重慶醫科大學附屬第一醫院離世，享年95歲。</p><p>與黃霑齊名</p><p>本名王景曦的莊奴，喺北京出生，佢係台灣流行曲填詞人，填詞六十年，過去創作過3千多首歌詞，唔少作品係膾炙人口嘅名曲，而鄧麗君主唱嘅《甜蜜蜜》及《小城故事》更大受歡迎，因此鄧麗君視莊奴為「恩師」。<br>莊奴更被譽為「詞壇泰斗」，同喬羽及黃霑尊稱「詞壇三傑」。佢曾經參加抗日戰爭，後來隨軍隊到台灣，做過記者、編輯，閒時創作詩詞、散文賺取稿費，作曲家周藍萍慧眼識英雄，引薦佢加入填詞人行列。<br>感情方面，莊奴元配逝世後，73歲嘅佢再娶，同內地老婆定居重慶，可惜佢喺婚後一年中風。2013年，莊奴喺屋企跌傷，出院後喺重慶市璧山區老年護養中心休養。雖然佢喺內地定居，不過仍然心繫台灣，今年2月台灣南部大地震，莊奴有感而發創作《大地搖動我心不移》，事後莊奴喺facebook發表佢為地震創作嘅歌詞，盼能安撫災民嘅心靈。<br>撰文：馮仁昭</p></body></html>