<html><header><meta charset="utf-8"><title>中環在線：「迫金局」開拓幼兒市場 - 李華華</title></header><body><h1>中環在線：<br>「迫金局」開拓幼兒市場 - 李華華</h1><p>強積金一路俾人叫做「強迫金」，皆因佢總係謀住打工仔份人工。積金局俾班打工仔怨得多，竟然諗到條消毒要在起跑線嘅絕橋，向幼兒市場埋手，教育「未來強積金成員」儲蓄有幾重要。畢竟強積金都係儲蓄嘅一種，大家自細有儲蓄習慣，長大後就冇咁反感啩。</p><p>動畫教理財知識</p><p>今次係積金局第一次推出幼兒理財故事動畫系列《積金時光機》，畀小朋友學習正確嘅理財知識，聽聞仲會喺幼稚園播放，算係發展埋幼兒市場。<br>個理財動畫故事好簡單，係講一對來自未來嘅兄妹，由只有電子貨幣嘅未來世界回到過去，學識一張張一百蚊紙係要努力工作賺番嚟嘅，所以要從小要學識儲蓄，仲要唔好胡亂消費，先至可以為未來生活做好準備。<br>古仔其實十分正路，弊就弊在打工仔𠵱家筆強積金供款未必有得賺之餘，仲要交管理費，究竟強積金係點玩先有得賺，而且又真係足夠打工仔退休之用呢？呢個謎實在太深奧了，所以故事冇講，或者要等小朋友長大後慢慢參透。<br>如果家長覺得陪小朋友睇《積金時光機》時冇乜嘢做，不妨去「家長專區」網上平台，跟一班家長吹吹水，交流一下強積金賺到幾多、有乜投資心得，話唔定會有所領會，冇咁choking my air。<br><br>李華華<br>mailto:LiWaWa@AppleDaily.com</p></body></html>