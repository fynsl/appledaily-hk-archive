<html><header><meta charset="utf-8"><title>智取大市：集優企穩快開車 - 晉佳</title></header><body><h1>智取大市：集優企穩快開車 - 晉佳</h1><p>喺投資市場上面，股民嘅經驗值係不斷不斷咁積累，所以散戶只會越嚟越精明。市場上嘅對手強咗，你要喺別人手上賺錢，就越嚟越難，無論如何，除咗牛三之外，股票不嬲都冇容易炒過，之所以股市一年難炒過一年，近排chok市更加係典型案例。<br>美股周一漠視德銀罰款傾唔掂數傳聞、內地樓市出現劈價潮嘅消息而造好，以為壞消息唔跌就冇事，點知港股周二高開後可以反高潮即市由高位重挫600點。恒指chok到咁，係太多人持有藍籌股嘅結果，chok到冇人睇得到方向，無論如何，精選優質二三線股先係出路，周二吉利（175）、萬洲（288）相繼破頂，反映大戶信心依然未被一日半日大跌市所打擊。<br><br>講開吉利，啱啱上調今年銷量目標到70萬輛，即係第四季目標24萬輛，按年升55.6%，可見公司對之後銷售極具信心。如果長遠以長汽（2333）市值為目標，吉利都仲有五成可以升。之前提過嘅重組概念股上海集優（2345）近排交投偏靜，周二喺大跌市之中成交略為增加，股價不跌反升，冇乜沽壓，橫行一排過後，高位企得穩。只要港股未進入大跌市，集優後市破位機會大。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>