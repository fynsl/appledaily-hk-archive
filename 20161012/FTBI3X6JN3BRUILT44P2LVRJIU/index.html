<html><header><meta charset="utf-8"><title>含淚感謝阿梅Deanie姐何韻詩嘆完騷後冇嘢撈</title></header><body><h1>含淚感謝阿梅Deanie姐<br>何韻詩嘆完騷後冇嘢撈</h1><p>何韻詩的4場紅館騷前晚圓滿結束，申請多次才再踏紅館的她，獲觀眾大讚「真正香港歌手」，阿詩說：「呢3年嚟我哋經歷咗好多事情，𠵱家應該重整再出發，今次舞台用黑色，主題都係用黑色，因為喺呢個年代呢個時候，真係好難用歌舞昇平嚟做一個演唱會！」</p><p>「曾經迷惘迷失」</p><p>前日是恩師梅艷芳的53歲忌辰，阿詩唱《如無意外》時望着台頂，聲震震含淚說：「生日快樂，佢離開嘅時候我攞到個盒，我覺得入面係幾深幾重嘅，亦帶住一啲黑暗，呢啲黑暗令我曾經迷惘迷失，最後發現盒中裝住嘅嘢係對我之外，亦係對呢個地方嘅一個禮物。」昨日是阿詩媽咪生日，她在台上與哥哥何秉舜合唱《絕對》，送給父母。<br>之後阿詩唱《是有種人》向觀眾90度鞠躬，哭着說：「係你哋將我帶番嚟呢個舞台，多謝你哋，證明呢個地方依然有希望。」阿詩更多謝捧場的葉德嫻（Deanie姐）：「兩年前有首歌（《撐起雨傘》）想送畀香港，當時好難搵到人去唱，我哋就膽粗粗打畀呢位前輩，我代表香港人多謝你！」<br>尾聲時觀眾自發倒數再唱《是有種人》，阿詩上台說：「你哋又創咗一個紀錄喇，安哥唔叫安哥，喺度唱歌，你哋贏晒啦！」</p><p>「一年前有失望」</p><p>完騷後阿詩表示最開心終於可放假，問到休息多久？她笑說：「唔知㗎，可能直頭榮休呢，真係冇嘢撈，自己搵啲嘢搞吓，呢個環境大家可能好驚，今日圈內有朋友話想嚟睇，但驚有困難，可能佢公司驚呢，一年前我真係有失望，但𠵱家理解佢哋處境。」<br>對於杜汶澤在社交網撰朱門酒肉臭論，指送阿詩的花牌只剩十件八個，她說：「當然明顯少咗啲朋友，好多嘢身不由己，我唔會怪責佢哋，好難要求人哋為咗你嚟睇騷，而同公司有拗撬。」<br>採訪：王連連<br>攝影：沈健程</p></body></html>