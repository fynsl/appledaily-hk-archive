<html><header><meta charset="utf-8"><title>收市閒情：傑青揭露真實香港 - 千頌C</title></header><body><h1>收市閒情：<br>傑青揭露真實香港 - 千頌C</h1><p>黃仰芳拎「傑青」，以為自己好傑出，於是衝出嚟同大家分享「兩年供斷樓方程式（經傳媒查證後實為兩年半）」，（聲稱）10年睇唔超過5套戲同concert、（聲稱）從來唔會同同事吹水或hea時間。你話佢唔配做傑青？我話佢直頭代表到香港現時核心價值！<br>現時人人呻上唔到車，證明只要你上到車，已經係超人！畀錢個仔上車就已升格做慈父；黃仰芳俾人叫「傑青」，又有幾出奇？<br>黃仰芳冇家底冇父幹，靠自己買到樓，兩年半供斷會，都算係叻女。係，佢係做傳銷，不過你睇吓以前拎過傑青嘅人，2006年傑青之一係何猷龍，超級「富二代」，每日開賭做莊家，對社會嘅最大貢獻？為賭徒提供精神食糧？根本黃仰芳拎傑青，係反映香港主流核心價值係，不問過程、只睇結果。<br><br>你又會話，佢03年接受訪問時，講「金錢不代表一切」、「work-life balance才是最重要」；今時今日講嘅買樓方程式又係另一套。呢方面又反映佢喺「如何做世界女」方面有傑出成就，好明顯佢今次分享買樓心得，係知呢類topic最易做soundbite，證明佢係有準備。佢可能講大話，咁又點？梁振英、朱培慶都拎過傑青啦！<br>當然，拎過傑青嘅仲有好多實至名歸嘅人，好似83年得主羅文、89年程介南、94年羅冠蘭、95年陳文敏、96年李麗珊、之後仲有梁美芬、葛珮帆、成龍……你仲未明「香港十大傑出青年選舉」最核心本質係咩？<br>選舉由國際青年商會香港總會搞，簡單講就係小圈子選舉，就好似TVB搞個圍內嘅選美，個名前面加「香港」兩隻字，大家就以為「香港小姐」真係代表香港。根本做唔做到「傑出青年」，在乎嘅唔係你對社會有幾大貢獻，而係有冇人提名（所以佢有肥胡）。Sorry, this is Hong Kong。所以，特首選舉，認真便輸了。<br><br>千頌C<br> http://www.fb.com/winbigwok <br>本欄逢周三刊出</p></body></html>