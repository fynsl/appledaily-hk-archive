<html><header><meta charset="utf-8"><title>Money Walker：油價掉頭反轉市場？ - El.</title></header><body><h1>Money Walker：<br>油價掉頭反轉市場？ - El.</h1><p>問到呢一刻投資市場最值得關注嘅事係乜，好多人都會答係北水南下，亦有人覺得係12月議息會議，筆者就覺得係油價。<br>過去兩年幾環球通縮預期之所以抬頭，除因經濟乏力外，國際油價走低亦係重要原因。油組達成減產協議後，市場憧憬非油組產油國唔使幾耐亦會同意減產。全世界一齊減產喎，油價今次仲唔調頭向上？到時唔止通縮預期KO咗，外界對各國央行不斷加大放水嘅幻想亦會大減，個投資市場一定反轉晒嚟玩。<br><br>不過回歸現實，根本冇人咁天真，奢望減產後油價會重上每桶100美元，事關𠵱家唔係單單講緊減定唔減咁簡單，仲有減幾多、減產額度點分配畀不同國家、減產協議有冇約束力等，呢啲全部都會影響到石油實際供應。產油國開一、兩次會就傾掂所有減產細節，兼且嚴格執行協議嘅成數極低。<br>但無論如何，沙地阿拉伯有心開會，已反映主要產油國開始頂唔順低油價，今次傾唔掂數都一定會搵機會再傾，所以油價短期內就算難以大升，亦唔會再重返大跌嘅日子。事實上，唔少市場中人講起第四季投資前景時，都提醒要留意美國通脹可能會升溫，導致加息步伐較預期快。除咗美國經濟本身唔差外，油價回升當然亦係通脹推手之一，但另一方面佢地仍然睇好高息股。<br><br>聽落好矛盾，通脹升溫下唔係拋售高息股而走去追入，但諗深一層又冇錯，一來因為大家都押注油價升得唔多，通脹高極有限，二來高息股本身有息收，買咗就算蝕價都仲可以賺息。但隨住市場對各國央行負利率同量寬憧憬減少，再加埋油價忽然翻生，不得不承認美債息已見底回升，高息股最輝煌日子落幕。<br><br>El.<br> http://fb.com/moneywalkerhk <br>本欄逢周三刊出</p></body></html>