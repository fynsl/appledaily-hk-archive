<html><header><meta charset="utf-8"><title>隔牆有耳：火辣紋身師　少女身上作畫 - 李八方</title></header><body><h1>隔牆有耳：火辣紋身師　少女身上作畫 - 李八方</h1><p>第四屆香港中國國際紋身展噚日喺啟德郵輪碼頭開幕，今年大會邀請逾200名世界各地紋身師，人氣最旺莫過於樣子甜美、身材火辣辣嘅馬來西亞女紋身師Kinki Ryusaki。現年29歲、入行9年嘅Kinki話今次係受大會邀請嚟參展，佢即場為少女紋身，吸引大批男女老少圍住欣賞，有人仲要求同佢合照㖭！<br>Kinki同八方講細細個好鍾意畫畫，覺得畫喺紙同人體身上滿足感好唔同，畫喺人身上就一世，可以紀念特別日子或者名。佢自己最鍾意畫卡通同得意嘅公仔，因為色彩繽紛，感覺好開心。<br>其實Kinki唔只樣睇得，仲好畫得，佢今次喺紋身展嘅預約已經爆晒，要搵佢紋身就要去馬來西亞，又或者等下年啦！不過，如果想一睹Kinki風采，今明兩日就可以到現場，因為呢幾日佢都會喺度㗎！<br>紋身展主辦人沈龍威表示，今年展覽係歷屆最大型，截至前日已賣出5,000張門票，估計今屆入場人次創新高達8,000至10,000人次。佢又話，今時今日啲人對紋身比較開放，仲希望紋身展越搞越成功，就好似每年嘅書展同美食展咁。</p></body></html>