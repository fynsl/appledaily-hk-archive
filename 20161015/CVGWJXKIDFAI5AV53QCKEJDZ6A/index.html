<html><header><meta charset="utf-8"><title>隔牆有耳：團體抗議《巨輪II》抹黑工人 - 李八方</title></header><body><h1>隔牆有耳：團體抗議《巨輪II》抹黑工人 - 李八方</h1><p>大台劇集除咗「煮個麵你食」之外，仲成日俾人鬧劇情事事旦旦，今次就俾工會鬧抹黑工傷人士呃賠償。勞工工作者聯合陣線噚日去大台門口請願，批評大台劇集內容脫離現實同對法律描述錯誤，好似劇集《巨輪II》，就講述角色郭叔做嘢時跌傷腰，但僱主就話郭叔係舊患復發唔算工傷，反指郭叔想呃錢。再離地啲嘅，仲有《純熟意外》中有對白話「呢幾年有唔少工傷詐騙」、「唔使返工都可攞到兩年病假錢，冇事都扮有事啦」。<br>勞工工作者聯合陣線話，呢啲片面反映呃工傷現象嘅劇情，除咗營造工傷人士負面形象，仲好傷一班真正工傷人士嘅心，猶如喺佢哋傷口上灑鹽，「新聞已經做得差啦，𠵱家連電視劇都要去抹黑弱勢社群，係非常可恥」，希望大台改過自新，盡番社會責任，公正持平描述各項工傷事故，避免坊間誤以為逢傷必呃。<br>《蘋果》向大台查詢有關事件時，對方就話「你知啦你係《蘋果》嘅，我哋係唔會回應㗎」，果然好有社會責任。</p></body></html>