<html><header><meta charset="utf-8"><title>紋身唔等如古惑仔紋身師靠雙手感染土瓜灣</title></header><body><h1>紋身唔等如古惑仔<br>紋身師靠雙手感染土瓜灣</h1><p>紋身於外國是一種藝術，不少明人紅星都會將有紀念性的文字或圖案紋於身上。香港，被喻為國際都會，卻對紋身一事相當保守，甚至將紋身者與壞人劃上等號。去年於土瓜灣開設紋身店的Marcus Yuen，本希望藉此店推廣紋身藝術及英式文化，但想不到此舉卻觸動到部份居民神經，引來網上罵戰。<br><br>記者：倩宜　攝影：馮峰、Neo</p><p>當了紋身師5年的Marcus，雙手、身體、頸以及頭等，身上7成皮膚都被紋身覆蓋。你可能會以為，周身紋身的他，走到街上必定會被警察截停查問，亦覺得他會被黑社會「眼超超」，但Marcus笑說：「反而我無咩紋身嗰陣，就成日俾警察查，依家咁樣反而無，因為如果我衰咗，要搵我有幾難。黑社會都無，因為佢哋都唔夠我多（指紋身）。」</p><p>18歲於手臂紋下第一個紋身，Marcus坦言家人知道後，責備了他一頓：「始終媽媽對紋身印象唔好，怕我將來搵唔到工，同埋覺得我太細個，不過依家佢哋接受咗，爸爸仲間中會過嚟叫我幫佢紋身。」</p><p>Marcus熱愛英國文化及紋身藝術，去年於土瓜灣開設了這所59 Tattoo and Barber Shop，為的是希望跟好友有一個聚腳點，並將英式文化及紋身藝術推廣開去，豈料此舉卻引來部份土瓜灣居民不滿，並在社交網上留言要他們滾：「有人係Facebook留言話『土瓜灣原本就好地地，你開間紋身店係度，你搞到呢度好亂囉！』」</p><p>面對反對聲音，Marcus未有因此而心灰意冷，反而更落力宣傳紋身藝術，希望改變大眾紋身等同壞人的想法；終於他的努力，得到土瓜灣的街坊認同：「依家反而讚會多咗，啲街坊都話覺得企理咗，話土瓜灣有間咁嘅店都幾有特色，係附近散開步嗰啲伯伯，都會覺得我哋係度條街係企理咗。」Marcus笑說。</p><p>其實紋身藝術漸漸於香港普及，數年前更有一班志同道合的紋身師，於香港創辦了紋身展，今年已是第四年舉辦，屆時Marcus與過百位來自不同國家的紋身師都會參與這個展覽，對紋身藝術有興趣的你，到時不妨去欣賞下！<br><br>「第四屆香港國際紋身展2016」<br><br>日期︰ 2016年10月14至16日<br>時間︰ 中午12時至晚上10時<br>地點︰ 啟德遊輪碼頭</p></body></html>