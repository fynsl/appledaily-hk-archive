<html><header><meta charset="utf-8"><title>憎厭特朗普 - 左丁山</title></header><body><h1>憎厭特朗普 - 左丁山</h1><p>本欄日前講述基金經理到紐約開會後，回港通知大客戶，特朗普有機會當選美國總統，故此股市有風險，一如英國選民意想不到咁支持脫歐，令環球股市大跌。<br>政治嘅嘢，一日都嫌長，特朗普言論有自毀性，現在又俾希拉莉拋離嘞。特朗普嘅陳年舊事，竟然在10月7日、10月8日接連俾華盛頓郵報、NBC、CNN翻舊帳，在網上發放特朗普之淫賤說話，現代女性聽了，為之譁然。男人聽了，也覺得特朗普此人粗鄙不堪，故此共和黨領導層紛紛宣佈唔支持佢。老實講，啲有錢有勢力男人鍾意飲酒時吹牛講呢種嘢，並非罕見，但在錄影電視節目之前發噏風，以及接受電台主持人Howard Stern訪問時係咁噏，實在太過份，兼且流露一種跋扈不可一世，恃勢凌人嘅態度，做土豪惡少就由得佢啫，要做美國總統喎，美國知識分子點會頂得佢順？Howard Stern嘅Sirius衛星電台節目，素以粗鄙低俗見稱，每月收訂費，言論不禁，色情粗口出齊，而特朗普願意經常接受佢訪問，對女性評頭品足，連自己個女都講到似流晒口水，點樣做總統，成為美國人典範呀？<br>美國朋友在10月10日（美國時間10月9日晚上）睇電視辯論，與左丁山用電郵交談，佢話無論美國如何世風日下，道德淪亡，美國之中小學教育嘅中心思想仍然係荷李活電影表現嘅童子軍精神：忠誠老實、不講大話，待人有基本禮貌、着重家庭、伸張正義、扶助不幸之人，試看「超人、蝙蝠俠、美國隊長、奇連伊士活電影」，皆有如此主題貫穿故事之中，若然特朗普選上總統，就係對美國教育精神之大顛覆，故此正派人士特別討厭特朗普。辯論開始之前，霍士電視台皇牌主持奧拉列喺節目中問華盛頓皇牌記者，水門事件嘅Bob Woodward：「點解主流傳媒咁憎恨特朗普，郵報要將佢嘅舊聞放在頭版？」，活禾德年紀已老，答得唔清唔楚，其實美國知識分子對特朗普呢位富二代素來睇唔起，覺得佢憑父蔭上位，為人粗俗不可耐，眼中只有錢與美女，對世界大事無知仲大想頭到要做總統，自不然用盡機會去砌佢，連知識廣博嘅Nicholas Kristof 都在紐約時報（10月10日）專欄用比平時多三倍嘅字數嚟揭露特朗普23年前之性騷擾事件，可見美國知識界恨之入骨。出咗咁多事，如果特朗普仍然可以當選美國總統，我們熟悉嘅世界已不再存在，世界真的改變了！</p></body></html>