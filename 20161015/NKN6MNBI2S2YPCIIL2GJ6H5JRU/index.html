<html><header><meta charset="utf-8"><title>【Awwww】美國男Uber載待領養狗狗　乘客勁冧</title></header><body><h1>【Awwww】美國男Uber載待領養狗狗　乘客勁冧</h1><p>自從Uber暫停香港的士同貨Van服務，依家暫時只淨UberBLACK、UberX同七人車有得call，白牌車載客爭論暫時告一段落。其實講Uber又點只呢啲爭論，溫情故事一樣有。美國Uber司機Jonathan Gaurano早前實行一個令唔少人驚喜嘅計劃──接載狗狗同乘客同行！</p><p>Gaurano用咗成年時間去同動物領養機構協商，喺確保自己車箱適合狗狗乘坐之後，向機構借來受過訓練的三隻小型犬隻Peanut、Rosa同Mocha，開展「陪坐之旅」。佢喺洛杉磯南加州大學（Univeristy of Southern California）同查普曼大學（Chapman University）一帶接載同行者，有人一上車就驚喜萬分，仲嫌車程太短；有人喺後座拎電話耍手擰頭繼續玩電話；亦有人臨落車同小狗good bye kiss，萬分不捨地落車。其實做咁多嘢，Gaurano不過希望宣揚領養不棄養嘅訊息，從每位乘客嘅真摰笑容，睇嚟都幾成功喎！<br><br>記者：黃樂雯<br>圖片來源：Do GOOD Jonathan Youtube頻道截圖</p></body></html>