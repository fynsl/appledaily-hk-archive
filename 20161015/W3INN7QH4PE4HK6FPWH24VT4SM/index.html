<html><header><meta charset="utf-8"><title>胡諾言快手剪臍帶陳琪誕8磅仔圓夢</title></header><body><h1>胡諾言快手剪臍帶<br>陳琪誕8磅仔圓夢</h1><p>現年39歲的胡諾言和42歲的陳琪09年結婚，至今剛好7年，但兩人婚後越來越恩愛，不但沒痕沒癢，二人世界還變成五口之家。兩人先後育有7歲長女胡芷苓及3歲二女胡芷悠，陳琪昨日為老公圓追仔夢，剖腹生下重8磅1安士的孻仔Jayden，母子平安。<br></p><p>眼鼻似爸爸</p><p>胡仔升呢第三任爹哋仍難掩興奮心情，他昨日在電話中說：「已經係第三胎，但唔知點解我心情仍然咁緊張，我明明有經驗，入去產房等時，我心一直諗太太要健康，BB都要健康，今次剪臍帶好快手，唔使半秒就剪好，醫生護士推BB出嚟時，囝囝喊聲好雄亮，佢好大聲。」<br>胡仔指陳琪生得輕鬆，他說：「我一直拖住佢隻手，畀佢鼓勵，記得生大女、二女時，我有眼濕濕，呢次見住阿仔出世，我好淡定。」萌爆的Jayden眼睛和鼻仔最似爸爸，皮膚白淨，出生時體重更勝兩位胞姊，胡仔笑說：「我算對得住太太，冇乜嘢山珍海味畀佢食，但BB都咁重。」兩位姐姐在媽咪產前有到醫院探訪打氣，異口同聲心急想見弟弟。<br></p><p>「要乜我都畀」
</p><p>第三次剖腹生產的陳琪，傷口埋得不錯，預計多留院幾天便可出院。胡仔剛完成手頭拍攝工作，他表示這段時間正好照顧坐月的太太及BB。問到胡仔會送甚麼獎勵陳琪？他說：「佢要乜我都畀，我成個人都係佢，咁多年大家在心中，我哋有個幸福家庭，不論愛同物質，佢想要乜都得。」陳琪昨午產後精神很好，還短訊回覆：「生時好緊張，但生得好順利。」<br>採訪：陳杰</p></body></html>