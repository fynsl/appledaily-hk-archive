<html><header><meta charset="utf-8"><title>陳凱琳演技浮誇成《巨輪II》死因？！</title></header><body><h1>陳凱琳演技浮誇<br>成《巨輪II》死因？！</h1><p>大台喺2013年播出由陳展鵬、蕭正楠、鍾嘉欣同田蕊妮主演嘅劇集《巨輪》，當時被觀眾捧為神劇之一。一向睇收視食飯嘅大台，梗係食髓知味拍《巨輪II》，仲吼準時機，安排劇集緊接《城寨英雄》播，以為可以食住《城寨》同埋《巨輪》嘅餘威，斷估會有個底，但係冇諗過，《巨II》播完第五集，觀眾已經嘈到拆天，仲話套劇已經播咗大結局！<br> <br>吓，套劇明明39集，何來大結局呢？原因好簡單，因為大家最期待嘅畫面，即係第一輯主角陳展鵬同嘉欣BB嘅結婚戲份，已經喺第五集出咗街，之後佢哋就冇再出現過喇！故事發展落去，亦唔再係之前嗰輯咁，講兄弟情講奮鬥史，反而集中喺女主角陳凱琳身上，仲要硬插啲強姦戲嚟谷收視。<br> <br>話說《巨II》講到陳凱琳被「父親」吳岱融強姦嘅戲份，花生網民就話《巨輪》變「亂倫」！亦有唔少網友批評套劇，話阮兆祥同田蕊妮原本係夫婦角色，今次夾硬被拆散。再加上劉思希同陳凱琳嘅演技相當浮誇，有網民更希望該劇腰斬。<br> <br>網民咁多不滿，《巨II》收視梗係唔會太好，平均收視曾經只有23點（約149萬人次收看） ，咁身為女主角嘅陳凱琳之前出席活動時，除咗話介意收視唔好之餘，再講到佢演技被狠批一事，佢就話：「朋友都有問，我是有啲不開心，但不可以一下子改變點演戲，要一步一步來。」</p></body></html>