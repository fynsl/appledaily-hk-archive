<html><header><meta charset="utf-8"><title>盧慧敏數仙氣禮教「唔係靠鏡頭」</title></header><body><h1>盧慧敏數仙氣禮教<br>「唔係靠鏡頭」</h1><p>【ViuTV專訪】盧慧敏（Amy）近日成為ViuTV新一代仙氣女神，日前在石硤尾接受本報專訪，這位身高177厘米的墨西哥、香港混血兒，高䠷得來儍氣可愛。她於大學修讀食物及環境健康系期間擔任4年模特兒，回想入行經過，她說：「我同朋友去睇波，咁啱撞到𠵱家嘅老闆，佢話我有潛質做model，初初驚俾人呃金錢或身體嗰啲，後來了解咗，覺得幾有挑戰就試吓。」</p><p>拍劇唱歌</p><p>計劃轉做藝人的盧慧敏，坦言對事業有期望：「𠵱家上緊演技班，啱啱開始學了解自己。之前喺ViuTV拍《Kai Pop》，劇入面我有唱歌，平時我都鍾意自彈自唱，結他係前男朋友教我。」<br>盧慧敏笑談何謂仙氣：「我覺得要做到好仙氣、好文青，唔係靠鏡頭，而係靠禮貌、本身性格，夠真就好。我心目中嘅仙氣女神係林嘉欣，好鍾意佢，佢好似天使又好好人。」她笑謂自己不是仙氣女神，而是仙氣男神：「我個人講嘢幾直，平日打扮又hea，性格好男仔頭，𠵱家要見人先執番好啲手手腳腳咋。」</p><p>男女通殺</p><p>有女神自然有兵，作為貼地的仙氣女神是否閱兵無數？盧慧敏說：「我返學嗰陣好頹，啲男同學好快就會friend zone咗我，反而好多女仔朋友會依靠我、當我係男仔咁，可能佢哋當係拍拖。收兵，我唔識，乜二等兵、三等兵，鍾意就鍾意，我唔會收兵。」<br>盧慧敏現時單身，不敢隨便拍拖，希望順其自然：「刻意追我唔得，要由朋友開始了解，好怕自大又多是非嘅男仔，我唔識點handle。不過就算拍拖，我都唔鍾意放閃，影相都係收埋自己睇，始終拍拖係兩個人嘅事，好同唔好都唔應該公開。」<br>採訪：盧妹<br>髮型：Lobo of chingG<br>服裝提供：Novelty Lane</p></body></html>