<html><header><meta charset="utf-8"><title>緣份擋唔住　大劉李嘉欣分手後多次偶遇</title></header><body><h1>緣份擋唔住　大劉李嘉欣分手後多次偶遇</h1><p>大劉劉鑾雄一向多情，對身邊女友買豪宅買珠寶絕不手軟，對於舊愛李嘉欣，大劉就試過喺06年，擲20萬登報紙頭版賀女方生日，有傳佢旗下嘅尖沙嘴商場The ONE都係以嘉欣為靈感命名。不過大劉就講過，同嘉欣逾10年感情，唔可以單純用物質去衡量。<br> <br>雖然李嘉欣喺08年，嫁俾許晉亨順利入豪門，但佢同大劉多年嚟，仍不時有緣相遇：</p><p>2010年6月 婚後首次同場</p><p>嘉欣40歲生日當日，同老公許晉亨十指緊扣到大劉主場嘅灣仔福臨門嘆茶慶祝，原以為會避席嘅大劉，帶住陀B女友呂麗君到場慶祝父親節，一對過氣情人同場鬥晒幸福。亦係嘉欣08年同亨亨結婚後，首次同大劉同場。</p><p>2010年9月 大肚嘉欣踩場</p><p>距離二人首次同場後3個月，大劉到飯堂福臨門預祝中秋節，仲安排兩女友呂麗君同甘比（陳凱韻）分更輪流相伴享齊人福。點知中途殺出盛傳懷孕4個月凸肚嘅李嘉欣，拖實老公許晉亨踩場，再同舊愛大劉撞到正。</p><p>2015年2月 繼續福臨門</p><p>年初二當日，大劉中午如常同女友甘比去福臨門食開年飯，當時大劉手持拐杖，由甘比扶住行入飯堂，之後大劉女兒劉秀融亦都有嚟。平時只喺飯堂食晏嘅大劉，當日夜晚再到飯堂「翻啅」，撞正同老爺許世勳一家嚟食開年飯嘅嘉欣。</p><p>2016年10月12日 前後腳到靈堂</p><p>城中富豪鄭裕彤設靈，李嘉欣同夫家現身向彤叔致祭，隔2分鐘，舊愛大劉就由甘比扶住抵達，嘉欣同亨亨逗留約二十分鐘，下午5時39分坐車離開，大劉下午6時左右坐車走。一對舊愛喺靈堂相遇。</p></body></html>