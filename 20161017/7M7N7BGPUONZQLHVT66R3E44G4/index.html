<html><header><meta charset="utf-8"><title>笑到最後：只宜傑青居住新盤 - 高明</title></header><body><h1>笑到最後：<br>只宜傑青居住新盤 - 高明</h1><p>周末，高明趁有時間去咗南昌一號睇樓。一來本來都有換樓嘅需要，二來間格被稱為「神則」，見識吓都冇壞。<br>首先唔理樓市將會升定跌，因為高明認為買自住樓正確嘅態度係當買菜。買菜唔會預食完可以轉售仲貴過買入價，同理，自住嘅物業，都要有用完就會冇咗嘅態度。倘若到離場嘅一刻，賣出去有錢賺，係好彩；如果冇，只能夠當生活成本咁用咗。咁樣去諗，唔會太被樓價左右心情，住得舒服自在好多。當然，投資物業就會有另一準則看待。<br>當日去睇示範單位，以潛在買家身份睇樓，同記者睇嘅眼光會有少少唔同。以四房神則單位為例，之所以四房係因為間屋冇咗個廚房，得番個迷你開放式廚房，最可憐係個水龍頭鋅盤，唔開水掣就有塊板冚住，用水先揭開，煮食枱面太細，煮稍為複雜嘅餸菜會有難度。<br><br>至於細房「神則」，其實唔使太理，只要幅牆打得爛，新業主都會拆咗佢。可惜，最需要拆嘅一幅牆係近廳嘅第一間房，因為廳太細，寧願要少間房做大個廳，但嗰道牆係主力牆。四房單位隱含入住嘅係一個四人家庭，並請個工人。連工人就會煮食，但廚房用嚟煮正餐有難度，預新買家出街食的話就無需要工人房，咁何必要間咁多間房，每間房大啲舒服啲唔好？<br>但真正唔合理嘅地方係，南昌一號冇車位。好多家庭生活係需要有架車，鐵路只係方便返工，除非一心一意做樓奴，安安份份接受政府同地產商嘅「規劃」：搭地鐵、返工、出糧、供樓。反之如果你只係一個正常人，覺得買近千萬蚊嘅樓，唔爭在買多架車過吓正常「中產生活」，冇停車場嘅樓盤，反而有啲違反人性，只宜「十大傑青」居住。<br>至於今日嘅投資建議係，如果住南昌街附近，有車位就好買；如果租緊車位，可以的話同業主簽較長嘅合約，因為南昌一號嘅富戶一旦入伙，本來已經冇乜嘅車位會更緊張。<br><br>高明<br> http://www.fb.com/bigricetea <br>本欄逢周一刊出</p></body></html>