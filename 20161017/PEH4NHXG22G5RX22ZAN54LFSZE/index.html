<html><header><meta charset="utf-8"><title>執二攤唔好咩？ 李佳芯爆紅做埋女神</title></header><body><h1>執二攤唔好咩？ 李佳芯爆紅做埋女神</h1><p>王君馨喺之前套《城寨英雄》演技同口碑都唔錯，結果就係林夏薇辭演《超時空男臣》可以執二攤，繼續把握機會演出。正所謂「有糊唔食，罪大惡極」，把握到機會話唔定隨時紅得起，好似佢哋就好識珍惜喇。</p><p>陳展鵬、袁偉豪</p><p>講起《城寨英雄》「花曼」王君馨嘅兩位拍檔，「拳佬」陳展鵬同「牙佬」袁偉豪原來都係執二攤就男主角。「拳佬」原本由羅仲謙飾演，不過佢忙住同老婆楊怡結婚同拍大陸劇，交咗個波俾陳展鵬，而袁偉豪就取代咗沈震軒一炮而紅。 </p><p>李佳芯</p><p>由有線過檔無綫嘅李佳芯(Ali) ，喺最近嗰套《律政強人》做女一，拍住「張強」方中信同廖啟智，受歡迎程度直線上升。不過，原本佢個角色係由朱千雪擔正，但千雪BB準備放棄娛圈生活，喺城大讀兩年全日制法律博士課程，先俾到機會 Ali上位。</p><p>黃翠如</p><p>愛情單元劇《愛情來的時候》今年播出第二輯，搵到少女男神周柏豪做其中一個單元嘅男主角，無綫拖咗好耐先宣佈話由吳若希做女一，不過華納彈鐘唔收貨，要由翠如頂上。</p><p>吳若希</p><p>由本地魔術師甄澤權（Louis）擔大旗嘅《街頭魔法王》系列，原本第二輯嘅助力許亦妮被指態度欠佳，得罪無綫被雪藏，吳若希就把握到機會上位，連續做咗第三、四輯嘅助手。</p><p>洪永城</p><p>無綫近年膠劇代表作《張保仔》，原本男主角預咗俾黃浩然，但係黃浩然拍攝期間感染 「貝賽特氏症 」，喉嚨發炎潰瘍被逼辭演，結果呢個近代著名海盜角色就由洪永城接手。</p></body></html>