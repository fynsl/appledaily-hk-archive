<html><header><meta charset="utf-8"><title>吳岱融拍劇鬧李佳芯臭X：我收斂咗㗎喇</title></header><body><h1>吳岱融拍劇鬧李佳芯臭X：我收斂咗㗎喇</h1><p>一班無綫演員包括蕭正楠、田蕊妮、陳凱琳（Grace）、吳岱融、阮兆祥等人噚日喺商場為劇集《巨輪II》進行宣傳，近日人氣高企嘅「獸父」岱融哥同「女兒」Grace現身時，有觀眾大嗌岱融哥角色名「高天鷲」。<br> <br>岱融哥咁受歡迎，原因係佢喺套劇入面演技實在太出眾，無論係佢個急色樣定係鬧人個時嘅嬲樣，都俾網民大讚。咁太太睇完有咩反應先？岱融哥就話太太讚佢好戲，記者話好多網民都話「強姦」戲唔到肉，岱融哥表示唔可以去太盡，因為會俾人鬧。講到岱融哥用「臭X」來鬧李佳芯，佢話本身都唔想講，但係唔講又唔係嗰回事，所以自己演繹時都收斂咗。<br> <br>講到鄭嘉穎讚Grace做得不錯，Grace就話自己盡力入戲，提到未來奶奶指佢咁快要拍呢啲戲，Grace就話一齊食飯時未來奶奶用擔心嘅眼神望住話佢拍呢啲戲好辛苦，佢就將個波交番俾嘉穎，話角色有大發揮係好事。</p></body></html>