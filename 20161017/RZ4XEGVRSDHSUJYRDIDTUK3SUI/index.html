<html><header><meta charset="utf-8"><title>心臟病腎衰竭夾擊　大劉每周洗腎3、4次</title></header><body><h1>心臟病腎衰竭夾擊　大劉每周洗腎3、4次</h1><p>大劉劉鑾雄雖然年過60，但體形一向高大魁梧，霸氣十足，可惜近年被糖尿病同腳患困擾，生活變得低調。食得清淡，身形清減，瘦足兩個碼嘅「大劉」，慘變成「細劉」。</p><p>15年初 開始用枴杖</p><p>大劉被影到開始用枴杖扶助行路，但步履尚算輕盈，2月俾傳媒影到去養和求醫，離開時要甘比同大女劉秀融「挾實」上車。<br>同年6月，佢同甘比出入福臨門時不慎屁股着地，不過之後見佢冇大礙，健步如飛。</p><p>16年6月 日漸消瘦</p><p>縮咗成個碼嘅大劉，現身福臨門，落車時，除咗要用枴杖支撐身體，行路亦要由甘比扶實。</p><p>16年7月 坐輪椅去半島</p><p>大劉俾《蘋果》讀者影到坐住輪椅，同甘比現身半島酒店，身形比前再瘦一個碼，神情憔悴。</p><p>16年10月初 每周洗腎3、4次</p><p>大劉代表律師喺法庭上披露大劉病情嚴重，患腎衰竭、心臟病同糖尿病等多種病症，需要住院之餘，每周亦須洗腎3至4次，自9月起，甚至連講說話亦出現問題，身體極為虛弱。</p><p>16年10月12日 到靈堂送別老友</p><p>雖然身體抱恙，不過周三(12日)當晚，戴住口罩嘅大劉仍到殯儀館出席「鋤D會」好友鄭裕彤嘅喪禮。現場除咗有女友甘比，至少有6、7個工作人員傍實大劉。</p></body></html>