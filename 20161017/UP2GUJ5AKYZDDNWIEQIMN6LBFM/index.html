<html><header><meta charset="utf-8"><title>大台喪玩穿越時空　越睇越有驚冇喜</title></header><body><h1>大台喪玩穿越時空　越睇越有驚冇喜</h1><p>近日一對喺1985年《回到未來》（Back to the Future） 中出現過嘅自動綁帶波鞋實體面世，令時空穿越呢件事，突然變成一個話題。大台其實「好潮」，屢次以穿越時空呢條橋嚟做劇集故事嘅橋段，不過同一款橋唔代表套套效果都係一樣嘅。</p><p>《尋秦記》</p><p>首播年份：2000年<br>故事：改編自作家黃易嘅同名小說，電視劇版講警隊要員保護組警員項少龍（古天樂飾）喺一次時光機科學實驗中，被送返去2000幾年前嘅戰國時代，更要搵番秦始皇，佢就以現代人所得嘅知識，以及佢喺特種部隊所學嘅職業專長，喺戰國時代化險為夷……<br>演員：古天樂、江華、宣萱、滕麗明、郭羨妮、鄭雪兒、李子雄等<br>好睇度：＊＊＊＊＊（以5＊為最高）<br>可能因為《尋秦記》係大台開創穿越時代劇種嘅先河，加上係當年嘅台慶劇，所以口碑同製作都相對地認真，而且主演嘅都係好戲之人，包括古天樂、江華、宣萱、滕麗明、郭羨妮等，睇卡士都贏幾條街。而古天樂更憑呢套劇，贏得2001年《萬千星輝頒獎典禮》最佳男主角。</p><p>《九五至尊》</p><p>首播年份：2003年<br>故事：喺200年前嘅清朝，當呂四娘（張可頤飾）行刺雍正皇帝（江華飾）之時，遇上水龍捲，兩人穿越時空到21世紀嘅香港。雍正陰差陽錯成為李大蝦，入咗建材公司做嘢，仲利用自己嘅智慧謀略輔佐三公子岑日禮（林韋辰飾）喺家族企業中平步青雲；而呂四娘就成為同一建材公司老闆岑兆康（秦沛飾）嘅貼身保鏢。因為兩個古代人喺現代香港生活，發生咗好多唔同嘅笑料。<br>演員：江華、張可碩、曾偉權、郭政鴻、鄧一君等<br>好睇度：＊＊＊＊<br>繼《尋秦記》之後，江華喺《九五至尊》中擔任，同張可碩合作，兩個唔單止夠撐場，而且真係演得好。一直都Chok住演嘅江華演活咗原本係皇帝、點知墜入現代凡間變平民，淨係講對白都已經活靈活現，氣勢贏晒。</p><p>《巴不得爸爸》</p><p>首播年份：2009年<br>故事：楚帆（陳錦鴻飾）同楚慈（吳卓羲飾）性格相反，為免爭拗而分住嘅兩人，後來因楚帆有老人痴呆，返家同住嘅楚慈因嬲爆老竇破壞自己可以過檔鉅富程坤棉旗下，同時又打算結束老父心中雲吞麵檔，同安排對方入住老人院。點知楚慈一次意外穿越時空，返去六十年代，撞見年輕嘅楚帆、程坤棉等人。楚慈以為自己投靠程坤棉就可以攀龍附鳳飛黃騰達，後來發現對方欺上瞞下，加上記起以往嘅父訓，有所頓悟，拒絕幫棉，但棉發現楚慈來自未來，更知道自己會變成鉅富，反過嚟利用楚慈……<br>演員：          姜大偉、陳錦鴻、胡杏兒、吳卓羲、楊思琦、胡定欣等<br>好睇度：＊＊＊<br>雖然卡士唔及上面兩套咁強，個故事都叫有啲meaning，不過，因為套劇嘅拍攝背景同電影版《難兄難弟》類同，甚至有人懷疑大台「參考」橋段，所以成件事個印象分大減。順帶一提，套劇係幾年之後開咗套姊妹劇《巴不得媽媽》（但兩個古仔係冇關係嘅）。</p><p>《回到三國》</p><p>首播年份：2012年<br>故事：MK仔司馬信（馬國明飾）平日沉迷三國online game，更視諸葛亮為偶像，佢喺一次意外下商逢一個500年一遇嘅超級颱風，差錯腳而跌入時光隧道，返咗去三國時代。司馬信遇上諸葛亮（林峯飾），仲拍檔上陣殺敵，正常司馬信以為自己泊到個好碼頭時，發現諸葛亮根本唔係咁諗，二人決裂，雖然一度和好，但最後都係反枱收場，返唔到現代嘅司馬信憑住自己「先知」嘅能力喺三國大展拳腳……<br>演員：馬國明、楊怡、林峯、羅樂林、蔣志光等<br>好睇度：＊＊＊<br>馬明BB擔正嘅《回到三國》，原本有佢天然呆嘅演繹，加埋有楊怡演嘅桑柔，個卡士組合係幾好嘅，可惜劇情無法之觀眾留下深刻印象，只係記得大結局係古代嘅楊怡嚟咗現代搵馬明BB團圓，但……又唔係大團圓結局，睇到個心嗱住嗱住。</p><p>《張保仔》</p><p>首播年份：2015年<br>故事：女警黃娣妹（陳凱琳飾）喺長洲緝捕賊王Bowie（陳展鵬飾）時發生槍戰，娣妹靠喺張保仔洞執嘅古錢救命，之後佢出海追賊，遇上水龍捲被捲走，之後佢發現自己去咗清代嘉慶年間嘅海上戰場。海盜紅旗幫嘅張保仔（洪永城飾）某次出戰時發現娣妹，將佢捉返水寨；另一邊廂，娣妹被十一貝勒旻皓（陳展鵬分飾）喺平定海盜行動時生擒兼逼佢套料，可惜不果。娣妹喺返回現代前努力撮合自己嘅太爺同太嫲，避免自己灰飛煙滅；同時，佢打算借水龍捲再現時機返現代，保仔幫手，但旻皓現身同保仔打起上嚟，令娣妹返回現代大計受阻……<br>演員：洪永城、陳凱琳、陳展鵬等<br>好睇度：＊<br>首先，故事太複雜，穿越完都仲要搞清楚啲一人分飾兩角，睇到頭都大；其次，故事想包圍嘅嘢太多，但要塞晒喺嗰幾十集嘅故事度，似乎太貪心。加埋啲演員……你懂的，所以……慳番啲時間做啲有益有意義嘅事更好。</p></body></html>