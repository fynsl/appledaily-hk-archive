<html><header><meta charset="utf-8"><title>中環在線：純官細仔幾時入新世界？ - 李華華</title></header><body><h1>中環在線：<br>純官細仔幾時入新世界？ - 李華華</h1><p>新世界發展（017）主席鄭家純（純官）最近因為紅顏知己王穎妤嘅關係，曝光率相當高，華華對於呢類好似大台膠劇嘅爭寵、爭地位情節冇乜興趣，反而留意到純官細仔鄭志亮（Christopher）喺爺爺鄭裕彤喪禮現身。<br>純官同太太葉美卿育有4名子女，即係長子鄭志剛、二女鄭志雯、三子鄭志明同埋細仔鄭志亮，暫時只有鄭志亮未加入家族企業工作。<br>根據資料，鄭志亮畢業後，2014至2015年加入中信里昂證券從事證券方面工作，不過做唔夠一年就轉工，舊年5月至今一直喺天元資本返工。<br>天元資本開業5、6年，寫字樓喺中環新世界大廈附近嘅上商銀行大廈，主要幫富貴客戶管理資產，以鄭志亮嘅背景，應該搵到唔少uncle、auntie做客仔喇。<br>話時話，純官4名仔女都幾鍾意畢業後先去投行工作，好似35歲長子鄭志剛，佢𠵱家係新世界第三代接班人，2006年加入新世界之前，佢就曾經任職高盛融資部同瑞銀證券研究部；鄭志雯做過美國私募基金；鄭志明就喺里昂（鄭志亮做過嗰間）做過分析員。<br>家陣佢哋3人各司其職，鄭志剛基本上乜都關佢事，鄭志雯主要負責酒店業務，鄭志明係新創建（659）執行董事，負責基建業務。鄭志亮遲早都應該返去新世界，只係睇佢管邊瓣㗎啫。<br><br>李華華<br>mailto:LiWaWa@AppleDaily.com</p></body></html>