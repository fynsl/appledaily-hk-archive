<html><header><meta charset="utf-8"><title>魚樂無窮：吼實賣盤回馬槍 - 唐牛</title></header><body><h1>魚樂無窮：吼實賣盤回馬槍 - 唐牛</h1><p>已賣殼兼易名嘅香港國際建投（687），股價三日升五成，最大關鍵在於街貨不足4%，兩個字總結︰任舞！要揀下隻飛升股，我睇好高雅光學（907）。<br>高雅光學4月時披露，有潛在買家洽購不少於51%權益，帶動股價一度高見3.25元，經過近半年磋商，最後無疾而終，股價由天堂重回凡間。以為個棚會散晒？望一望CCASS，剛剛好相反！首十大券商持股由4月時嘅不足七成，飆升至最新超過九成，貨乾程度由三粒星變成十粒星。<br>弔詭嘅係，兩批原本不在CCASS嘅大貨（分別佔43.6%及18.54%），於8月及本月存入凱基及金利豐證券，如此勞師動眾，莫非賣盤有後着？<br>上周五，公司宣佈向大股東許亮華出售位於龍崗嘅廠房及宿舍，總代價1.87億銀，並會採用售後租回模式，公司表示，由於市場不景氣，加上持續虧損，故唯有割愛，從賣盤角度出發，甚有淨身味道。還有一點要注意，早前賣盤嘅通告中，除「潛在買家」外，還有「其他潛在投資者」嘅身影，不排除今次單刁，就係為佢哋服務。無論如何，聰明錢已經進場，信好戲會再上演嘅，不妨小試牛刀！</p><p>唐牛<br> http://www.fb.com/tongcow88 <br>本欄逢周二、四刊出</p></body></html>