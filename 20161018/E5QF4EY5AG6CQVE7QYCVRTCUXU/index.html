<html><header><meta charset="utf-8"><title>七級偽術：驚嚇的隊友 - 彭瑪莉</title></header><body><h1>七級偽術：驚嚇的隊友 - 彭瑪莉</h1><p>世上有豬一樣的隊友，也有驚嚇程度極高的隊友，和他們共事，你永遠唔敢開小差躲懶，只因一不留神，佢又闖禍，你不得不金睛火眼𥄫到實。<br>公關Ann話最近有位新同事，彷彿來自石器時代，居然仍用fax和記者溝通，佢聽見個頭跌咗落地，唔係呀，唔用WhatsApp都send email吖，又難得有記者陪佢磨喎。老老實實，雖然略嫌唔夠formal，但大家都忙，尤其相識多年那些，好多時明知WhatsApp會覆得快而準，得唔得都一句，都會先用WhatsApp開個頭，最多到了重要時刻就補個email囉。<br>Katie就話天不怕地不怕，最怕partner托塔都話得，在老闆面前拍晒心口，唔止一般傳媒搞得掂，幾乎講到《Financial Times》、《Wall Street Journal》、方向、生果都一定畀面佢咁。唉，你問我，打工打到今天，早已學識凡事留一手，我同某某情如姊妹，某某又係跟我出身又如何，product唔夠好，event唔夠新聞性、或者新聞agenda根本已被大環境決定，老友多又點，你要交功課，人家亦職責所在，唔登就唔登，呢個我明。<br>又有啲人一招走天涯，寫親proposal無論乜嘢client，乜嘢product都獨孤一味新聞稿。喂，你支筆曉飛，都唔係以為人家收到你墨寶會當執到金，繼而開足半版幫你登，再pitch再煲是常識吧。一份報紙咁多版，一個電視台咁多節目，都要熟書過client才可以行走江湖呀！<br><br>彭瑪莉<br>mailto:marypang2015@gmail.com</p></body></html>