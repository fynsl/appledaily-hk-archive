<html><header><meta charset="utf-8"><title>金手指：揸現金唔會咬人 - 孫柏文</title></header><body><h1>金手指：揸現金唔會咬人 - 孫柏文</h1><p>如果有睇開利世民嘅專欄，都會覺得佢係個講世界大事多過投資建議嘅作者。不過，咁多年來，孫柏文聽過咁多投資建議中，其中最深刻兼實用就係利兄同我講嘅。記得2007年夏天，由政府喺150蚊入股港交所（388）嗰日，利兄就一注獨贏買港交所call輪。咁喺溫總宣佈「港股直通車」胎死腹中嗰日，我記得問利世民佢手貨會點，咁佢就話：「都宣佈冇啦，今日會沽清囉。」咁我就追問：「啲錢你諗住點？」佢就好簡單，不過亦令我記到今日咁講：「擺住喺到先囉，揸現金又唔會咬人。」今日無端端同大家講歷史，係因又到要沽清貨揸現金之時。<br>咁講有好多原因，可以係大陸銀行壞賬嚴重到啲銀行資不抵債，仲要大陸已開盡政府使費，財赤極嚴重，令錢落唔到啲企業令佢哋可還債。信貸、財赤，似谷到爆點，一係資產價格大跌，一係就走資人民幣跌。如果再加重落閘（連啲澳洲賭場職員都拉，即連去澳洲賭錢呢條路都想封實），就會人都反。<br>不過更重要係，聯儲局、歐、日央行等都好似行棄車保帥政策。全球銀行、退休基金等喺長息、短息冇息差下，多年冇錢賺，令本身資本越來越弱。已為下浪金融危機埋下炸藥。所以啲央行想將長息踢高，yield curve拉斜。為保銀行系統，就算長息升、經濟差，都會做。喺知道「踢高長息」計劃會點之前，真係揸現金好。始終，現金又唔會咬人。</p><p>孫柏文<br>獨立股評人<br> http://www.fb.com/shuen <br>本欄逢周二刊出</p></body></html>