<html><header><meta charset="utf-8"><title>中環在線：葉劉姪仔公司上市　身家32億 - 李華華</title></header><body><h1>中環在線：<br>葉劉姪仔公司上市　身家32億 - 李華華</h1><p>噚日有間專做企業融資與物業投資嘅浩德控股（8149）喺創業板上市，呢隻創仔本來平平無奇，特別在老闆葉天賜（Arnold）係立法會議員葉劉淑儀姪仔。53歲嘅Arnold外表鬼鬼哋，幾靚仔，查實佢父母都係華人，講地道廣東話㗎。<br>Arnold係香港老牌建築商正興建築創辦人葉正平長孫，父親係葉家長子葉文山，母親係前兩廣鹽運使陳維周孫女陳潔麗。<br>如此家庭背景，Arnold讀書當然唔失禮，中學讀聖保羅男女中學，書友仔有廖創興銀行家族廖煒城、利希慎家族利子厚等等。劍橋畢業之後，佢1989年回流香港加入渣打（亞洲）專湊公司上市。</p><p>經常介入爭產風波</p><p>佢另一項興趣可能係處理大家族遺產，事關佢有份介入「李眾勝堂」保濟丸家族大細媽爭產風波，佢本身亦曾申請家族公司正興清盤、爭奪飛鵝山大宅業權，但全部無功而還。<br>佢太太都係名人之後，2004年娶咗馬主何壽南三女何淑懿，岳父大人同葉媽媽噚日都有到，葉劉就冇影了。<br>Arnold話，平日要香港、日本兩頭飛，事關浩德除咗香港做企業融資生意，仲投資日本地產。浩德上市後股價爆升，市值43億元，葉天賜佔75%，即係有32億身家。<br><br>李華華<br>mailto:LiWaWa@AppleDaily.com</p></body></html>