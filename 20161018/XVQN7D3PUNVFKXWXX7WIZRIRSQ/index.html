<html><header><meta charset="utf-8"><title>大棋局：中國審判日（三） - Mr. Tregunter</title></header><body><h1>大棋局：中國審判日（三） - Mr. Tregunter</h1><p>所謂滙率，最簡單嘅理解方法，就係參考賭場點樣兌籌碼。原本100蚊現金可換100蚊籌碼，賭場突然話要120蚊籌碼先可以兌100蚊現金，揸住成手籌碼嘅人等於被充公16.7%現金。充公嘅錢去咗邊到？當然係落賭場個袋。<br>中國出盡飲奶之力推人民幣入SDR，就係為咗食呢口大茶飯。1973年布雷頓森林體系瓦解後，全球貨幣系統進入以美元為本嘅無錨貨幣時代。每一次美元大貶等於充公你手上籌碼，每一次美元大升則係夠鐘剪羊毛，正是翻手為雲，覆手為雨。<br>2016年乃大美元時代之濫觴，面對即將來襲的衝擊，中國原本嘅如意算盤係，加入SDR後人民幣滙價硬淨，資產價亦可保持不跌。條數係咁計，全球外滙儲備11萬億美元，當中美元佔65%，歐元20%，英、日各4%，澳、加各2%，人民幣未加入SDR前佔1%。可見過去一直由SDR四大權重貨幣美歐英日玩晒，四大貨幣已佔全球外滙儲備九成。<br><br>美元霸主地位短期無法動搖，但人民幣若能做到如英鎊、日圓，其SDR權重一半能成為全球央行外滙儲備參考率，即有5,000億美元買盤，可以頂住外滙流失。然後等各國成手人民幣後，推人民幣國債，拉各類基金入場買中國股票，再擴大人民幣嘅外滙儲備佔比。用一句話概括，就係要你先養成用人民幣嘅習慣。<br>要達成呢一步，人民幣要處於升勢，或起碼穩定，各國就會好似過去10年嘅香港人自動波咁幫人民幣建立資金池。但近半年內地樓市突然爆炒，朋友表示因為限購令，每個人買樓有限額，單係呢個限額可以炒到50萬人民幣，情況已好似97時香港人炒一手樓排隊籌。<br>資產泡沫急升，外滙流失冇逆轉，美元強勢嘅情況下，人民幣想透過升值去成為各國儲備貨幣之路已經不通，起碼現時不通。要化解呢場泡沫唯有改行第二條路，就係貶值。<br><br>（待續）</p><p>延伸閱讀：<br>中國審判日（一）<br> http://bit.ly/2dhiLyk <br>中國審判日（二）<br> http://bit.ly/2duePIZ </p><p>Mr. Tregunter<br>本欄逢周二刊出</p></body></html>