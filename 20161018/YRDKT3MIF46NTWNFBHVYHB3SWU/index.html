<html><header><meta charset="utf-8"><title>中環在線：東盈老闆向老婆發冧功 - 李華華</title></header><body><h1>中環在線：東盈老闆向老婆發冧功 - 李華華</h1><p>東盈控股（2113）噚日掛牌，公司英文名係CHerish Holdings Limited，「CH」故意大楷。主席鄧民安解釋，因為鄧夫人（執董蔡俊芝、Choi Chun Chi）芳名好多「CH」，「CH好好，乜都好」，所以公司名都沿用「CH」囉。<br>見鄧生外型咁老實，估唔到佢同劉青雲一樣，都幾識𠱁老婆，老婆係用嚟cherish（珍惜）吖嘛。東盈首日已經升14.3%，以主板建築股嚟講算唔錯。<br>講開又講，呢期上市嘅公司都非常低調，上市前又唔開記者會、順利上埋市都唔肯見記者嘅，唔止東盈控股，同日上市嘅浩德控股（8149）、創建集團（1609）都係咁，又會咁怕醜嘅？<br>其實上得市就應該面對投資大眾，透明度高啲亦不為過，始終集資得嚟嘅都係公眾錢。唔通中環花生友講得啱，上市前已經鋪好路，根本唔使理公眾投資者？</p></body></html>