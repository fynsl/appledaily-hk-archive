<html><header><meta charset="utf-8"><title>收市閒情：唔好做搭𨋢自私精 - 千頌C</title></header><body><h1>收市閒情：<br>唔好做搭𨋢自私精 - 千頌C</h1><p>以下係「可能我個人比較挑剔系列」，本人好唔鍾意一種人，就係「搭𨋢自私精」。一堆人等𨋢，第一個人衝入去，然後行到最入，耷低頭，睇手機；第二個，一樣，行到最入發吽哣；第三個呢，行埋一個角搣手指倒刺；到第四個，一入𨋢，即俾𨋢門夾。好彩嘅，頭三個入𨋢嘅人，總會有一個幫你㩒番開𨋢門；唔好彩嘅，你就以身擋開道門。<br>俾𨋢門夾到最多都係少少痛，但如果第一個、第二個、就算係第三個入𨋢嘅人，肯犧牲少少，放棄睇手機、發吽哣、搣倒刺嘅機會做一陣揸𨋢人，第四個人根本唔會俾𨋢門夾到。<br><br>香港離地嘅人好多，事不關己，眼尾唔望。康橋之家前院長張健華，再次打甩性侵智障女院友官司，仲人渣到要討回訟費，之後仲辯稱「自己先係受害者」。留意番，張健華已係第二次被揭犯案！早於2002年，已涉嫌非禮兩名智障院友，之後用食物安撫，令事主口供前後矛盾，所以法庭裁定罪名不成立。到今次，再次甩身。有一樣，我唔明，兩單案相隔十幾年，中間張健華仲有做過啲咩嘢，咁大間護理中心，會真係冇人知？冇人留意？定係冇人敢講？<br>如果早啲有入𨋢嘅人，可能係康橋之家嘅員工、前員工、知情嘅人，唔好發吽哣，唔理唔望自己企埋一角，早啲出聲，或者2014年呢單案嘅受害人就唔會出事。香港人已經面對好多嘅唔合理，樓市嘅唔合理，3,600蚊租個床位；價值觀嘅唔合理，以為29歲買到樓就真係得到全世界；政治嘅唔合理，三權分立早已被人狠狠踐踏；如果連人格都冇埋，我唔知香港仲可以有咩留低。<br><br>根據《禮運大同篇》，「大同」係指：「大道之行也，天下為公，選賢與能，講信修睦，故人不獨親其親，不獨子其子，使老有所終，壯有所用，幼有所長，鰥寡孤獨廢疾者皆有所養；男有分，女有歸，貨惡其棄於地也不必藏於己，力惡其不出於身也不必為己，是故謀閉而不興，盜竊亂賊而不作，故外戶而不閉，是謂大同」。<br>大同係一個烏托邦，但香港，好似離呢兩個字越來越遠。<br><br>千頌C<br> http://www.fb.com/winbigwok <br>本欄逢周三刊出</p></body></html>