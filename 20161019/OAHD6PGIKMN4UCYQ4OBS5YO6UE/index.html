<html><header><meta charset="utf-8"><title>Money Walker：消失的房屋階梯 - El.</title></header><body><h1>Money Walker：<br>消失的房屋階梯 - El.</h1><p>前幾日電視介紹一個劏房式新盤，單位實用面積不足200呎。節目主持人質疑當公屋單位面積大過私樓，公屋住戶仲會否有心向上流動。<br>公屋同居屋都有其社會功能，居屋係公屋住戶自置私樓物業嘅跳板。當公屋住戶經濟能力改善，就會申請居屋，畀更有需要嘅人士入住公屋。當居屋住戶經濟條件進一步改善，理論上會進而遷往私樓，將自住居屋售予下一班有意脫離公屋嘅人，呢個就係所謂嘅房屋階梯。<br>高地價政策下，香港本來擁有完善房屋階梯，畀草根階層一步步擁有自己嘅安樂窩。但當年嘅「租者置其屋計劃」同停建居屋決定，導致上述階梯斷裂。上咗樓嘅公屋居民要跳高一格，就要先買入自住單位，未來再喺自由市場放售，博跳入因停建而供應有限嘅居屋，甚至越級挑戰私樓。<br><br>樓價越升越離地，加上房屋階梯消失，連同大量新移民湧港，上咗樓住公屋嘅一群人冇能力買私樓，自然無法騰出現有公屋畀更基層人士入住，結果公屋一直供不應求，造成大量基層無法上樓，被迫長期屈居貴租劏房。即使今日復建居屋又推「綠置居」，斷裂多時嘅房屋階梯亦無法一下子紓緩積壓已久嘅基層置業需求。<br>最近一年劏房式新盤湧現，公私營單位都相當貼地，推出迷你單位迎合上車客能力。到底公屋住戶有冇興趣為做業主，每月付出較公屋租金高十幾倍嘅供樓開支，去換取酒店房式新居？<br>結婚生子、自組家庭者當然有實際自置物業需要，至於公屋居民會否單單為向上流動呢個原因而置業脫離公屋？撇開上車盤面積細過公屋一大截嘅因素不談，喺社會向上流動階梯早已斷裂下，基層難以晉身中產，即使住屋階梯恢復，公屋住戶於住屋階梯方面向上流動嘅動力有幾大，不問而知。<br><br>El.<br> http://fb.com/moneywalkerhk <br>本欄逢周三刊出</p></body></html>