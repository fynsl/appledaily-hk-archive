<html><header><meta charset="utf-8"><title>【任食災難】小籠包放題要逐隻嗌　翡翠拉麵道歉兼送錢</title></header><body><h1>【任食災難】小籠包放題要逐隻嗌　翡翠拉麵道歉兼送錢</h1><p>翡翠拉麵小籠包旺角瓊華分店周二（18日）舉辦首場午市任點任食放題，事前公關功夫做足，講明不設walk in，告戒食客預先訂座，記者亦試圖訂座，但電話就打極都打唔通，最終店員透過facebook專頁告之預約已滿，並指可訂座時間已排到11月，看來想一試服務也十分困難。</p><p>訂得到，也未必好。有人光顧後在facebook專頁上投訴，包括限時兩個鐘得一兩樣嘢食、叫碟菜只得兩條、最有名的小籠包要逐隻嗌等等，總之就是覺得服務不周，唔滿意。不少食客更食到一肚氣，皆因只要限時到，無論你有沒有嘢食落肚，位位結賬盛惠$138與加一「服務費」。<br><br>又有食客不滿網上專頁對客人的回覆，一概是官腔機械式，只是不斷重複「您好，感謝您的意見，我們會向瓊華分店作出反映並作改進。」惹來大批網民畀嬲，大指回覆都畀啲誠意吖，全部都是「copy and paste」，有網民亦笑言：「我幫你覆啦！」更發起「#我幫你回」的活動。<br><br>翌日早上，翡翠拉麵小籠包在facebook發表道歉聲明，指會送贈$300現金禮券予曾惠顧的客人，以表誠意。本報即致電店方詢問有關跟進情況，公關回覆指，由於大部份客人以電話訂座，所以會以電話聯絡曾惠顧的顧客，並指其中兩枱客人未聯絡到。<br><br>$300現金禮券係咪真係咁着數？的確是每位客人$300，還適用於午市任點任食放題，但就不設找續退款。問題係，你咁叻可以再訂到午市放題嗎？放題暫定至11月底，如果一直訂不到，就要喺現金券限期2017年1月31日之前在正價消費時段光顧，先可以用到這個「補償」了。<br><br>至於食物份量方面，公關回覆指，當客人填寫數量「1」，會得到「半例」的份量，亦可以無限任點。<br><br>今次活動本來是慶祝翡翠15周年，但惹來一連串嬲嬲，令公司形象大打折扣，真係得不償失。<br><br>記者：吳業紅</p></body></html>