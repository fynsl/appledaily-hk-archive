<html><header><meta charset="utf-8"><title>【港韓姊弟戀】為聽韓妹嗌「Oppa」港男涉虛報年齡或被判「終身」</title></header><body><h1>【港韓姊弟戀】為聽韓妹嗌「Oppa」<br>港男涉虛報年齡或被判「終身」</h1><p>【三個粉絲追韓劇】嫁娶外國人或者係出走香港嘅好方法，不過要維繫異國情緣都唔容易，好似《我們結婚了》嘅曹曹夫婦（現已下車）早前探一對日韓夫妻，日本老公娶咗韓國老婆，只係因為一句說話就上火！<br><br>情況係老公收工返屋企，老婆咪關心咁話：「辛苦喇，今日忙唔忙呀？」原本係純粹出於關心，點知老公就聽到弦外之音，好嬲咁話：「你係咪想問我今日賺到幾多錢？」原來日本人係唔會問人「忙唔忙」！<br><br>兩國嘅文化差異容易令夫婦之間產生誤會，有兩位港男都經歷過相同嘅事，一位Gary娶咗韓國老婆十年，另一位Kay就同韓女Chloe拍拖四年。</p><p>韓女Chloe一講到文化差異，就大鬧Kay為咗「Oppa」（韓文：哥哥）呢個字講大話！佢好勞氣咁話：「曖昧嗰陣我問過佢幾多歲，我係89年出世嘅，佢就話自己係88年，咁我咪認為佢係Oppa囉！」點知拍拖幾個月之後，Chloe睇到Kay本護照先揭發，原來Kay係91年出世，Chloe話簡直無言：「點解要講大話？年紀都可以講大話嘅咩？萬一我發現唔到咁點算呀？」<br><br>Chloe邊鬧邊「睥住」Kay，Kay就邊聽邊笑，佢解釋話：「嗰時好奇吖嘛，想聽佢嗌我Oppa！」雖然出發點係甜蜜嘅，但畀Chloe篤爆咗之後，o依家就嗌佢「喂」或者「傻瓜」。韓國人好重視年齡，後輩一定要聽前輩嘅說話，所以Kay話當Chloe知道自己年紀大啲，就惡到o依家！不過有時惡，先係真正愛一個人，連講大話都可以原諒，Kay畀Chloe判終身...照顧佢都抵啦！<br><br>至於Gary就好享受老婆對佢惡，佢話：「講得上真正愛一個人，就係由太太開始，唯獨佢會對我好嚴苛。」Gary開始話當年，講返十年前識老婆嗰陣，當時得二十幾歲，Gary就有部兩門跑車，仲覺得自己好型添！點知，佢老婆（當時女朋友）竟然話佢：「唉！你都廿幾歲人啦，點解仲揸埋啲死飛仔車呢？」Gary話嗰吓嬲得嚟又有啲甜，覺得佢個人夠真，就認定佢係老婆喇！</p><p>至於文化差異，Gary話試過衰喺「黐線」兩個字。佢話教過老婆講「黐線」，有一次同屋企人食飯，Gary妹妹就對住佢老婆笑住講「黐線」，老婆就成晚唔出聲喇。佢問老婆發生咩事，老婆就話：「你阿妹做咩話我黐線？」<br><br>「黐線」對於香港人嚟講只係口頭嬋，但係對於韓國人嚟講就真係鬧人嘅說話，Kay女朋友Chloe都話有同感。佢話成日聽到Kay啲朋友講「黐線」，都會諗「係咪講緊我？」，後嚟先明白「黐線」係香港人嘅日用語。<br><br>兩位港男Gary同Kay都已經講得一口流利韓文，希望盡量減少語言上嘅誤會，不過始終唔係母語，未必事事能夠解釋清楚。Gary話韓國人太有禮貌，有好多語言偽術，例如如果女仔問：「我今日靚唔靚呀？」男仔答：「幾可愛吖！」咁即係話個女仔唔靚。又例如男仔約女仔去街，女仔唔會直接拒絕，會話：「睇吓點先啦！」咁其實即係唔去。<br><br>場地提供：平昌 By BBQ 7080<br>地址：佐敦莊士倫敦廣場5樓<br>電話：5901 7080<br><br>主持：動主播阿仙、viu韓劇導賞員Ruby<br>記者及繙譯：卓惠媛(Joyce)<br>攝影：陳家文、李錦鏵<br><br>《我們結婚了》片段由Viu提供：<br> https://goo.gl/Yx13PE <br><br>【三個粉絲追韓劇】<br> http://hk.apple.nextmedia.com/enews/animation/kfans/  </p></body></html>