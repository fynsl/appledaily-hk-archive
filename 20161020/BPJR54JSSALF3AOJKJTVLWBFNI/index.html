<html><header><meta charset="utf-8"><title>體壇拾趣：歐鎧淳唞夠望戰亞運</title></header><body><h1>體壇拾趣：<br>歐鎧淳唞夠望戰亞運</h1><p>「里約奧運後，我有唔少新嘗試，發覺自己最鍾意仲係游水。」香港「美人魚」歐鎧淳噚日化晒妝、束起秀髮到體院出席賽馬會優秀運動員頒獎禮，原來近期連泰拳都玩埋嘅佢，最想戰2018亞運接力賽，希望同隊友重溫今年八月里奧接力賽嘅歡樂時刻，而「女車神」李慧詩（Sarah）將於下月11日出戰喺荷蘭舉行嘅世界盃。</p><p>慧詩獲37萬奧運獎金</p><p>歐鎧淳喺里奧開幕禮持旗後被譽為「東方維納斯」，佢話希望市民從佢開始關注更多本港運動員。已復操半個月嘅歐鎧淳近期連泰拳都玩埋，佢話：「其實上咗泰拳兩堂課，都係發覺自己游水叻啲。」佢明年三月喺香港短池賽正式復出，同埋計劃同其他隊友參戰2018亞運接力賽。<br>賽馬會噚日向里約奧運達到前16名成績嘅港將，頒發超過400萬港元獎金，現正喺日本出戰凱林賽嘅Sarah憑凱林賽及爭先賽兩個成績，獲全場最大筆嘅37.6萬港元獎金，港隊總教練沈金康噚日出席頒獎禮嗰陣，首次講到愛徒今次到日本參戰情況：「過去四年，慧詩為備戰里奧嘅過程非常唔容易，佢一直處於高度緊張狀態，今次去日本，佢可以喺輕鬆環境下比賽，對佢未來嘅世界盃都好有幫助。」<br>下月四號喺格拉斯哥舉行嘅第一站世界盃，先由小師弟梁峻榮領軍，國際車聯（UCI）上周六決定將佢嘅主項全能賽由世界盃開始採新例，由以往兩日六個賽項，改為一日過進行四項；佢話要慢慢了解新制，不過認為多咗集體出發嘅比賽，變數大咗，對亞洲選手係個追近國際強手好機會。</p></body></html>