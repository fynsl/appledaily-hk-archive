<html><header><meta charset="utf-8"><title>操盤手札記：基建三寶食大茶飯 - 割柑人</title></header><body><h1>操盤手札記：<br>基建三寶食大茶飯 - 割柑人</h1><p>劇集《律政強人》剛大結局，飾演律師嘅方中信與廖啟智鬥奸，教曉大家識玩法律有幾重要！而現實世界就上演《律政強袁》——律政司袁國強申請緊急司法覆核，阻止立法會新科主席讓青年新政兩名議員再次宣誓。呢場立法會鬧劇仲未煞科，買定花生吧！<br>《寒戰II》中周潤發鬧：「你𠵱家係司法干預立法！」我知律政司屬行政機關，唔係司法機構，司法機構之首係終審法院首席法官。不過律政司此舉都係行政機關擺法庭上枱，向立法會施壓，破壞三權分立！<br>講番財經，中國第三季GDP一如預期，按年增長6.7%。數據無驚喜，無藉口炒作。恒指昨跌89點或0.4%，收23304，50天線危危乎；主板成交545億元，連續3日不足600億元。近日北水南下大減，不利港股後市，不過隨着深港通漸近，北水有機會重臨。<br><br>人民幣自10月1日納入SDR以來，兌美元滙價持續下跌，在岸價（CNY）及離岸價（CNH）均曾跌破6.74關，創6年新低。自舊年8.11滙改後，已經係第四波貶值。喺人民幣持續貶值下，積極接海外定單嘅基建股如中交建（1800），卻可受惠。<br>據內地媒體報道，發改委加快審批項目，7月、8月合共批覆12個基建項目，涉資2,849億元人民幣，絕大多數係交通基建。財政部亦發佈第三批PPP示範合作項目，總投資達1.7萬億元人民幣。嘩！基建股呢勻食大茶飯喇！<br>基建三寶之中，中交建、中鐵建（1186）、中鐵（390）上半年嘅毛利率分別為12.1%、11.3%、9.5%；純利率分別為4%、2.2%、1.9%，以中交建賺錢能力最強。據彭博綜合券商預測，中交建2017年預測PE為6.4倍，低過中鐵建嘅7.5倍及中鐵嘅8.3倍，估值最低，有追落後空間。三股昨創一個月高位後回吐，中交建收8.58元，10線升穿20天線，出現黃金交叉。不過，高位仍有回吐風險，宜先睇定再撈底。<br><br>割柑人<br>本欄逢周四刊出</p></body></html>