<html><header><meta charset="utf-8"><title>魚樂無窮：一單刁掀爆升潮 - 唐牛</title></header><body><h1>魚樂無窮：一單刁掀爆升潮 - 唐牛</h1><p>YGM貿易（375）擬出售Aquascutum品牌，代價9.3億銀，帶動股價單日爆升六成，無他，YGM原先市值只得6億銀，一單刁完美釋放整間公司價值。市場上仲有邊隻股份具備同等爆炸力？我即時想起合豐集團（2320）。<br>合豐2014年11月宣佈，以總代價4.8億銀，出售位於鳳崗嘅廠房，並錄得特殊收益4.4億銀，由於當時市值只得3.1億銀，收益較市值還要高，股價於半年內爆升2倍，變得理所當然。<br>經過一輪沉寂後，合豐近日再次蠢動，升近一年高位，究竟所謂何事？原來單刁分兩次進行，第一次於2014年12月完成，第二次則於第一次完成後兩年內完成，即最遲在未來兩個月搞掂。<br><br>完成今次交易後，合豐仍有五個廠房在手，繼續出貨絕對唔出奇，無他，賣一個廠房賺4.4億銀，相當於2015年全年盈利12倍，做生意都係求財，食髓知味，你係大老闆會點做？<br>睇番基本因素，合豐主要產銷箱板紙及瓦楞包裝業務，年年有錢賺，市值卻只得6億銀，每股NAV1.9元，現價0.79元入場等好消息，抵到爛！<br><br>唐牛<br> http://www.fb.com/tongcow88 <br>本欄逢周二、四刊出</p></body></html>