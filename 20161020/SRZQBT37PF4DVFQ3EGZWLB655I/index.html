<html><header><meta charset="utf-8"><title>【洛杉磯直擊】萬聖節唔想撞衫？今年最好唔好扮小丑女！</title></header><body><h1>【洛杉磯直擊】萬聖節唔想撞衫？<br>今年最好唔好扮小丑女！</h1><p>「Ha！Ha！Halloween, we are waiting for your scream!」喂喂喂又到10月，一年一度哈囉喂又黎喇！唔少人都開始籌備到底萬聖節今年扮咩好，《蘋果》記者今日走訪一家美國萬聖節服裝專賣店，睇下今年最興咩服飾！<br>駐洛杉磯記者：張紫茵、陳志豪<br><br>記者到訪位於蒙特貝洛（Montebello）的萬聖節服飾店，各式各樣服飾、假髮、配件一應俱全，要扮公主，有！要扮Minions，又有！想做任何超級英雄、卡通人物、神魔鬼怪、女神勇士，總之你講得出都有。<br><br>要數到美國今年最熱賣的，一定是《自殺特攻：超能暴隊》（Suicide Squad）的小丑女（Harley Quiin）！店員表示，儘管已經大量入貨，但小丑女的假髮很快賣晒，補貨又再賣清！服裝方面雖然有兩款，但大碼及加大碼都已經賣完了，中碼亦只有一兩套。男士當然要襯返，所以戲內角色小丑（Joker）服飾亦都勁受歡迎。<br><br>13歲美少女Ashley接受訪問時表示，她今年要扮小丑女，因為好喜歡這個角色，已經在另一家店買好上衣，只欠短短的熱褲就搞掂；而她的朋友今年都是扮小丑女，所以到萬聖節就會好似有成隊小丑女！她媽媽表示，小時候Ashley都是扮公主的，如今長大了就會扮一些電影角色。<br><br>成人組今年由小丑女最受歡迎，而兒童組方面，今年荷里活卻缺乏爆紅動畫之作。根據店員表示，小朋友最潮的打扮爆冷，竟是可愛到爆小恐龍！記者發現店內有很多購買恐龍裝的小朋友；爸爸Jack就帶兩位女兒來到買小恐龍衫，他表示唔知道原來而家最HIT的就是小恐龍，只是因為女兒喜歡小恐龍 ，也很喜歡顏色配搭；鏡頭背後小女兒亦都對恐龍衫超喜歡，超興奮！萬聖節當天若一大群小朋友都扮小恐龍，可愛指數十顆星！<br><br>不過，小朋友其實穿甚麼也一樣很可愛，大人如果又要潮又要威，今年小丑女及小丑咁受歡迎，分分鐘一街都係，如果唔想同人撞衫，建議都係考慮扮第二樣啦！<br><br>緊貼選情 即睇【美國大選】專頁: <br> http://hk.apple.nextmedia.com/uselection2016   </p></body></html>