<html><header><meta charset="utf-8"><title>千嬅愛駒脫腳追唔切！潘頓搭雷神Q　冷到難以置信</title></header><body><h1>千嬅愛駒脫腳追唔切！<br>潘頓搭雷神Q　冷到難以置信</h1><p>潘頓近期識輸唔識贏，搞到網民媽聲四起。所謂知恥近乎勇，呢位本港前冠軍騎師，這晚終在快活谷重新進入凱旋門，佢於第三場四班1200米復策呂健威馬房「勁有波幅」，12檔起步一早守好位，直路望空一衝過晒，單Win及組合獨贏A3分別派79及19.5元。「勁有波幅」在港開齋，潘頓亦取得個人近三次賽事第一Win。<br><br>「勁有波幅」上季評二班82分開始在港出賽，當時有一定名氣，身價亦應唔平，不過卻跨季連輸12場一次上名都冇，令人有啲名大於實之感。馬主傅果權係資深華人騎師鄭雨滇的主要支持者，此駒過去亦多次由滇仔策騎出賽，如今滇仔正值停賽三個月，幕後找來上季騎過的潘頓出擊，人馬合作克服12檔，很快切入沿途前置，拉士掟甩對手個半馬位率先衝線，傅果權本人今季首次拉頭馬，呂健威亦告季內首勝谷戰。<br><br>今場二至四名順序為「野孩子」、「特務飛龍」及「星際武士」，四重彩派五萬八千幾。<br><br>其中天后楊千嬅家姑黃淑貞名下馬「野孩子」強配雷神因11檔冷到17倍，出閘脫腳沿途包尾，直路雷神左穿右插姍姍來遲入Q，頭二馬「勁有波幅」、「野孩子」潘頓搭雷神兩大神級高手Ｑ竟有82倍，都算異數。</p></body></html>