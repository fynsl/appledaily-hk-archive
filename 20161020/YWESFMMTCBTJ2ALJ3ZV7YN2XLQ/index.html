<html><header><meta charset="utf-8"><title>【馮仁昭四圍超】當年被指棄洪欣母子莫少聰晒抱仔相反擊</title></header><body><h1>【馮仁昭四圍超】當年被指棄洪欣母子<br>莫少聰晒抱仔相反擊</h1><p>莫少聰前日突然喺微博爆seed，講返佢同舊愛洪欣嘅恩怨，當年洪欣話同聰仔生咗個仔莫鎬廉（現名張浩鋒）之後，兩母子冇人理。聰仔叫洪欣捫心自問，當年嘅事，真係全部都係佢錯咩？仲話佢沉默唔代表佢唔敢講嘢。<br>到噚日聰仔攞咗當年抱住剛出生嘅囝囝莫鎬廉相，佢喺微博上載咗兩張相，日期同樣係2000年8月18日，即係囝囝出世後兩日，當時見到莫少聰抱住囝囝，另一張係一名中年女子抱住莫鎬廉，估計係聰媽，莫少聰留言：「好吧，第一次公開兒子的這些照片，滿足大家做偵探的願望，希望每個人都向柯南學習，發現事情背後的真相。」<br>當年傳聞係洪欣懷住莫少聰嘅BB，冇結婚最後分手收場，仲話洪欣當年孤身去加拿大分娩，聰仔背負住負心人嘅包袱。近日聰仔同孫雪玲離婚，接受訪問時話當年外界一直話佢狠心唔理個仔，事實係聰媽一直好錫孫仔，不過聰仔同洪欣冇緩衝嘅橋樑，令佢哋不相往還。</p><p>慘食死貓</p><p>據知情人士透露莫少聰食咗10幾年「拋妻棄子」死貓，該名人士又話洪欣大肚時已經同聰仔同居，到洪欣入院產子，聰仔仲陪埋入產房，一直都喺佢身邊，所以會有呢張抱仔嘅相出現。但有一日洪欣突然抱走個仔人間蒸發，之後就傳出聰仔唔理佢哋兩母子，該知情人士話：「當時聰仔搵極都搵唔到兩母子，佢又為咗個仔，所以冇去爭辯選擇唔出聲。」<br>撰文：馮仁昭</p></body></html>