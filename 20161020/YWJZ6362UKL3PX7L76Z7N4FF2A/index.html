<html><header><meta charset="utf-8"><title>中環在線：卓百德頻現身唱好樓市 - 李華華</title></header><body><h1>中環在線：卓百德頻現身唱好樓市 - 李華華</h1><p>樓市越來越熾熱，唔少人都度緊，幾時先係入市好時機。前星級地產分析員卓百德（Peter Churchouse）最近都頻頻現身，喺不同活動上分享佢對後市嘅見解。<br>作為樓市大好友，噚日佢出席午餐會時話，估計未來幾個月，本港樓價最少升多半成至一成，有機會升穿舊年8月高位㖭！其實卓百德上月底都講過，香港息低、失業率低，樓市好難大跌。<br>咁又係，當200呎富貴劏房，賣超過400萬元都有人追捧，你就知樓市有幾旺！<br>卓百德又話，唔相信政府短期內會「減辣」，如果樓價再升兩三成，仲有機會開徵物業利得稅或空置稅㖭呀。雖然樓價高企，但佢認為買磚頭係好嘅投資，負擔得到嘅話，為屋企人買樓都值咁話。</p></body></html>