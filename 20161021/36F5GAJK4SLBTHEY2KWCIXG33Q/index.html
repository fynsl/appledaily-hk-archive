<html><header><meta charset="utf-8"><title>智取大市：秦港上演逆轉勝 - 晉佳</title></header><body><h1>智取大市：秦港上演逆轉勝 - 晉佳</h1><p>通脹係未來一年投資市場風險，亦係機會，相信未來一段日子內，通脹概念股會跑贏大市，至於資產股喺加息陰霾之下會走弱；由於恒指成份股裏面，通脹概念股比例遠不及資產股，恒指中線睇嚟強極有個譜。<br>動力煤、焦煤價格爆升，其中5,500大卡動力煤每噸升至609元人民幣，已經重返2013年上半年水平。煤炭股如神華（1088）、中煤（1898）、兗煤（1171）普遍升到高位，隻隻走勢靚，相信會繼續跑贏大市，至於長線更有爆發力嘅選擇，可以睇秦港股份（3369）。<br><br>秦港主業係運送、倉儲煤炭，運輸煤炭收入比例佔集團73%，最有條件受惠煤炭行業翻生。由2010年到2015年，公司純利介乎11.15億至19.8億元人民幣，按現價計算過往市盈率，介乎4.5倍至8.2倍，假設內地煤炭市場重拾舊觀，秦港隨時只剩下中單位數市盈率，若計市賬率就0.8倍唔夠。<br>秦港估值未追上煤炭股，似乎反映市場懷疑煤炭價格爆升係虛火，亦有機會未儲夠貨所以未開車。假如通脹預期殺到，市場遲早覺得資源、商品價格上升係大趨勢，而唔係虛火，秦港股價可以學油服股一樣上演逆轉勝。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>