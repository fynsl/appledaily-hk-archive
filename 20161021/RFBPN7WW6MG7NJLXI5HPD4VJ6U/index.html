<html><header><meta charset="utf-8"><title>【馮仁昭四圍超】陳凱琳疑隱瞞被姦戲嘉穎躁底鬧導演</title></header><body><h1>【馮仁昭四圍超】陳凱琳疑隱瞞被姦戲<br>嘉穎躁底鬧導演</h1><p>陳凱琳拍《巨輪II》畀劇中養父吳岱融險強姦一幕，吳岱融演技被網民大讚，反而陳凱琳就被指戲屎，點知原來呢一場戲，仲激嬲埋男友鄭嘉穎，而鄭媽媽亦有微言，覺得陳凱琳好蝕底。噚日有周刊指鄭嘉穎近日睇到網民留言，佢即有啲躁，日前嘉穎唔知係咪因呢件事影響心情，失控拍枱鬧導演。</p><p>介意裸泳</p><p>周刊又指，陳凱琳早前試過同嘉穎講自己同蕭正楠有一場喺沖繩嘅「裸泳」戲，點知嘉穎好大反應，仲叫佢唔好拍，可以代女友搵監製傾。陳凱琳最終說服到男友，但之後拍嗰場被姦戲，唔知係咪怕男友又介意，有傳陳凱琳隱瞞拍被姦戲一幕，喺呢幕播出之前，佢先主動同男友及未來奶奶解釋，當時嘉穎有啲黑面，但就冇怪責女友，只係講呢行接戲嘅利弊。<br>據知嘉穎一向好緊張女友，近日拍新戲《迷》時開工黑面，有知情者話有次拍廠景，導演叫佢拍幾個散shot，嘉穎就拍枱話唔好阻住，係咁爆粗，一句唔拍就即走，成場呆咗。知情者仲話嘉穎開工成日請工作人員食嘢，相處得幾好，但播女友被姦戲嗰排就有啲火，而鄭嘉穎至截稿前仍未回覆。<br>撰文：馮仁昭</p></body></html>