<html><header><meta charset="utf-8"><title>【我無樓，但我很傑出】80後唔儲錢唔買樓　搞慈善窮遊40國家</title></header><body><h1>【我無樓，但我很傑出】<br>80後唔儲錢唔買樓　搞慈善窮遊40國家</h1><p>「我睇過好多地方嘅日出、日落同星空，最NO.1係柬埔寨嘅垃圾山！」遊歷超過40個國家嘅80後少女Sonya，喺柬埔寨垃圾山見到最難忘嘅片段，「日頭啲人好辛苦搵食，當迎接日落，好快入夜，感覺好無希望，但係跟住望到好靚嘅星空，迎來第二朝嘅日出，原來喺一個最臭、最爛、最差嘅地方，會見到最有希望嘅一幕！」</p><p>Sonya啱啱結束咗5個月嘅Backpack旅程，遊歷咗中亞、伊朗、土耳其等地，佢話好多人羨慕佢旅行唔係以日計，係以月計，「我同羨慕我嘅人講不如交換吖，佢哋唔制o架，因為我係有自由，但係放棄咗穩定。」喺香港，要追求同香港人不一樣的價值並不容易，但喺世界，Sonya遇到好多比佢更瘋狂嘅人。例如喺塔吉克遇上一家三口嘅阿根廷人，父母旅行咗14年半，「當香港人話要贏在射精前，佢哋個仔就真係贏在射精前，唔止喺旅途上出世，得22個月大已經跟父母環遊世界。」</p><p>環遊世界都可能係你嘅夢想，好多人諗住儲一大筆錢退休先去，但係Sonya話根本唔知自己幾時死，而且旅行同錢無關，「首先你真係要無家庭負擔，至於自己嗰部份可以好慳。」好似喺塔吉克同阿富汗國界嗰度，可以揀用200美金搭車，但係Sonya就揀行一個禮拜，「我唔只係去旅行，係喺世界生活。」<br></p><p>Sonya話自己從來儲唔到錢，用晒嘅時候就做freelance，寫稿、影相、拍廣告等，賺到一萬兩萬蚊又再去旅行。Sonya話有朋友擔心佢老來乞食，「乞食咪乞食囉，同埋我年輕嘅時候擁有呢啲經歷同寶貴嘅回憶，我好有信心係唔會令我將來乞食！」</p><p>Sonya話越多去旅行，越令佢知道世界好多出路，「唔好畀既定嘅框框，框死自己，你可以揀你自己行嘅路。」而Sonya就揀咗行慈善之路，喺2013年成立慈善機構i-Action。當有傑青話唔睇戲、唔social，29歲供完層樓就傑出，但係Sonya唔儲錢 、去旅行，29歲服務山區村民起咗幢樓，都唔敢話自己傑出！<br><br>喺香港買樓，Sonya覺得一啲都唔值，「我唔想死嗰刻，原來仲攬住層樓，但係又未供晒！」佢話如果有500萬買樓，不如分一半出嚟畀有需要嘅人，已經做到好多嘢。好似喺過去兩年，Sonya籌咗12萬為內地一個麻瘋病康復村涼山，起咗個飯堂畀小朋友食飯，「佢哋本身喺露天地方踎喺地下食飯，有一日落毛毛雨，啲水滴落個食物盤度化開，嗰一幕我到o依家仲好記得！」<br><br>為咗令小朋友有瓦遮頭，做過NGO災難管理嘅Sonya利用佢嘅經驗同熱誠，將朋友嘅善款轉化成磚頭。飯堂建成，o依家幫採蜂蜜嘅村民爭取公平貿易，教佢哋包裝、做副產品，希望佢哋可以自食其力。<br><br>可以為別人生命帶嚟少少光明，Sonya覺得係最美麗嘅事，不過做呢一切，佢都一再強調自己唔傑出，「好多人畀光環我，但係我畀到涼山村民嘅嘢好少，而且啲錢都唔係我嘅，係人哋捐嘅，我只係帶大家嘅愛心上去。」<br><br>i-Action【一行動】<br> https://www.facebook.com/IActionHK/ <br><br>Sonya travel &amp; photography<br> https://www.facebook.com/sonya.travel.photography/ <br><br>場地提供：Something Wild 野玩山店<br>地址：灣仔英皇集團中心1樓<br>電話：2997 5233<br><br>記者：鄒倩婷（阿仙）<br>攝影：Kaman、峰<br>編導：Kaman<br>剪接：Roy</p></body></html>