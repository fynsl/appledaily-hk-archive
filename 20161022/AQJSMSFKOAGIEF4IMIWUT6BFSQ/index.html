<html><header><meta charset="utf-8"><title>隔牆有耳：Tree根fb拋金句same on明福俠 - 李八方</title></header><body><h1>隔牆有耳：<br>Tree根fb拋金句same on明福俠 - 李八方</h1><p>網民有云：少壯不努力，老大鍾樹根。八方就覺得，做議員做到鍾樹根咁有咩唔好？就算佢只係做咗一屆就告別，大家仲好掛住佢，好似Tree根噚日冒住橫風橫雨坐飛機，喺facebook自拍兼寫埋「在風暴來臨前的一刻，離港避風頭」，大班網民即時去留言，而Tree根又似乎真係好得閒，網民一留言佢就即刻答，盡顯「親民」嘅一面。</p><p>去「無男人的地方」叉電
</p><p>咁網民同Tree根講乜呢？八方睇見有人祝佢一去不回、有人就勸佢重返立會，有人想佢幫港人爭公義、亦有人寸佢嚿電池要去叉電，Tree根就一啲唔介意網民講乜，仲一一回覆，佢先嚟「你會掛念我的」，繼而係「咁小學雞，留番你啦」，對於話佢要去叉電，Tree根好抵死咁答：「好在不是三叔電池，7吓，7吓。」其實仲有好多精采萬分嘅對答，八方都不能一一盡錄。<br>雖然Tree根只係話自己返大陸，但從佢一句「去那個無男人的地方」，加上登機閘口號碼509，八方相信佢係去武漢。冇咗Tree根嘅立會雖然仲好熱鬧，但冇Tree根嘅fb，佢班粉絲網友一定覺得好冷清。</p></body></html>