<html><header><meta charset="utf-8"><title>隔牆有耳：梁繼昌風假玩甜蜜啪　焗爐爆炸險死 - 李八方</title></header><body><h1>隔牆有耳：<br>梁繼昌風假玩甜蜜啪　<br>焗爐爆炸險死 - 李八方</h1><p>立法會噚日因為掛8號波唔使開會，唔少議員都各自搵節目，公專聯梁繼昌就同太太匿喺屋企玩煮飯仔，諗住甜甜蜜蜜過番個突然多出嚟嘅假期，點知佢真係唔好彩，煮飯仔玩唔成不特止，仲搞到屋企爆炸，炸到成地玻璃碎，Kenneth話幾乎被炸死！不過完全唔關颱風海馬嘅事，亦唔係佢用咗Note 7，而係佢屋企個焗爐出事咯！</p><p>壞恒溫器　熱爆玻璃
</p><p>Kenneth噚日朝早喺fb貼文，話海馬未打到嚟，佢差啲命喪於屋企一次小型爆炸！八方睇見Kenneth咁講都嚇一跳，立即打畀Kenneth問佢乜事？佢同八方講，平時佢一個禮拜都會搵一次焗吓嘢食，好似啲牛扒呀、麵包呀咁樣，噚日老婆咪諗住整番個香蕉麵包，始終自己整少啲糖，健康啲嘛。<br>而個焗爐呢，之前個恒溫器都壞壞哋㗎喇，令個焗爐到咗預設溫度都唔識停，剛剛星期一先搵人整完，點知噚日又出事，仲搞到爆炸，佢相信呢次又係個焗爐不停加熱，卒之加到某個位頂唔順就成塊玻璃啪一聲爛晒，然後一地玻璃碎，好彩冇人受傷咋。<br>佢仲呻呀，部焗爐係好出名嘅德國製品牌，數埋都用咗幾年，本身幾好用㗎，今次咁樣爆法真係好離奇。雖然佢話將來仍然對德國製有信心，但係仲幫唔幫襯呢個品牌，就睇吓佢哋呢次整成點先。咁又係，如果德國製都爆玻璃，咁中國製咪會爆出蘑菇雲？Kenneth都係小心啲揀過個焗爐喇。<br><br>李八方<br>mailto:pf_lee@appledaily.com</p></body></html>