<html><header><meta charset="utf-8"><title>隔牆有耳：Tanya打風刨議事規則 - 李八方</title></header><body><h1>隔牆有耳：<br>Tanya打風刨議事規則 - 李八方</h1><p>海馬襲港最好做啲乜？梗係乖乖哋留喺屋企最安全啦，公民黨陳淑莊就留守家中努力溫書。噚日佢喺屋企攞咗大大本立法會《議事規則》出嚟刨（圖），之唔係要研究番立法會主席梁君彥就宣誓風波作嘅裁決，同埋當中嘅法律問題。<br>其實呢次打風可能係好事，因為噚日本來要開內務委員會，既然唔使開會就可以偷番啲時間出嚟做功課，Tanya都算勤力喎！佢喺Instagram po相，仲hastag話自己嘅議助好似喺屋企打緊牌，咁咪皆大歡喜囉，班手足又多個機會休息㖭！<br>不過睇嚟呢啲咁文靜嘅活動唔太啱佢，事關佢自爆睇完瞓瞓完睇同瞓完睇睇完瞓。話時話，Tanya亦乘機呼籲大家follow吓佢嘅Instagram，其實只要search「陳淑莊」就得㗎喇。八方睇過吓，原來Tanya砌相都唔錯喎！</p></body></html>