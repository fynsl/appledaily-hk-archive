<html><header><meta charset="utf-8"><title>46歲生日派對爆Seed古仔半醉直播：我希望ViuTV個乞兒...</title></header><body><h1>46歲生日派對爆Seed<br>古仔半醉直播：我希望ViuTV個乞兒...</h1><p>【ViuTV風波】近日ViuTV因為誣衊學運領袖王丹和港大學生會前會長馮敬恩，在拍攝《跟住矛盾去旅行》第二輯時擅自安排記者活動及發表港獨言論而被全城怒插。想不到古天樂前晚慶祝生日時，飲到半醉的他對住facebook直播忽然爆seed：「我希望ViuTV個乞兒呢……」昨日古仔出席活動時解畫，澄清乞兒其實是指他朋友為ViuTV所演角色，希望外界不要誤會。</p><p>古天樂昨日46歲生日，其一班好友包括容祖兒、劉浩龍、吳君如、林峯及古仔昔日在無綫同期受力捧的「五虎五美」成員古巨基和傅明憲等，前晚齊齊為他慶祝生日。與去年一樣，祖兒於fb直播古仔生日派對過程，着在場人士送上祝福，當古巨基唱完兩句《當年情》後，古仔即謂：「好啦，歡樂嘅時光過得特別快，又係時候講拜拜，多謝。」似不欲繼續直播。</p><p>祖兒大嗌好驚</p><p>不過，祖兒未有中止直播，當劉浩龍笑住祝福古仔在2018年演唱會成功後，飲到半醉的古仔卻突然爆seed說：「我希望ViuTV個乞兒呢……」現場頓時嘩聲四起，一味儍笑的古仔隨即補鑊說：「係呢……係飛黃騰達嘅！」祖兒直言：「好驚呀。」也有在場有人大叫：「影壇必有巨變呀！」更有人哼了《男朋友》歌詞幾句，祖兒便以「場面非常混亂」來結束直播。<br>ViuTV近日因誣衊王丹和馮敬恩於拍攝《跟住矛盾去旅行》第二輯期間，擅自安排記者會及發表港獨言論而引起軒然大波，被全城怒插後昨晚終於道歉。但古仔從未有與ViuTV合作，前晚他突然爆seed鬧ViuTV乞兒，實在令人莫名其妙，對於古仔言論，ViuTV公關部王小姐昨日在電話中表示：「冇回應。」</p><p>「下次唔好live」</p><p>古仔昨晚出席Fendi廣東道旗艦店開幕典禮，被追問前晚為何指ViuTV乞兒？古仔明顯有備而來：「個朋友話畀我知，接拍ViuTV一個節目，客串個角色，開頭佢同ViuTV講冇期，就唔啱時間，點知ViuTV就咗佢幾次都就到個期畀佢，我就問個朋友『乜個節目好重要嘅咩？個角色你做啲乜？』朋友就答我係做乞兒，我就話『咁你飛黃騰達啦，可以憑個角色上位。』我個朋友唔係圈中人，所以我冇開名講佢。乞兒係我朋友嘅角色。」何以突然如此興奮？古仔解釋：「佢唔係圈內人，又有得客串係好事，而且就幾次個期都就到畀佢。」<br>問可擔心前晚言論惹人誤會？古仔說：「係囉，我噚晚講完都即刻唉……」會否怕ViuTV老闆李澤楷誤會及覺得失言？古仔說：「係呀！言語上唔好意思，希望大家唔好誤會，我只係講朋友角色係做乞兒。」以後會否不敢玩直播？古仔說：「下次都係唔好live喇！飲得開心得滯唔知講咗乜。」至於他生日願望是身體健康，並謂昨晚與家人食飯慶祝。<br>採訪：卓寶花</p></body></html>