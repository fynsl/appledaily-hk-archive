<html><header><meta charset="utf-8"><title>與賴昌星上賭船洪欣：使唔使講到我咁cheap？</title></header><body><h1>與賴昌星上賭船<br>洪欣：使唔使講到我咁cheap？</h1><p>洪欣絕對係圈中索女神之一，曾被指介入劉鑾雄同李嘉欣嘅關係，1999年又因為賴昌星(同廈門遠華走私案主犯)上賭船傳出緋聞，直至1996年被爆同圈外男友黃國梁喺美國拉斯維加斯註冊結婚，可惜翌年離婚收場，之後先至同莫少聰一齊。但昨日有周刊引述知情者稱，原來喺洪欣同莫少聰一齊時，根本未離婚，亦冇同莫少聰講佢仲係人妻。<br> <br>知情者又指，99年1月洪欣被拍得與賴昌星上賭船一事，知情者稱當時洪欣係同另一女性友人上賭船玩。<br> <br>睇番當年嘅報道，洪欣事後回應同賴昌星去玩呢單嘢，佢都係話當時同另一友人上船玩，咁啱賴昌星在身邊行過而已。但當年嘅報道都係話洪欣的確係同賴昌星上船，洪欣仲成晚都坐喺佢身邊陪玩百家樂，賴仲隨手將一疊錢俾洪欣做賭本。同行仲有幾個賴昌星嘅大陸朋友，成班人一齊玩到天光。成個過程俾傳媒影晒。報道出街之後，有記者問番洪欣，話報道指佢見到大堆籌碼好開心喎，洪欣即謂:「使唔使講到我咁cheap？寫到我成世未見過錢咁。」、 「嗰晚個女朋友叫我上賭船玩，點知俾人寫到咁。陪老闆呢啲字眼好核突，你叫我以後點見人。」同年，洪欣同莫少聰分手，00年莫鎬廉出世。<br> <br>講開賴昌星，可能好多人細細個就聽過呢個名。現年57歲嘅賴昌星，最為人熟知是佢係廈門遠華走私案主犯，該案曾被喻為中共建政以來最大經濟案。2012年，賴昌星於廈門市中級法院被判處他終身監禁，剝奪政治權利終身，沒收個人全部財產。今年7月，賴昌星稱患有嚴重心臟病同同糖尿病，病情日趨加重，但獄方拒絕醫務人員之治療建議，減刑無望。<br> <br>賴昌星生於福建一個貧農家庭，10歲先至讀書，三年級即輟學做生意。1977年賴昌星從事汽車配件買賣掘到第一桶金。1991年移民香港，由鰂魚涌搬到去比華利山別墅，做地產生意，然後回廈門註冊成立遠華公司，為人豪爽，出手闊綽，不缺美女，更借呢班美女為其搭成「通天梯」，與中共黨、政、軍高層搭上關係，方便走私。</p></body></html>