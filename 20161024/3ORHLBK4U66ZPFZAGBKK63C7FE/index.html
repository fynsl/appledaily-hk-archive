<html><header><meta charset="utf-8"><title>SJ成車禮物放機場SHINee保安暴力拉fans甩骹</title></header><body><h1>SJ成車禮物放機場<br>SHINee保安暴力拉fans甩骹</h1><p>韓國藝人嘅受歡迎程度，近幾年突破天際，真係行步路或者飲啖水，都可以令到一班fans尖叫。不過，佢哋啲操行呢……就未好似啲人氣咁高境界喇。<br> <br>JYJ喺11年台北小巨蛋開騷，主辦單位放置咗個禮物箱，話明會幫fans轉送禮物，但轉個頭就有人發現，呢啲禮物最終被送到垃圾桶。另一隊天團Super Junior都唔係好得幾多，12年佢哋喺台灣開完騷返韓國，但就被發現有好多心意卡同餅乾之類嘅禮物放晒喺機場手推車冇拎走。<br> <br>講到更惡嘅，就係呢班韓星嘅經理人，面對fans毫不留手，好似EXO喺14年去南京出席青奧會開幕，遇到安檢問題，EXO經理人為咗阻止fans影相，就沿途推粉絲同搶相機。而SHINee保安就試過喺台灣桃園機場，一手拉跌女fans，仲撞到個女fans甩骹，不過SHINee可能係目擊唔到件事，直行直過，認真神奇。</p></body></html>