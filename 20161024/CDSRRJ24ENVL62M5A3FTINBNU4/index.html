<html><header><meta charset="utf-8"><title>春風滿面　自爆繼續約會小方讚超蓮　好女仔有愛心</title></header><body><h1>春風滿面　自爆繼續約會<br>小方讚超蓮　好女仔有愛心</h1><p>方力申跟賭王至索千金何超蓮驚爆秘戀3個月，昨日小方到中環出席港鐵競步賽2016，鄭文雅見到他即相擁道賀：「恭喜你呀又拍拖！」小方尷尬說：「嚇死我呀！」鄭文雅笑笑說：「拍拖係好事。」小方雖然死口不認蜜運中，但被春風滿面的笑容出賣：「哎吔，真係唔係呀，我都話好朋友嚟，之前一齊去尼泊爾探訪，呢個係好認真嘅慈善機構探訪節目。」<br></p><p>收歛Open性格
</p><p>對於被影到與超蓮一支水兩份飲，又摸頸又摸頭，小方解釋：「係兩支水，唔覺舉動好親密，我假假地都係去過美國留學一年，可能鬼仔性格open得滯，要收斂吓。」問到返港後有否跟超蓮聯絡？小方風騷自爆：「我哋噚日（前日）都有見面，仲一班人去飲嘢，大家真係朋友，唔會避忌唔見面。」是否地下情？他堅稱：「都話係朋友囉。」<br>至於有報道指小方帶超蓮出席朋友聚會，肯定女友地位？他說：「唔係呀，不過佢份人真係好有心，佢知道我去探訪，都主動話想跟我哋去，我事前都同佢講呢個探訪好辛苦，住類似鐵皮屋又冇得洗頭沖涼，仲要喺郊外解決，但佢都肯做，話辛苦先有體驗。」問到是否對超蓮加分？小方勁讚：「覺得佢係一個好女仔，好有愛心好上進，又準備緊考碩士，交朋結友要搵好人結交。」問到有否發展機會？他說：「𠵱家冇，遲啲再講啦。」<br></p><p>短訊賀舊愛生日</p><p>如果真的拍拖，超蓮背景會否造成壓力？他說：「冇如果喎呢啲。」會否擔心舊愛鄧麗欣（Stephy）睇報道後亂諗？小方表示：「吓，呢啲你哋應該問佢，冇得假設。」至於早前Stephy生日，小方表示有傳短訊給她，問到是否好簡單講happy birthday？小方即大反應：「乜嘢好簡單呀？好真誠地同佢say happy birthday，一啲都唔簡單。」<br>採訪、攝影：卓寶花</p></body></html>