<html><header><meta charset="utf-8"><title>你諗唔到嘅戰略！前馬王威爾頓復活　炮製3000蚊巨冷Ｑ</title></header><body><h1>你諗唔到嘅戰略！<br>前馬王威爾頓復活　炮製3000蚊巨冷Ｑ</h1><p>上年今日，大摩憑2015年香港馬王「步步友」夥拍田泰安爆冷贏精英碗，事隔一年，佢以同一人選策騎2014年香港馬王「威爾頓」爆冷捧走第九場1600米二級賽沙田錦標，將自己的盃王金漆招牌省到立立靚。「威爾頓」21倍獨贏創本身最冷Win，組合獨贏A3派彩32.5元，勝出練馬師開出B3大摩選項並派15.5元，<br><br>今場摩廐出四駒，大熱門為雷神揀騎的新勝馬「壯思飛」，至於「威爾頓」久休復出跑來虎虎有威，此駒向來靠後上，今次戰略完全你估唔到，跑了兩段田泰安突然玩外叠中段發力蝕位跑，未轉彎已透出帶頭，直路力度一度看似轉弱，但臨門一有對手追上，「威爾頓」即激起鬥心再度加速，最終力壓外側兩駒「將男」及「美麗大師」，以短距離之先，贏得今屆升格國際G2的沙田錦標。<br><br>現年六歲的「威爾頓」今季首戰即勝，累積在港十捷，總獎金增至6,200多萬元。<br><br>「將男」貴為上季最佳長途馬，今場久休復出跑1600米冷至48倍，力拼飲恨被「威爾頓」報番上仗女皇盃一箭之仇，連贏由呢對王者級賽駒包辦，居然冷到3,158.5元創全日新高。三、四名順序為「美麗大師」及「壯思飛」，本屆沙田錦標四重彩每注派超過10萬元。</p></body></html>