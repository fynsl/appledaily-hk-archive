<html><header><meta charset="utf-8"><title>隔牆有耳：跑馬仔三熱門　惟獨冇挺CY　阿松撐完財爺讚林鄭 - 李八方</title></header><body><h1>隔牆有耳：<br>跑馬仔三熱門　惟獨冇挺CY　<br>阿松撐完財爺讚林鄭 - 李八方</h1><p>特首跑馬仔賽事，最近因為青年新政梁頌恆同游蕙禎嘅宣誓風波，出現變數，外界相信有意爭連任嘅梁振英從中獲利，因為阿爺或者會更想搵個硬淨嘅人做特首，所以有傳財政司司長曾俊華嘅選情又墮後，唔想梁振英連任嘅人，或者對此都好失望，希望有個中央接受嘅強硬派出嚟，同CY決一死戰都好。唔通因此令前財爺梁錦松，鬍鬚曾同林鄭兩邊撐，惟獨CY就無份？<br>相信大家都好記得，由阿松任主席嘅「惜食堂」，本月初請咗鬍鬚曾做活動嘉賓，阿松致辭時狂向鬍鬚曾畀like，希望惜食堂能令香港更團結，仲話呢個責任要「交畀曾司長啦」，表明對佢好有期望。</p><p>想林鄭繼續服務香港
</p><p>事隔約兩星期，身為國際小母牛香港分會主席嘅阿松，噚日就喺小母牛活動邀請咗林鄭做主禮嘉賓，不忘向林鄭讚好。佢致辭時話呀，希望林鄭繼續為香港貢獻力量，服務香港。言猶未盡嘅佢其後喺活動再解釋，大讚林鄭喺各方面表現都好好，如果佢能夠繼續為香港服務，係一件好事！嘩，讚到天上有地下無，咁林鄭係咪下任特首嘅合適人選？阿松聽到反而未有回應。唔通都係驚方丈？所以冇挺過CY嘅佢覺得點到即止，等人心領神會更好？<br>李八方<br>mailto:pf_lee@appledaily.com</p></body></html>