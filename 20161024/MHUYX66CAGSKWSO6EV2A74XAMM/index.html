<html><header><meta charset="utf-8"><title>體壇拾趣：眼利觀眾「痣」救孫楊宿敵</title></header><body><h1>體壇拾趣：<br>眼利觀眾「痣」救孫楊宿敵</h1><p>全球好多觀眾都見證澳洲泳手賀頓喺里約奧運男子400米自由泳擊敗中國嘅「1,500米之王」孫楊奪金，但澳洲一位透過電視睇賀頓比賽嘅人，見到呢位「袋鼠國」泳手心口粒痣有異樣，就即刻發電郵建議賀頓盡快檢查吓粒痣，估唔到咁就救咗賀頓一命！<br>由於澳洲係全球皮膚癌患者比率最高嘅國家之一，有調查指當地每年都會有大約2,000人因為皮膚癌逝世，而年滿70歲嘅人更有三分二係皮膚癌患者。一位透過電視直播睇住賀頓出戰里奧嘅觀眾，留意到賀頓心口其中一粒痣比以前變得更大同更深色，就即刻聯絡澳洲泳隊，仲建議賀頓快啲去搵專家檢查嗰粒痣係咪惡性黑色素瘤。賀頓近日已經喺墨爾本接受手術切除粒痣，佢仲自拍一張赤裸上身嘅相放上社交網站：「多謝嗰位發電郵畀泳隊醫生兼嗌我檢查吓粒痣嘅人。呢個係一個好決定，好好嘅決定！」</p><p>強國網軍咒生皮膚癌
</p><p>賀頓喺里約奧運嘅男子400自以0.16秒力壓孫楊奪冠，事後呢位20歲澳洲泳手仲寸孫楊食禁藥，導致一班強國嘅玻璃心網民去轟炸佢嘅ig；呢班網民近日喺ig睇到賀頓呢張相，就梗係把握機會繼續留言洗版啦！有人嗌賀頓盡快向孫楊道歉，有人老屈賀頓生黑色素瘤係因為食咗禁藥，仲有人詛咒賀頓快啲因為皮膚癌而死。</p></body></html>