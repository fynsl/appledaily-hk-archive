<html><header><meta charset="utf-8"><title>笑到最後：辣招幫手榨乾買家 - 高明</title></header><body><h1>笑到最後：<br>辣招幫手榨乾買家 - 高明</h1><p>好多人睇《創世紀》重播，都只係為咗其中一場戲嘅金句：「我不是沒有嘗試過，我嘗試安分守己，拼命幹活！掙那麼一點點錢！我試過！但是外面那些人，外面那些人！他們懂建築懂蓋樓嗎？他們只是拿一點點錢出來，花一點點時間，把房價炒高不斷的賺大錢！這叫做公平嗎？」<br>喺有正常二手市場嘅物業市場，高明唔認為發展商可以好容易咁炒高樓市，但係全靠梁振英辣招收緊供應、令二手市場萎縮，發展商嘅一手市場成為獨市生意，樓價應該值幾多錢，一個小市民應該住幾細嘅樓，發展商完全話事。<br><br>翻查成交紀錄，以整體物業成交金額計，二手住宅市場比例以往佔六成以上，有較大話語權。2012年，梁振英執政嘅一年，二手住宅比例剛好跌穿五成，一手住宅比例漸增，今年頭9個月已經增加至35%。<br>二手主導點解唔會食得咁盡，因一個職業炒家一世人可能最多買賣百零二百次樓，發展商一個樓盤已經超越晒，根本上係一個熟手莊家，買家要同一個咁強嘅莊家對賭；而二手賣家最多都係可以定放盤價，一手賣家連呎數都可以定埋。當市場定價由發展商主導，佢哋可以按市民嘅「購買力」定價，榨乾榨淨。知你哋只係買得起幾百萬蚊樓下，就喺呢個水平之下，起到有咁細得咁細。又因為二手已經冇乜影響力，業主放盤反而跟一手決定，新舊樓都係咁貴，買家先至會湧去一手度搶，令人覺得個市好旺。<br><br>梁振英嘅黨羽可能會狡辯「要不是政府控制樓市，樓價會升得仲高」。呢種邏輯，同「要不是中央香港會完蛋」冇乜分別。事實上，歷史冇如果，以「打壓樓市」招徠競選嘅梁振英，2012年7月上任時中原城市指數係105.46點，最新指數係141.53點，升幅為34%。<br>同期，港股喺今屆政府任內大力催谷，又滬港通又深港通，恒指由19,441點升至周四收報23,374點，僅升兩成，跑輸受到「大力打壓」嘅樓市。身為一個炒股票嘅人，高明都好想梁振英瘋狂打壓股市。<br><br>高明<br> http://www.fb.com/bigricetea <br>本欄逢周一刊出</p></body></html>