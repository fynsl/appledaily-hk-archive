<html><header><meta charset="utf-8"><title>李彩華搖身一變八千萬富婆G.E.M.參加《我是歌手》爆紅</title></header><body><h1>李彩華搖身一變八千萬富婆<br>G.E.M.參加《我是歌手》爆紅</h1><p>李治廷近年轉到大陸發展，賺到盆滿砵滿，其實李治廷並唔係返大陸賺人仔嘅先鋒，過往都有好多藝人返大陸發展，賺到開巷之餘，仲開埋工作室，實行肥水不流別人田，賺到盡！<br> <br>G.E.M.<br>「宇宙巨G.E.M.」鄧紫棋，16歲就出道，成為香港新一代嘅歌后，而令佢能夠衝出宇宙嘅，係14年，佢返大陸參加電視台嘅歌唱比賽《我是歌手2》，以自己創作嘅歌曲《泡沫》而爆紅，今年年初，福布斯公布2016年全球30歲以下最具潛質音樂人名單「30 Under 30」，G.E.M.爲唯一入榜嘅亞洲音樂人。<br> <br>李彩華<br>32歲嘅李彩華（Rain），14歲出道由模特兒做起，之後經歷為父還債、雪藏同解約，發生喺佢身上嘅事猶如苦情戲劇本；之不過，4年前佢喺大陸拍攝劇集《回家的誘惑》先成功彈起，搖身一變就變咗坐擁八千萬身家嘅小富婆。<br> <br>劉愷威<br>星二代出身嘅劉愷威，42歲，94年加入大台，並未因為老竇劉丹嘅關係而大紅大紫，反而一直只演配角，直至05年轉戰大陸，拍攝劇集《大清徽商》，之後再憑《鳳穿牡丹》和《千山暮雪》，迅速成大陸嘅當紅小生。13年更創立工作室自行製作劇集，榮升老闆。<br> <br>鍾漢良<br>今年41歲嘅鍾漢良，曾拍攝大台劇集《少年五虎》，劇中扮演溫拿樂隊嘅鍾鎮濤年輕版，發展平平。之後轉到台灣當歌手，06年再轉到大陸拍《納蘭與康熙》及《鹿鼎記》，演康熙皇帝爆紅。<br> <br>葉璇<br>99年參加國際中華小姐摘冠後加入大台嘅葉璇，第一部劇《廟街•媽•兄弟》已經做女主角，05年離開大台返大陸發展，11年仲喺大陸成立工作室，以製片身份簽約強視傳媒任董事，製作及主演《紫釵奇緣》及《雅典娜女神》等。</p></body></html>