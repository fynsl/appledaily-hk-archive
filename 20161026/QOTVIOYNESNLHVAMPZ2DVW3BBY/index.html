<html><header><meta charset="utf-8"><title>收市閒情：香港人其實係超人 - 千頌C</title></header><body><h1>收市閒情：<br>香港人其實係超人 - 千頌C</h1><p>我係James，一個PR，即係「幕後玩家」。話說我出差識咗個台妹叫阿怡，終於發現，原來「香港人」三個字可以好威！<br>「你來自香港？那你工作一定很忙。」我用廢到不得了嘅國語答，「對呀，每天工作10小時以上，很辛苦。之前有研究說，香港人工時全球最長」。阿怡碌大對眼，震驚得來似乎有啲admire，「10小時？如果每天睡8小時，那每天只有6小時私人時間，那很慘」。<br>私人時間？10個鐘其實未計OT；朝早應付啲米飯班主，晏晝就應付班記者，仲有班大帝最鍾意臨門一腳先話轉plan！「不如event改日期」、「呢個星都係唔好，我想轉梁朝偉」……幕後玩家？玩就玩，但係俾人玩，幾乎24小時on call。不過對住新朋友，講嘢都係客氣啲。<br><br>「沒甚麼，已經習慣了，而且我要供樓，沒辦法。」她問：「聽說香港的房子很小。」我上網輕輕一search，先搵幾張記者瞓窗台相，搵多張不能坐的馬桶，再搵埋新鮮熱辣太空艙，「那麼誇張？月租多少？」「大概兩萬台幣。」「香港是人住的嗎？那你現在住很小嗎？」「我剛買了500呎房子。」「那你很厲害！」我睇得出阿怡今次唔係「似乎有啲admire」，而係真係崇拜我。<br>「還好啦！有報告說香港是全球最長壽地區，平均壽命比日本更長！」「我聽說有研究說，工時越長人會早死；但現在你說，香港人工時長、屋子小、樓很貴，不但死不去，反而最長命，那你們香港人是違反人類定律！你們是超人嗎？」<br><br>工時全球最長、樓價最高，但條命最長，真正長命工夫長命做，為層樓做到死。不過呢一刻，望住阿怡眼神，佢應該不只係崇拜，完全當我係超人。呢個身份，令我前所未有地知道咩叫做自信、自豪！「還好啦！」我沾沾自喜咗。<br>呢日開始我同阿怡就friend咗，然後之後我就有咗個台妹女友。所以唔好灰，如果閣下係香港人，而且仲生勾勾，你，其實已經係超人。<br><br>千頌C<br> http://www.fb.com/winbigwok </p></body></html>