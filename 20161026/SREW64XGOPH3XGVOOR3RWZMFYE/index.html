<html><header><meta charset="utf-8"><title>【一本簿、一支筆】漫畫「偽」術亂世中的港式快樂</title></header><body><h1>【一本簿、一支筆】漫畫「偽」術<br>亂世中的港式快樂</h1><p>最近，一幅以龍珠孫悟空為主題嘅畫作，喺網上有超過七百萬人睇過、十六萬人share，唔止係畫漫畫人物咁簡單，細心啲睇，係畫中畫！悟空裡面隱藏咗好多角色，包括佢老婆芝芝、龜仙人同無閑等等。<br><br>呢幅畫唔係由邊位日本畫家創作，而係出自香港人！本地畫家Ah Leung對於網上嘅熱烈反應非常開心，「原來呢個世界好多人鍾意龍珠！悟空帶畀我喺畫畫上嘅大轉變，就係當中嘅思考同幻想力。細個時覺得畫人物嘅眼睛好複雜，跟住我發覺唔係喎，其實悟空嘅眼睛係一粒豆豉加個圈。」從來無拜師學畫嘅佢自此更放膽畫畫，一路自學至今。</p><p>現實香港充斥住語言「偽」術，Ah Leung描繪嘅可以話係圖像「偽」術，打正旗號話畀人知係「不誠實紀綠」。除咗悟空、黑武士等大家熟悉嘅漫畫人物，喺Ah Leung筆下出現得更多嘅係香港。佢有畫自己土生土長嘅西營盤，仲沿住港鐵港島線描繪唔同地方，之後「進攻」九龍，參考九龍壁畫法，將九個九龍地區化成九條龍。作品未必係色彩斑斕，但係齊集舊香港嘅特色同人情味，好似各種舊式小店、左鄰右舍交流嘅場面、掛滿招牌嘅港式地道街景。<br><br>問到新舊香港嘅分別，Ah Leung話：「我鍾意舊香港多啲，o依家嚟嚟去去都係好多間7-11、地產舖；小店有佢嘅生存空間，營運到就應該繼續營運落去，無必要作出犠牲。」佢感慨近年香港環境較亂，坦承畫畫過程可以令佢暫時逃離現實世界嘅不快樂，並希望借一本簿、一支筆令觀眾忘憂，「我盡量都會擺啲好寬容、快樂嘅元素落作品，希望喺比較亂，無咁開心嘅時刻，帶歡樂同正能量畀大家。」</p><p>Ah Leung認為現今唔少港人都係「搵完食先搵夢想」，過程容易令人迷失，而佢自己就選擇堅持理想。縱使條路唔易行，戶口試過只有幾千蚊，義務畫插畫都冇人要，不過好彩沿路有太太撐住，最後捱出頭，成功同公司簽約，有機會同唔同品牌合作，兼做平面設計師。雖然現時收入只可用「糊口」嚟形容，但係Ah Leung一啲都唔介意，「做自己喜歡嘅事，就係一種快樂！」</p><p>採訪：何宛珊(表妹)<br>攝影：馮峰、Neo<br>後期：Roy<br>編審：仙<br>編導：Kaman、懷鈺</p></body></html>