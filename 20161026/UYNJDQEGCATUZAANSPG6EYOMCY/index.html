<html><header><meta charset="utf-8"><title>無綫主播變髮被斥唔合格余浩宗含淚報新聞　高層下令：唔使返</title></header><body><h1>無綫主播變髮被斥唔合格<br>余浩宗含淚報新聞　高層下令：唔使返</h1><p>無綫新聞部離職潮未停過，剛於上月請辭的24小時新聞台男主播余浩宗，前晚在直播報新聞期間忽然眼紅紅，原來因髮型問題與新聞及資訊助理總經理袁志偉起爭執，他被通知要調往通宵更，未料直播結束後，本來下月中離職的他，被高層勒令即時執包袱，惟昨日傍晚無綫又改口指不解僱他，但下令叫他至下月離職前不用再上班。雖然大多網民斥無綫苛刻兼制度舊，但於直播時眼紅紅，余浩宗承認情緒方面有出錯，希望大家包容！</p><p>現年30歲的無綫新聞主播余浩宗，前晚8時30分至10時於互動新聞台直播新聞，一開始已見他眼紅紅兼面有難色，似足當日因男主播葉昇瓚因頭髮不合規格，被迫臨時上陣而最終淚灑直播室的黃紫盈。</p><p>「短咗唔係鏟青」</p><p>據知，余浩宗一個月前經已請辭，之前去泰國旅行充電後前日首日復工，即被新聞及資訊助理總經理袁志偉「照肺」，指他兩邊頭髮剪得太短，迫令他要調往通宵更，直至離職日為止，心情跌至谷底的余浩宗，最終於直播時情緒不穩眼紅紅，未料直播結束後被勒令執包袱即時離開。<br>本報前晚致電余浩宗，當時情緒還未平復的他，口震震表示不方便講太多，昨日記者再聯絡他，問他前晚髮型出了甚麼問題？余浩宗回覆說：「公司冇白紙黑字個頭要點，只講男主播唔可以鏟青，要端莊，自己一直都有銘記嘅，但我覺得今次只係剪短咗，唔係鏟青，公司覺得唔合規格，要我調去通宵更直到離職日，即係喺正常時段同觀眾講拜拜嘅機會都冇。」<br>余浩宗補充謂：「我承認自己喺管理情緒方面有啲出錯咗，一時間有啲感觸，加上直播前同啲朋友講咗件事，大家都好支持我，心情係有啲激動。」問他之後有何計劃？余浩宗說：「其實上個月已經辭咗職，噚晚都同公司講咗會提早離職，𠵱家只係早咗。」</p><p>原本即炒又翻兜</p><p>不過，昨日傍晚余浩宗再向本報透露，表示收到公司決定不解僱他的消息，他說：「我都唔知發生乜事，人事部通知話公司決定唔炒我，但叫我唔使返工，有需要先搵我，咁我嘅last day就照番係下個月11日。」對於公司突然變動，余浩宗坦言最初表明不接受，但想深一層也沒所謂，他說：「我有話唔OK，因為噚日老細話要炒我，我連公司證都交低咗！佢哋話公司已經決定咗喇！不過是但啦！大家好嚟好去，都冇乜所謂，唔想諗咁多喇！」</p><p>另外，當日曾淚灑直播室的黃紫盈，昨日被問做主播時的髮型，她說：「公司都比較想女仔剪短頭髮，即使到膊頭以下都會想佢哋再剪，咁自己就會同佢哋講道理，解釋因為自己頭髮太厚，剪短會翹起，會花好多時間去打理同修剪，嗰幾年間唔中俾佢『哦』吓就冇理喇！」而葉昇瓚得悉余浩宗被勒令即時離職，坦言感到愕然：「停職又真係幾大件事，我當年都係警告吓，之後再執番整齊啲，就畀我再出番鏡喇！當日被臨時抽出要由紫盈BB頂上，都係因為個頭囉！好彩紫盈BB冇嬲我。」<br>採訪：小米</p><p>主播規條：唔准隨便發聲</p><p>人稱「花仔」的新聞及資訊助理總經理袁志偉，曾指一個新聞主播要談吐清晰、有良好的判斷力及新聞觸覺等，但其實主播的外在要求亦非常嚴謹，男女一樣。<br><br>髮型：兩邊不能鏟青，劉海不可遮額，頭髮不可一支支豎起，也不能太扁。<br><br>化妝：女主播眼影不可以閃，遮瑕膏不可以反光，讓觀眾看得舒服。<br><br>衣着：無論男女，顏色不能太鮮艷、太花，男主播要穿西裝，女主播以套裝為主。<br><br>社交：不能隨便在任何社交平台發表任何評論及回應，盡量低調。</p></body></html>