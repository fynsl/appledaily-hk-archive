<html><header><meta charset="utf-8"><title>魚樂無窮：通告尋寶潮再現 - 唐牛</title></header><body><h1>魚樂無窮：通告尋寶潮再現 - 唐牛</h1><p>用四個字形容近期指數表現，我會揀乏善足陳，而細價股呢？唔使講，一定係百花齊放！消息更係四方八面淹至，最勁嘅當然要數威華達（622），爆升七成後再發通告證實搞緊合資證券行，呢隻三馬概念股，有排炒了。<br>睇睇通告亦有唔少好嘢，嘉瑞（822）同橙天嘉禾（1132）齊齊賣產，爆升後整固中，吼實第二輪攻勢。<br>近期披露易常客還有偉祿（1196），周一宣佈擬將深圳寶安區工業用地，轉作辦公及公寓用途，總面積7,141平方米，翌日又與廣東華興銀行深圳分行訂立戰略合作框架協議，為期三年，規模達50億人仔，未來搞物業產業投資、收購合併、融資服務等，夠晒銀彈。<br><br>偉祿前身昌明投資，轉型後瓣數多多，地產、證券、廢料業務都有。咁多動作為乜？原來公司最新市值60億銀，說穿了又係深港通概念股要員之一，為通車做熱身運動，合情合理。<br>提多你一句，去年9月公司兩度出手回購，當時作價約2.5元，之後股價一升無回頭，事隔一年，股價升足一倍！公司上月食過番尋味，以5.03元回購，與現價相若，能否歷史重演？拭目以待！<br><br>唐牛<br> http://www.fb.com/tongcow88 <br>本欄逢周二、四刊出</p></body></html>