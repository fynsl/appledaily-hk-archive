<html><header><meta charset="utf-8"><title>歌手唔易做蔣雅文移居台灣　Soler毁約破產</title></header><body><h1>歌手唔易做<br>蔣雅文移居台灣　Soler毁約破產</h1><p>樂壇每年都有一堆新人冒出，好命嘅順風順水愈做愈紅，但事實有幾多個，紅到可以去紅館開騷？05年出道嘅側田，由06年至15年期間，先後6次踏足紅館開騷，相比起同年出道嘅歌手，側田呢張成績表算係好亮麗！<br><br>但更多例子係，做咗幾年，撈唔起，自動人間蒸發，從此消失娛圈天與地！<br><br>Soler  毁約破產<br>澳門土生葡人組合，05年獲港台男新人銀獎同商台新人組合金獎。06年4月仿傚側田，出咗第一張唱片後，喺紅館開演唱會。年底同經理人公司要求解約，之後同經理人張丹不和對薄公堂。09年高等法院判Soler毀約，要向經理人公司賠償506萬元。12年由於Soler冇還款，被經理人公司申請破產。<br><br>應昌佑 做售貨員<br>曾經係黎明旗下歌手嘅應昌佑，05年獲港台新人優異獎。但06年打後冇出過碟。事業上渾渾噩噩等運到嘅應昌佑，12年結婚14年做老竇，為咗搵奶粉錢，試過喺朋友時裝水貨店做sales同幫人設計網站。<br><br>林苑 側田舊愛<br>05年獲港台新人優異獎。06年俾雜誌影到同側田喺屋企玩煮飯仔後，就冇乜聲氣，08年無聲無息下出過EP《我不快樂》。同側田甩拖後，09年有報導指佢喺大陸拍劇。但之後不知影蹤。<br><br>蔣雅文 移居台灣<br>前英皇女子組合3T成員蔣雅文(Mandy)， 曾獲新城勁爆新登場組合獎。但之後發展唔如意，08年5月離港，到台灣讀設計同做兼職。之後長居台灣，開設自家服裝品牌"Little Secret"，舊年元旦喺facebook宣佈已嫁生意拍檔鬍鬚男。<br><br>Kellyjackie 一曲歌后<br>當年憑一曲《他約我去迪士尼》成名，仲同陳慧琳合拍MV。但外人對佢嘅印象，止於此曲。14年打算轉型跟黃秋生學戲，又學雙節棍做「打女」，但樂壇成績暫時依然交白卷。</p></body></html>