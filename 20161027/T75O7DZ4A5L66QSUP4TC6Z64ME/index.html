<html><header><meta charset="utf-8"><title>【馮仁昭四圍超】張雨綺再婚拍拖70日閃嫁土豪</title></header><body><h1>【馮仁昭四圍超】張雨綺再婚<br>拍拖70日閃嫁土豪</h1><p>現年30歲、曾演出《長江7號》嘅「星女郎」張雨綺，2011年喺西安宣佈同導演王全安領證結婚，老公王全安於2014年被爆嫖妓被捕，兩人翌年離婚。事隔一年，張雨綺噚日透過微博「張雨綺工作室」公佈再婚，佢同姓袁嘅內地土豪富商相識10天就相戀，拍拖70日即閃婚。</p><p>上海豪宅築愛巢</p><p>內地網民極速將姓袁土豪起底，張雨綺新任丈夫叫袁巴元，係復旦大學博士，有着多年證券、基金從業經驗，目前坐擁多間公司，財力雄厚。另據知情人士透露，張雨綺同老公喺今年7月2日男方公司舉辦嘅活動中認識，兩人一見鍾情。<br>「張雨綺工作室」微博仲以「貝拉公主」已經找到「野獸王子」形容一對新人，話張雨綺同現任老公係一段恰到好處嘅相遇，留言：「相信愛的人會一直得到命運的眷顧。謝謝大家的關心和祝福，惟願安安靜靜的攜手，平平淡淡的生活。」據內地報道指，張雨綺早喺本月初已被影到同神秘男現身上海機場，當日張雨綺穿上超短熱褲，兩人拖手甜蜜逛超市，更約埋一齊睇上海最貴嘅住宅區，估計係共築愛巢。<br>撰文：馮仁昭</p></body></html>