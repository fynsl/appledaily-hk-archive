<html><header><meta charset="utf-8"><title>智取大市：以股神智慧等撈貨 - 晉佳</title></header><body><h1>智取大市：以股神智慧等撈貨 - 晉佳</h1><p>之前港股輕微反彈，炒股不炒市造就唔少二、三線股同細價股一齊爆上，但去到噚日就有過千隻股份跌，近期好炒嘅汽車股、油服股，強勢股幾乎全線陣亡，只有濠賭股有銀娛（027）靚業績頂住仲有得升。<br>上述現象反映，炒股不炒市嗰扇門已經越收越窄，直頭剩番細價股可以揀，你唔吼細嘢就注定要休息一吓，事關買二、三線股能夠命中嘅或然率實在太低，無謂去做炮灰，靜靜去等低吸機會仲好。<br>上期提過嘅I.T（999），虧轉盈但表現冇預期咁驚喜，股價跌咗4%。本欄噚日講過I.T香港業務摺得越快就越好，至於內地、日本只要按原有軌道繼續行，成間公司就可以重拾增長，今次真係馬騮仔都識得幫I.T改善未來業績，唔使阿媽教。<br>套用番股神畢菲特講過「我喜歡買連猴子都能經營的公司」，既然I.T重拾增長易如反掌，以股神智慧就應該可以要落注買，藉住今次中期業績加上港股跌市拖累股價，睇吓呢轉調整去到乜位，企穩後就上車。<br><br>晉佳<br> http://fb.com/advanceguy1 </p></body></html>