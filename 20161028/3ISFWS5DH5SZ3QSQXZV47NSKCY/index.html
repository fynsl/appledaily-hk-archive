<html><header><meta charset="utf-8"><title>財經評論：怪獸家長買寵物保</title></header><body><h1>財經評論：怪獸家長買寵物保</h1><p>寵物保險並非新鮮事，市面上有不少寵物保險，主人為家中愛貓愛狗買個保障，畢竟睇次獸醫動輒過千元，每月供數百元可減輕日後負擔。<br>最近帶兩隻愛犬做身體檢查，其實兩位「主子」無病痛，只是「奴才」見一個癡肥、一個年紀大，帶牠們到區內一間頗有名氣的診所檢查。這間診所不但出名醫生好，收費亦不菲，一次普通診症，未連配藥費至少300蚊，縱使貴到離晒譜，聽街坊講仍然客仔太多，不再收新症。<br>當日候診時，筆者見有位中年女士帶隻貴婦犬睇醫生，因為去玩時被貓抓傷小腿，輪症時佢已攬實小狗，不斷同小狗講安慰說話。獸醫話小狗只是皮外傷，不過檢查到關節有事要做手術，順便絕育，最後埋單過萬元。該女士後來同朋友講有幫愛犬買寵物保，每月供幾百蚊，日後狗仔有病痛都可減輕負擔。事實作為「奴才」的筆者都有研究過，因為每次睇獸醫都被「劏到一頸血」，今次為兩隻小狗做身體檢查，埋單已接近3,500元。<br><br>市面上提供寵物保險的公司增加，受保範圍包括獸醫診金、處方藥物、住院及手術費用，不過，好多寵物保都只保6個月至8歲大的寵物。除了保障自己寵物，亦會有第三者保障，如寵物導致他人受傷或令第三者損失財物等，其中一間大型保險商的寵物全保就提供最高100萬元賠償。<br>而且部份受保範圍都幾有趣，例如因寵物要做生死攸關手術而令主人取消旅行，或寵物走失等，最高都有每年約5,000元限額賠償，年費亦不算貴，1,000至4,000元不等，因應不同受保範圍而定。不過對好多主人來說，寵物是生命一部份，就算賠幾多都無用，買寵物保似乎無必要。<br><br>記者：范穎琛</p></body></html>