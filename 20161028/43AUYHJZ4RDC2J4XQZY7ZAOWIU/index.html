<html><header><meta charset="utf-8"><title>【準新娘注意】裙褂繡吉蒂貓怕相沖？反肚龍吊腳褲唔老黎</title></header><body><h1>【準新娘注意】裙褂繡吉蒂貓怕相沖？<br>反肚龍吊腳褲唔老黎</h1><p>本地裙褂店老字號鴻運繡莊，喺上個月首次推出Hello Kitty裙褂系列，有Kitty陪住出嫁，真係夠晒破格！Hello Kitty就話係貓，唔屬於十二生肖，但如果遲啲喺裙褂繡上布甸狗 、Melody等，又狗又有兔，怕唔怕同新娘子八字相沖呀？動新聞請來堪輿學家麥玲玲，仲有資深裙褂師傅黃國興同我哋破解裙褂禁忌同迷思。</p><p>對於將吉蒂貓繡上裙褂，玲玲師傅叫大家唔使擔心，「係玄學上嚟講，卡通人物始終冇靈動力，唔需要介意，好似犯太歲嘅話，戴卡通公仔飾物都幫唔到，飾物要真係顯示到動物形象先有殺傷力！」但師傅話唔少人容易忽略穿着裙褂嘅禁忌，例如訂造裙褂千祈唔好造袋，因為有袋就代表袋走娘家或者夫家嘅錢。試褂唔會全套一齊試，多數會上下分開試；仲有新娘着裙褂前，記得要以紅色睡衣打底。<br><br>講到裙褂，唔少人會聯想到褂等於昔日產物，兼且講究傳統，偏偏鴻運繡莊黃師傅鍾意打破規限，設計具時代感嘅裙褂。點解師傅會萌生設計Hello Kitty裙褂嘅念頭呢？原來係因為一個人－－黃師傅嘅囡囡！十幾年前，囡囡同師傅講，「我好鍾意Hello Kitty，你又話識造褂，咁我第日嫁會唔會有套好特別嘅褂呀？」就係咁，呢位爸爸將阿囡嘅說話放喺心上，去年付諸實行，同Sanrio公司接洽。對方對Hello Kitty裙褂構思非常受落，一拍即合，點知做落先知道原來一啲都唔容易！</p><p>Hello Kitty裙褂系列設計師Vi解釋，單係構思Kitty擺喺裙褂邊度已經有難度：「傳統裙褂喺中間開（對襟設計），如果將一對Kitty放係褂上方，就變咗副眼鏡；放下面又會變咗兩個袋。」最後佢哋就諗到側襟設計，令Kitty唔使畀拉鏈割開。黃師傅仲話，繡Kitty嘅針法同繡傳統圖案嘅方法好唔同，國內刺繡師傅都花咗好多時間，重新研究點樣繡一個合乎官方嚴格標準嘅靚靚Kitty。<br><br>由設計、配色到研究刺繡方法，團隊足足準備咗九個月，推出一套四款嘅Hello Kitty裙褂系列。啲褂靚到連未定婚期嘅曾小姐，都要豪洗近四萬蚊，買定等嫁！曾小姐話最鍾意系列裏面和風味最濃嘅裙褂，裙腳有Bling Bling水晶之餘，上身褂邊仲有蕾絲點綴，唔會老土。問到佢覺得價錢如何，佢就話：「第一吓見到個價錢都冇諗住買，不過佢（未婚夫）話見我鍾意，咁就買啦。」好彩未來老公李先生話唔肉痛，「我覺得自己地位比Kitty高少少嘅，鍾意嘅嘢好難講，我覺得OK。」</p><p>擺隻貓貓上裙褂話唔介意，但係有啲習俗，各位準新郎新娘都要注意！黃師傅提醒，新娘着裙褂時，裙邊一定要到腳背。而裙褂、馬褂上嘅龍唔可以反天，既唔美觀又唔合乎傳統；褂上如果有龍鳳，就要一雙一對，龍亦唔應該細過鳳。坊間有唔少關於裙褂嘅傳言，但師傅澄清有啲講法並唔正確，例如裙褂衫腳要平，代表婚姻路平坦，水波腳就有波折，師傅話其實荷花邊解圓滿，波浪係指褂上嘅拉鏈位，「拉鏈位千祈唔可以手工差，如果彎彎曲曲，意頭就唔太好。」又有人話褂只可以出嫁嗰日着一次，到晚上唔好再着第二次，師傅指以前裙褂係飲衫，擺酒、斟茶可以着，甚至新年着都冇問題，你鍾意就得。<br><br>其實着裙褂出嫁係喜慶之事，跟足傳統都係想攞個好意頭，無需過分介意，最緊要大家開心！</p><p>採訪：何宛珊(表妹)<br>攝影：馮峰、Neo<br>後期：Roy<br>編審：Kaman、仙</p></body></html>