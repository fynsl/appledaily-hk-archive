<html><header><meta charset="utf-8"><title>「做70年人　未見過香港咁樣」胡官斥梁干預立會難睇　無人信橫洲摸底無紀錄</title></header><body><h1>「做70年人　未見過香港咁樣」<br>胡官斥梁干預立會難睇　無人信橫洲摸底無紀錄</h1><p>【特首跑馬仔】<br>【本報訊】退休法官胡國興昨正式宣佈參選2017年特首選舉，他直言參選因香港太撕裂，矛頭直指特首梁振英，除炮轟梁不能照顧香港整體利益、消除港人怨憤和社會分化外，又斥梁處理立會議員宣誓案，令人覺得行政干預立法，以及梁聲稱橫洲事件摸底無文件紀錄，「邊有人信？」胡表明特首絕不可以抹煞言論自由、人權、法治等核心價值。<br>記者：林俊謙　陳雪玲</p><p>胡國興昨舉行記者會前，先向傳媒派發新聞稿，介紹個人資歷時，提到他1970年回港，曾跟從夏佳理做大律師學徒半年，夏與長和集團主席李嘉誠關係密切，記者追問他考慮參選時，有否與李嘉誠及前特首董建華會面，胡均「扮聽唔到」或拒絕回應。對於外界關注胡國興有何班底，他表明選舉時不會公佈，認為一旦當選特首「好的人都會連繫我」，至於政綱仍在「慢慢組織」中，會聆聽不同人士意見，認為未聽意見發表政綱「可能只係廢紙嚟」。<br>雖未有具體政綱，但胡明顯對近年香港撕裂相當不滿，直指梁振英要負責，炮轟梁不能照顧香港整體利益、消除港人怨憤和社會分化，「我做咗70年人，我未見過香港咁樣，因為撕裂乜嘢都做唔到」，指自已對香港現況感無奈，所以決定參選。<br>問到梁以司法覆核試圖推翻立會主席准青政議員再宣誓，胡對梁自任案件原告感「好奇怪」，「特首點解要做原告人之一？我睇唔到有任何理由」，指法律界有「正義要被看到正在執行」的講法，「我唔理你實情係咪行政有干預立法，但最少唔好俾人睇到行政干預立法，你去告佢，係行政首長告立法會首長，唔係好妥，係唔好睇」。</p><p>指特首須捍衞核心價值</p><p>胡又稱梁不能照顧香港整體利益的例子，「實情咁多，我唔記得咗㖭」，隨即說只拿橫洲事件為例，梁聲稱最關鍵的橫洲摸底報告無文件紀錄，「邊有嘢，有個咁重要決定，冇會議紀錄㗎？」任公職多年的胡稱，「我未見過咁樣，我覺得呢啲嘢佢要解釋囉，好話唔好聽，邊有人信（梁振英說法）㗎？佢講啲咁嘅嘢係好唔妥」。<br>胡認為特首作任何決定前最重要向市民解釋和溝通，捍衞香港核心價值，又指港人注重言論、人權和自由，「做特首唔可以抹煞呢啲嘢」，認為梁任內所作所為未必是按北京指令行事，「可能佢自把自為呢，我唔知道」，又批評梁的「特首地位超然論」，胡指特首地位「冇超然、人人平等」，因香港奉行行政、立法、司法各權分立。<br>中大政治與行政學系高級講師蔡子強認為，大部份港人對梁負面觀感已蓋棺定論，所以胡的批評對梁選情不會有太大影響，但反映香港社會對北京至今未開綠燈讓其他人入閘參選感不耐煩，「如果其他候選人再唔出現，不排除胡官未來兩個月民望會上升，會對其他潛在候選人大打折扣」。</p></body></html>