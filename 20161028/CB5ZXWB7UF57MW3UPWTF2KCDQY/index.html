<html><header><meta charset="utf-8"><title>職場慧眼：舊老闆的誹謗 - 張慧敏</title></header><body><h1>職場慧眼：舊老闆的誹謗 - 張慧敏</h1><p>「因為和老闆意見不合，早幾個月前決定離職，但走的時候大家客客氣氣，我都希望日後好相見。自問我為舊公司立下不少汗馬功勞，由我負責的項目沒有一個甩過拖、有手尾要其他同事或者老闆跟。但老闆以超低價接了一個根本不可能做得好的項目，他要賣交情願意蝕錢，我可以照做，但要我偷工減料，將貨就價，無論如何我做不到。如果老闆硬要我接，我寧願唔做，所以辭職。那個超低價項目搞到烏煙瘴氣，結果如我當日所料是殘局」。<br>「本來唔關我事，但同行及舊同事都唔抵得，特登找我話我知，舊老闆竟然無恥到把所有責任推在我身上，說項目是我話接的，留低爛攤子要佢食死貓。咁樣簡直係誹謗，以後我點在行業立足？我想討回公道，係唔係應該告佢？我想聽你Son姐意見，如果係你會點做？」<br>為了制止你一時衝動做錯事，我的「獵頭說」又要押後。被冤枉的滋味當然不好受，但我以過來人的身份告訴你，告人誹謗很容易，但要舉證入罪都很不容易。即使你是提告人不是被告，但過程中要承受的種種壓力（包括經濟上的），會令你及全家上下極度困擾兼難受。<br>很明顯你舊老闆死要面子，才會把一切過失推在一個經已離職幾個月的舊人身上。不如換個角度看，如果你的行家及舊同事確信是你接錯項目害了舊老闆，還會爭相來告替你不值？每個項目接於不接的最終決定權，沒有人會不清楚是在你舊老闆的手上吧？ 其實他越講得多對你越有利，只會更加凸顯他的無恥及無能，大家會替你更覺不值。值得為這種人這種事動氣嗎？你認真便輸了！專心做好自己及工作，心安理得過日子最實際。流言蜚語徒亂心神聽來幹什麼？<br><br>張慧敏<br> http://www.facebook.com/HKcareerdoctor </p></body></html>