<html><header><meta charset="utf-8"><title>祥嫂爆仲有個揼骨妹凸腩兆尊　坐叮叮呵正印</title></header><body><h1>祥嫂爆仲有個揼骨妹<br>凸腩兆尊　坐叮叮呵正印</h1><p>【跑馬地】慈善伶王新馬師曾（鄧永祥）的長子鄧兆尊於94年加入娛樂圈，拍過多部劇集和電影，雖然事業發展不及亡父新馬師曾，但繼承了逾億身家的他，風流性格亦與父親一樣。</p><p>陪睇醫生</p><p>祥哥生前曾有四任老婆，包括梅麗芳、梁添添、賽珍珠和洪金梅，而兆尊身邊有兩位紅顏知己，分別是拍拖十多年的圈外女友Carmen及前助手車厘子，三人行如魚得水，前日兆尊更陪Carmen到養和醫院掛號，表現體貼。<br>前日下午約4時許，兆尊陪同居多年的Carmen現身跑馬地，已逃離娛樂圈的他街坊打扮零星味，加上已屆49歲腩凸凸，女友Carmen則戴口罩，兆尊搭着女友膊頭，邊行邊扯煙的他，行到養和醫院外時，乖乖丟掉煙頭才入內。他們去到門診部坐在一角，Carmen先去登記，兆尊都有站起身陪女友。<br>兆尊與Carmen並肩而行去電車總站搭叮叮，上車後兆尊陪女友傾偈解悶，又幫女友除口罩及撥秀髮，表現溫柔甜蜜，難怪多年來可以三人行。本報致電給兆尊，他說：「女朋友唔舒服，有啲皮膚敏感，所以陪佢睇醫生啫。」</p><p>女友多多</p><p>御女有術的兆尊，緋聞女友多籮籮，01年拍處境劇《皆大歡喜》與陳彥行和鍾嘉欣傳緋聞，女優歐陽海璇則自爆與兆尊曾有一段情。與Carmen拍拖多年的兆尊，又跟安德尊爆出「雙尊爭子」，爭奪當時安德尊的助手車厘子，最後兆尊不但成功奪愛，自此更與Carmen和車厘子三人行。而與他反目的母親洪金梅，去年更怒爆兆尊還收埋一個揼骨妹做女友，關係七國咁亂。<br>採訪、攝影：梁繼光、羅德光</p></body></html>