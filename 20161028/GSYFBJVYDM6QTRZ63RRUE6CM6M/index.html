<html><header><meta charset="utf-8"><title>【馮仁昭四圍超】阿Sam個唱延續獅子山精神</title></header><body><h1>【馮仁昭四圍超】阿Sam個唱<br>延續獅子山精神</h1><p>現年68歲「歌神」許冠傑（阿Sam）一連3場嘅演唱會，噚晚喺紅館開鑼。頭場吸引食物及衞生局局長高永文、趙雅芝夫婦、戴夢夢同陳奕迅等捧場。<br>阿Sam嘅四面台設計好特別，有棚架同廣告牌，舞台上有街道水龍頭同郵筒等道具，充滿香港懷舊街道特色。8點半準時開騷嘅阿Sam，穿上以獅子山剪影嘅紅白藍長褸、捧着結他自彈自唱，由升降台升上嚟，台邊都圍住經典紅白藍帆布，阿Sam第一首唱出《鐵塔凌雲》，然後係《獅子山下》同《加價熱潮》。</p><p>拜神遲45分鐘</p><p>另外，阿Sam都依傳統開騷前喺後台進行拜神，儀式原定6點開始，但就遲咗45分鐘，阿Sam由林建名、糖妹、譚詠麟（阿倫）同何傲兒陪同下出嚟，現場圍觀嘅粉絲好熱情，大叫阿Sam。身為天主教教徒嘅阿Sam都隨俗有上香，之後佢拎住點燃咗嘅衣紙準備化寶，但又分心行去同粉絲握手，工作人員即醒目幫佢拎走衣紙，阿Sam同粉絲握完手後，切埋燒豬，前後十分鐘就返入後台。<br>撰文：馮仁昭</p></body></html>