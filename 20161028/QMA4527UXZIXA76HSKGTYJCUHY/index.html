<html><header><meta charset="utf-8"><title>Lynn宣佈做人妻城城牛一帶Moka買戒指？</title></header><body><h1>Lynn宣佈做人妻<br>城城牛一帶Moka買戒指？</h1><p>前日係天王郭富城嘅51歲生日，佢個好拍檔兼排舞師Sunny Wong就喺Instagram貼相，透露一大班人幫城城慶祝嘅情況，但相信大家心中有同一疑問，阿城城女友方媛（Moka）呢？冇理由唔現身o架……<br> <br>然後，昨日喺微博就流傳一張相，話係前日目擊壽星城城帶女友FY（即係Moka）去T家藍盒子買結婚戒指，仲話兩個人一直表現恩愛，仲講埋胎教問題，言之鑿鑿咁話Moka有咗，即係想話城城奉子成婚？<br> <br>睇番嗰張打滿晒水印嘅相，好隱約好隱約先見到有一男一女，但係個樣睇得唔清楚，係要爆相爆片嘅，畀張清少少嘅好喎……<br> <br>不過，喺城城生日嘅翌日，佢嘅舊愛熊黛林就突然喺微博宣佈，已經同男友郭可頌結咗婚喇！佢喺微博度放咗兩張蹺住老公手嘅相，再加一張簽字嘅相，非常簡潔。雖然話城城同熊黛林已經分咗手3年，但係始終都共度咗7年時間，舊愛成為郭太，相信郭生都會送上祝福…</p></body></html>