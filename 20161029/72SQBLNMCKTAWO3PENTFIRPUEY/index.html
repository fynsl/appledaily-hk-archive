<html><header><meta charset="utf-8"><title>4大女主角加埋159歲無綫狂拍續集</title></header><body><h1>4大女主角加埋159歲<br>無綫狂拍續集</h1><p>加一個字破壞一套戲名？無綫係專家。簡單加個數目字/「再」字，如《使徒行者2》、《再創世紀》，已經搞掂。<br> <br>睇無綫劇，就好似永劫輪迴咁，同一個劇，一係翻拍，一係開續集，而開續集嗰啲，大多數都唔係原班人馬，《學警》系列都已經算係比較「一脈相承」，《潛行狙擊》唔算，因為已經由《學警》變成Laughing哥嘅故仔。《溏心風暴》系列呢，第一同第二輯故仔完全唔同，但卡士又差唔多，但角色性情大變，又關係複雜，第一輯係親人第二輯變情侶嗰種，睇到傻。<br> <br>不得不提，當然仲有四位女主角加埋百幾歲嘅《深宮計》，梅小青回歸之作(《溏心》係佢老公劉家豪得意之作)，四大女角平均年齡40歲：35歲劉心悠、31歲周秀娜、42歲陳煒同51歲羅霖，又係食《宮心計》條水。男主角呢？回巢幫拖嘅馬浚偉、大台力捧嘅蕭正楠，同埋成日俾監製迫佢扮cute或超齡MK嘅馬國明。<br> <br>至於麥明詩都有份拍嘅《使徒行者2》，冇爆seed哥林峯，又冇釘姐佘詩曼。林峯係因為同無綫約滿，激嬲方丈，所以《使徒》電影版都唔預佢；至於釘姐，聽聞係因為佢開個價太高，所以即使有得拍電影版，劇集版續集依然被飛。冇釘姐，但有余詠珊愛將黃翠如，仲有麥明詩，而卓Sir苗僑偉同歡喜哥許紹雄都喺度，加入咗宣萱、周柏豪同大奸角陳豪。港視回巢嘅蘇萬聰將會擔任監製，取代第一輯嘅文偉鴻。<br> <br>留意番，呢套劇係前傳，仲係同愛奇藝簽署合作協議，中港合拍。而另一套中港合拍劇，將會係依家重播緊嘅香港人經典劇《創世紀》續集——《再創世紀》。幕前幕後班底唔同晒，套劇集拍好剪好後，擺上騰訊首播，就連首曝光嘅宣傳片，都係簡體字。<br> <br>無綫董事局加入咗幾多「紅色背景」人士，大家心照。中國梅鐸兼無綫大股東黎瑞剛，冇耐之前先被委任為大台副主席，依家更加坐正，做埋早排邵氏兄弟主席兼非執董，仲搵埋安樂影片前高層兼大陸編劇姜偉幫手。今年8月，行政長官和行政會議批准TVB申請，准許黎瑞剛、陳國強、許濤同李寶安以《廣播條例》下「不符合持牌資格人士」之身份，對TVB行使或繼續行使控制。咁《使徒2》仲敢唔敢講黑警？</p></body></html>