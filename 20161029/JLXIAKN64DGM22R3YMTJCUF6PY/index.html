<html><header><meta charset="utf-8"><title>賣假菲 - 邁克</title></header><body><h1>賣假菲 - 邁克</h1><p>王菲女士久休開唱，而且講明只唱一場，難怪飢渴交加的菲迷聞訊精神緊張，紮定馬準備第一時間衝往票房搶購門票。心懷不軌的歹徒最眉精眼企，既然擺明有機可乘，此時不出蠱惑尚待何時，賣假菲這門三十六行以外的生意於是應運而生，假海報假門票應有盡有，遲早假場刊假紀念品必定陸續推出，主辦當局一再呼籲切勿上當，擁躉似乎借咗聾耳陳雙耳。唔知市價的你請不要嗤之以鼻，「賣演唱會飛呃得幾多吖」脫口而出，根據網上資料，貴位賣人民幣七千八百一張，平位都要一千八百，大江南北窮得只剩下錢的愚人多如過江之鯽，半小時內傾銷三五百張有何艱難，真係好搵過打劫銀行。經理人力竭聲嘶宣佈，除了官方網站及手機app，其他平台不會發售，但是連雞蛋都有本事製造山寨貨的國家，有什麼不能A，乾脆經理人也克隆一個，越劇《追魚》真假金牡丹對簿公堂的一幕搬進現實上演，「你是妖精！」「你才是妖精！」震天價響，那時才熱鬧哩。<br>落伍的英美歐，仍然全神貫注打黃牛黨，不曉得聰明的中國人出術已經出到新境界，真是土得可愛。不久前在倫敦阿爾拔皇家廳買德國電子樂隊鼻祖Kraftwerk明年演出門票，交易前票房的靚仔哥哥慎重解釋，「嗱，張飛印住購買人姓名，不能轉讓㗎吓，入場記緊帶備附有相嘅身份證，查得好嚴㗎吓。」吓吓吓，吓你個頭，這番話如果畀假菲企業公司同人聽到，恐怕笑到仆街：家陣使鬼撲去買飛咁戇居，中意印幾多就印幾多，一手交錢一手交貨，過了海就是神仙，屆時持有人不得其門而入又點？</p></body></html>