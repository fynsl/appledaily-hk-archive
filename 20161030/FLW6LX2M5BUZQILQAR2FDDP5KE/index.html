<html><header><meta charset="utf-8"><title>老公怕生女做呷醋外父41歲車婉婉陀B四個月</title></header><body><h1>老公怕生女做呷醋外父<br>41歲車婉婉陀B四個月</h1><p>現年41歲的車婉婉與中澳混血兒老公Jonathon Quinlan結婚3年，昨日傳來喜訊，婉婉證實懷孕4個月，預產期在明年4月。婉婉接受本報電話訪問說：「老公知道我有咗之後，第一個反應係好怕佢生女，係驚到爆嗰隻，未出世已諗定識男朋友嘅問題。」婉婉又笑說：「都冇辦法啦！由於時間關係，都已經整好咗喇，咁係上天嘅恩賜嚟嘅，係仔係女都會欣然接受，但自己好大預感係囝囝。」</p><p>狂食養胎</p><p>婉婉自爆婚後一直有造人計劃，但過往計錯經期日子，一直都不成功，直至今年7月看首映後又屙又嘔，血壓又跌至低水平，女友人知道她月經遲了，替她買驗孕棒驗孕才發現真的懷孕。她透露：「本來都諗住放棄，聽完醫生講啲數字都好灰，因為知道40歲懷孕機會都好低，冇乜太大期望，最好笑係老公見到驗孕棒之後，即刻上網查吓嗰個牌子精準度有幾高。」<br>問婉婉陀B後生活最大改變是甚麼？她表示以前沒有吃早餐習慣，但現在又吃生果，又飲果汁及湯水，老公就經常逼她吃東西。她說：「唔知係咪怕我太瘦，養唔到入面嗰位公子或者公主啦！」<br>婉婉又謂她是刻意不問醫生胎兒性別，她說：「我想12月公佈嗰時自己先知，老公𠵱家好矛盾，好怕生女但又估佢生女。我同老公講，如果係女就叫『BB車』，如果係仔就叫『BBQ』，不過我就覺得係『BBQ』，但其實仔女都唔緊要，最緊要健康。」<br>採訪：小米</p></body></html>