<html><header><meta charset="utf-8"><title> 【朱晨麗着過絲襪笠頭】三個遊戲接走白雲</title></header><body><h1> 【朱晨麗着過絲襪笠頭】三個遊戲接走白雲</h1><p>現年28歲嘅「神獸天使」白雲昨日同前港男江俊霖（Kelvin）喺尖沙咀洲際酒店延開38席舉行婚宴。今朝一早，新郎哥就帶住一班兄弟團到酒店接新娘，同為2011年香港先生嘅李晉強有份做兄弟，其他都係圈外朋友。<br><br>有份做姊妹嘅朱晨麗、陳芷尤、劉溫馨、于淼(Maggie)就花心思諗咗三個遊戲，第一個遊戲係要將一對絲襪笠喺兩個兄弟頭上，仲要打死結要佢哋用盡力拉開，喻意「永結同心」，有姊妹口多多講笑話﹕「對絲襪係朱晨麗着過㗎！」不過成班兄弟似乎唔介意，反而仲樂在其中。<br>第二個遊戲終於到新郎哥Kelvin出場，佢要腿張開，將爆谷放喺袴下，跟住其他兄弟就輪流做掌上壓食晒啲爆谷，都幾重口味。而最後一個遊戲就係要成兄弟飲晒成支伏特加，新娘子白雲好緊張，叫Apple要錫住佢老公，留番畀班兄弟幫手頂酒，結果李晉強飲得最多。而一班姊妹收到開門利是之後，雖然冇透露金額幾多，但大家笑晒口影合照，似乎都幾滿意。</p></body></html>