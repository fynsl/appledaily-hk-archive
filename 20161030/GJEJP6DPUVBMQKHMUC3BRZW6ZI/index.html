<html><header><meta charset="utf-8"><title>苦戀星爺13年于文鳳入稟追討七千萬</title></header><body><h1>苦戀星爺13年<br>于文鳳入稟追討七千萬</h1><p>講起于文鳳呢個名就會諗起「星爺」周星馳…<br> <br>周星馳出道以嚟，女友包括有羅慧娟、朱茵及莫文蔚等，直至1999年周星馳同香港建設創辦人于鏡波嘅囡囡于文鳳被爆同遊日本揭戀情，于文鳳多年樂於為星爺背後管理財富，又識投其所好，咁有「計仔」，難怪當年成功俘虜星爺歡心。<br> <br>周星馳與于文鳳拍拖13年，對感情事刻意保持低調，就算二人每次外出消遣，騎呢成性嘅星爺都堅持前後腳，可惜2010年3月分手，有傳係男方始終冇求婚意思，先令于文鳳等到放棄，主動提出分手，更有傳與廖創興銀行太子爺廖堯城交往，至於，星爺曾與o靚模羅凱珊（Kama）傳過緋聞，亦鮮有單獨約會女士。<br> <br>開設財務公司嘅于文鳳，2012年曾入稟高等法院，向周星馳及其旗下星揚海外公司，追討8,000萬元售樓佣金。于文鳳一直幫星爺投資地產，買地、買舖，2002年喺于文鳳建議下，星爺「處女」買入旺角先達地舖，兩年放售即賺1100萬；購入1年多嘅尖沙嘴加連威老道地舖，其後放售又賺足1億。<br> <br>于文鳳1999年與星爺拍拖，即掌握財政，2002年擔任星爺個人財務顧問，按協議每月獲2萬元酬金，金額曾有調高，于文鳳又教星爺發展地產項目，2004年夥拍友人斥資3.2億購入普樂道「天比高」地皮，2007年建四幢四層高嘅別墅，其中16號及18號於2009年出售，星爺為此向于文鳳支付佣金逾1,494萬元<br> <br>直至2011年9月，星爺透過星輝海外有限公司終止于文鳳嘅職務，于文鳳聲稱除咗上述書面協議，同星爺亦有口頭協議，就獲利投資項目向于文鳳支付佣金，佣金為除稅後利潤嘅10%。點知分手後，于文鳳就入稟法院向星爺追討7千萬元佣金及顧問費。</p></body></html>