<html><header><meta charset="utf-8"><title>小生變中生係警號陳鍵鋒買金條退休養老</title></header><body><h1>小生變中生係警號<br>陳鍵鋒買金條退休養老</h1><p>當大家每晚喺電視機前見黃宗澤嘅時候，你仲記唔記得佢同林峯、馬國明、吳卓羲同陳鍵鋒喺大台時曾被封為新「五虎將」，但O依家除咗黃宗澤同馬國明，其餘三虎都已經向外發展。<br> <br>好似陳鍵鋒，佢係2010年離開大台，翌年就返咗大陸賺人仔，之後佢就憑同林心如、楊冪合作嘅劇集《美人心計》而打響名堂，人氣急升。正當大家以為佢會繼續去拼搏嘅時候，昨日有周刊報道話陳鍵鋒，已經諗到急流湧退，為退休作好打算。<br> <br>今年37歲嘅陳鍵鋒，報道指佢講到當年返大陸發展時，並唔係大家所諗一炮而紅，佢都捱過。佢話，以前係大台拍嘅劇，戲份都幾重，但喺大陸初接劇時，角色都唔係好重要，試過一年只拍一部，仲有一次佢講要出外景，化好晒妝等出外景車，但當日劇組就冇安排演員車，咁佢就同工作人員一架車，點知佢係最遲一個上車，上到去已經冇位，但全車都若無其事，冇人打算讓位俾佢，剛好有半個位放咗道具，佢就惟有坐半邊位，唔係就要自己行去拍攝場地。<br> <br>坎坷過後有艇搭…陳鍵鋒O依家喺大陸總算捱出頭來，正當以為佢會大展拳腳嘅時候，佢竟然諗嘅係退休。陳鍵鋒話，當有一日有人同佢講成熟咗、老咗，套套劇都搵佢做老竇角色嘅話，佢就要好好咁諗下，原來小生轉做中生，佢覺得呢個係一個警號。<br> <br>陳鍵鋒話佢O依家已經開始諗，離開演藝工作，自己可以做啲乜，佢想將來過啲安穩啲嘅生活，所以一直都有投資房地產、股票、基金同買金條，因為佢覺得咪嘢都會有機會暴升，報道仲話，陳鍵鋒曾經試過有經紀打俾佢，講咗兩句佢就買咗唔同嘅金融產品，雖然買咗咁多金融產品，但佢依然覺得?頭係最實際，同埋比較安全。</p></body></html>