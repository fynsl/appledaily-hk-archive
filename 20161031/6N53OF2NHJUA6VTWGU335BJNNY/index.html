<html><header><meta charset="utf-8"><title>智取大市：內銀業績侮辱智慧 - 晉佳</title></header><body><h1>智取大市：<br>內銀業績侮辱智慧 - 晉佳</h1><p>新一輪內銀股業績，基本上已可以判定，H股指數可見將來都唔會有估值正常化嘅一日，市賬率唔夠一倍，理論上係近乎破產價，但估值平貴已經冇意思，因為內銀齊齊交一條侮辱投資者智慧嘅業績出嚟。<br>工、建、農、交四行剛公佈嘅首三季盈利，都係按年增長大約1%，中行增長逾2%，但係每股盈利增長都係1%之內，至於招行（3968）同中信行（998）呢兩間商銀盈利增長都係個位數，莫非中國重返計劃經濟？盈利增幅真係夾都冇咁準，相信傅家俊出嚟set cue都set得唔到。<br><br>小弟熟悉國情嘅同事解釋，係因為「權威人士」之前講到經濟要L形走勢，所以內銀可能為咗令自己L形符合習嘴形，所以盈利唔准升得勁、但又唔准跌得勁。姑勿論呢種解釋是否真確，但係內銀完美嘜數已經係不爭事實。<br>喺內銀股裏面，工、中、建、交四行佔恒指比重16.16%，H指成份股裏面，八隻內銀更佔H指比重達41.6%，淨係八隻內銀已經足以令H指完全冇估值參考價值。未來唔代表內銀股唔會升，但只會跟隨周期微上落，唔使旨意內銀以至H股會有突破。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>