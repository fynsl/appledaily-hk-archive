<html><header><meta charset="utf-8"><title>容天鵬孖寶3200蚊！曾流鼻血八歲老馬　後備補上贏二班賽</title></header><body><h1>容天鵬孖寶3200蚊！<br>曾流鼻血八歲老馬　後備補上贏二班賽</h1><p>近日接連有澳洲賽事轉播來港受注，嚟緊星期二輪到墨爾本盃賽馬日。唔知係咪咁樣激起澳洲騎練鬥志，這天原本已有潘頓、柏寶及賀賢贏馬，到第七場二班一哩，輪到澳洲悉尼冠軍級騎師羅理雅建功，佢夥拍後備補出、容天鵬馬房「天時駿駒」由頭放到尾，捧走香港高爾夫球會百週年紀念盃，爆出24倍冷Win，組合獨贏 A3派29元正。<br><br>容天鵬這天殺得性起，第六場以寶遜爆完17倍「捷捷勝」，第七場隨即用羅理雅爆出更冷的「天時駿駒」，這匹八歲馬賽前一天補替健康理由退出的「威利大大」，原本「威利大大」亦配羅理雅，羅理雅排位後更換座騎，策「天時駿駒」7檔起步快速埋欄，慢放自造步速，直路雖受內外欄追兵強烈挑戰，但有流鼻血紀錄的「天時駿駒」仍能力抗來犯，今季首度贏馬，容廐包辦第六口孖寶派3,238元，馬房捧盃連勝三個賽日兼其中兩日起孖，馬房今個月旺到不得了。<br>同場灰馬「再出奇」配潘頓影相飲恨做二奶，搭羅理雅「天時駿駒」開出158倍澳洲騎師大冷Q。三、四名則由一對巴西騎師座騎「比卡超」（莫雷拉）及「小龍兒」（蘇兆輝）順序瓜分，四重彩派七萬五千幾。</p></body></html>