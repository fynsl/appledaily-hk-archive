<html><header><meta charset="utf-8"><title>高C9手記：約人唔止要準時 - 高淑嫻</title></header><body><h1>高C9手記：約人唔止要準時 - 高淑嫻</h1><p>股評人沈振盈（沈大師）早前在facebook講故仔，話有次教完一個投資班，一名遲到的九十後，下課後要求大師再講一次他聽不到的部份，這種事情確實叫人匪夷所思！<br>先講準時，以前我約人一定準時，近年習慣早到15至20分鐘，原因是有個老細約人例早15分鐘出現，我做細的，當然要再早5分鐘。試過幾次之後，發現早到15至20分鐘，讓自己有時間先去洗手間整理一下自己，再氣定神閒等其他人出現，感覺良好，於是以後約人開會或食飯，盡量會早到15分鐘。<br>記得有次約了「金牌莊家」詹培忠食晏，我早到，去完洗手間返回飯桌，發現詹培忠早到10分鐘。我估，上一代人都習慣早到。「超人」李嘉誠也提過，他習慣將手錶較快30分鐘，即使忘記約會，也趕得及應約。<br>聞說，城中一名package靚的富二代也喜歡早到，有朋友跟這名富二代約好開會，朋友預早到達現場做準備，發現對方早到20分鐘。<br>再講尊師重道，今時今日講尊師重道是否很老土？在我的年代，尊師重道等於孝順父母。雖說成年人報名參加投資班，似是學生買了一項服務，但沈大師作為講師，依然是老師身份，學生應該給予基本尊重，學生遲到是自己放棄學習機會，無理由要求老師再講一遍。<br>我也有工餘進修，雖然老師年紀輕，但我上堂戰戰競競，若因工作關係要早退，便提早到場向老師交代，夠鐘要走也不敢隨便動身，深怕打斷老師的教學思路，等到老師講完一節才敢收拾書包離開。回想起來，這些事情從來無人教，只是一向知道上課應當如此。<br><br>高淑嫻<br> https://www.facebook.com/koc9nine </p></body></html>