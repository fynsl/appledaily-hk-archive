<html><header><meta charset="utf-8"><title>智取大市：擺脫爛中資魔咒 - 晉佳</title></header><body><h1>智取大市：擺脫爛中資魔咒 - 晉佳</h1><p>內銀股已廢咗武功，加上人仔貶值預期之下，中資股幾乎全線受拖累，拖累恒指、H指一浪低過一浪，但指數一反彈，銀娛（027）即刻破頂，另外，滙控（005）業績前一樣跌唔落，睇指數不如睇住一批正正常常嘅非中資股票好過。<br>10月澳門賭收按年升8.8%，連續第三個月錄得按年升幅，行業有迹象回穩。賭場本來係一門穩賺不賠嘅生意，即使冇增長，市盈率20倍以上、EV/EBITDA超過10倍亦合理不過。睇番強勢嘅銀娛（027），預測2016年市盈率24.7倍，EV/EBITDA 13.5倍，假如來年賭收比今年更好，股價必有上升空間。<br><br>究竟澳門賭收係咪會繼續升？或者咁講，一個大行業由谷底開始回穩，食住個勢繼續升嘅機會，相信高過一半，加上銀娛周線圖呈雙底，再突破頸線，圖表話你知後市係升多過跌，驚市況拖累佢調整嘅話，分段吸納係唔錯策略。雙底、圓底圖表嘅大價股唔少，除咗銀娛，仲有神華（1088），單日升咗6%，成交創一年高。煤炭價格勁升，令到煤炭股成為中資股之中嘅清泉，不過啱啱咁大成交咁升，消耗咗唔少購買力，咁就等佢唞唞先再買。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>