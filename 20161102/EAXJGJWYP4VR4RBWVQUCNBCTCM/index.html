<html><header><meta charset="utf-8"><title>大冷馬胡官 - 左丁山</title></header><body><h1>大冷馬胡官 - 左丁山</h1><p>退休法官胡國興宣佈參加2017年特首選舉，令好多人估唔到。公關界就知先一步，因為左丁山自大阪回港後第二日已聽到呢個消息，胡國興要搵競選公關，大家當然知道係乜嘢一回事。<br>胡官究竟搵咗邊位，左丁山唔知。胡官雖然話做官唔可以應酬，與社會上好多名人並不認識，但胡家係法律家族，佢大佬係律師，在陸羽飲茶起碼三十年，時時見到，胡官舅仔鄧國楨以前係御用大律師，現在係終審法院法官，在法律界久享盛名；胡官公子係律師，媳婦于文瑛係前熊谷組老闆于鏡波嘅千金，當年于先生嘅頭馬係邊位？咪係大名鼎鼎嘅地鐵主席馬時亨囉。有此背景，故此胡官在宣佈參選記者會上話自己未有班底，固然係事實，但假若佢真的當選為特首，到時振臂一呼，大把中環精英（特別係法律界）願意投身胡營，搵馬時亨做財政司司長都好啱波路啫。<br>胡官開完招待會，上完電台訪問之後，突然間人氣急升，like不絕口，令左丁山大感意外，真係估唔到佢會講：「年輕五十年也會參加佔中」，「首要之事係推動政改」，「梁振英做得唔好睇，干預司法」，「特首地位並不超然」，嘩，句句頂住人地心口，令啲黃絲帶聽得暢快。餐飲M在陸羽飲茶問左丁山點睇，左丁山隨口話：「賠率二百倍」，餐飲M話差不多啦，胡官說話令黃絲帶高興咯喎，藍絲帶一定唔要佢，而選委會嘅一千二百名成員，以藍絲帶佔起碼四分三以上，胡官參選，點會有機會呀，輸硬，如果有特首普選嘅話，情況就會完全不同，任何一位參選人都有機會擊敗現任特首。<br>如CY所講，一石激起千重浪，無端端走咗一隻大冷馬出嚟，在前面領放，還未入閘嘅戰馬，點會唔心急呀，真係以為自己係「巴基之星」？葉劉淑儀呢位野心女士已急不及待講明自己有意思參選，其口氣之酸，全港都有眼見，既話「胡官零經驗，財爺hea足十年，CY民望低」，大有捨我其誰之氣概，斯人不出，如蒼生何？葉太唔該你快啲宣佈，你讓唔起新馬胡官二十個馬位㗎！<br>餐飲M話胡官不計勝負，係要出來搞局，可以有一大收穫，就係在以後幾個月，日日有機會在傳媒曝光，力數CY不是，日日令CY氣頂，玩番個夠本！哈哈，咁又係噃，退休法官批梁，傳媒講一日，特首參選人批梁，傳媒被迫日日報導，胡官不論競選結果如何，都出盡鋒頭，達到批梁目的，令梁特民望不斷被侵蝕。</p></body></html>