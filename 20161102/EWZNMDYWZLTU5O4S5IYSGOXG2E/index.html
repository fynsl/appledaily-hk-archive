<html><header><meta charset="utf-8"><title>《殺人犯》魔童讀Band 1　俾同學仔Cap圖13歲譚真一：我靚仔過城城</title></header><body><h1>《殺人犯》魔童讀Band 1　俾同學仔Cap圖<br>13歲譚真一：我靚仔過城城</h1><p>【《蘋果》專訪】童星譚真一有一段時間被人叫「一哥」，點解？因為他在09年的電影《殺人犯》中飾演不老症殺人犯，當中一句經典對白「我又諗起你老婆喇！」令人毛骨悚然。如今一仔已經是個13歲的中二生，並成功考入Band 1學校。鏡頭以外，一仔是個陽光大男孩，喜歡踢足球、打遊戲機，更成為校內風頭躉，問他與郭富城邊個較靚仔？童言無忌的一仔笑說：「我靚仔啲。」</p><p>譚真一4歲便開始拍電影、電視劇，電影《殺人犯》可說是他的代表作，但原來一仔從未看過這部電影，他解釋說：「我好細膽㗎！夜晚出廳熄燈都要秒速衝返入房㗎！套戲叫《殺人犯》，你聽個名都覺得恐怖啦，我只係睇過少少，冇試過睇晒套戲。不過我就唔驚郭富城，因為佢戲外都對我好好。」問誰較靚仔？一仔笑說：「我靚仔啲。」他還自爆有學姐主動搭訕，怕怕醜醜謂：「其實都冇乜特別，佢哋小息嗰陣，喺小食部見到我，走過嚟問我係咪拍過咩咩咩咁啫。」問到當時有甚麼感覺？他抵死地說：「去得小食部就梗係肚餓啦，答完咪繼續買嘢食囉。」</p><p>想做搞笑角色</p><p>不少人覺得一仔扮殺人犯樣子奸險，嚇親好多人，但譚媽媽反而覺得囝囝當時樣子好可愛，她說：「當年睇完戲，都聽到好多人話佢個樣得人驚，又話想打佢，但我就覺得阿一個樣好cute！冇人教過佢做戲，當時係我讀劇本畀佢聽，4歲人仔可以做到嗰啲表情，都好叻啦。」提到戲中郭富城拉一仔落水一幕，譚媽媽透露在現場驚到喊：「佢哋有蛙人嗰啲喺水底stand by，但係作為一個媽媽，喺現場睇到真係會驚，我喺現場有喊出嚟。」<br>一仔的童年幾乎都在拍攝中度過，譚媽媽自覺令兒子失去正常小朋友生活，所以一仔升中學之後，曾跟譚媽媽表示希望將校園生活放第一位，遇合適劇本才接拍。問現在最想演甚麼角色？一仔說：「希望演啲cute同搞笑嘅，因為有時同學都會喺我面前講番（殺人犯）啲對白，俾人聽到好核突，唔想拍啲俾人笑嘅嘢，一陣又cap圖send番畀我。」</p><p>「開心最緊要」</p><p>一仔現於一間Band 1中學讀書，但有別於一般中學生，不需要上補習班，亦不需要為爭取好成績而狂操試卷。問到對囝囝有甚麼期望？譚媽媽說：「只要佢鍾意就冇所謂，如果我逼佢一定要做經理，但根本唔得嘅……」此時鬼馬的一仔搶說：「酒樓經理呀，我幫你追個餸！」譚媽媽直言不想逼得太緊，她說：「強迫咪盞嗌交，佢都大個仔嘞，知道自己乜時間要做啲乜，總之佢又唔好騷擾我煲劇，我又唔騷擾佢打機，咁就very good喇！我剩係要求佢及格，可能你會覺得蝕咗成績好好嘅分數，但換來佢開心會好啲，喺我心目中，佢開心係最緊要！」<br>採訪：譚倩宜、盧妹<br>攝影：仇志德、馮峰、卓振輝</p></body></html>