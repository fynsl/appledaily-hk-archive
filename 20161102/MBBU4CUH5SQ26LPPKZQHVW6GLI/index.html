<html><header><meta charset="utf-8"><title>11月韓劇大混戰全智賢孖李敏鎬挑戰神劇寶座</title></header><body><h1>11月韓劇大混戰<br>全智賢孖李敏鎬挑戰神劇寶座</h1><p>時間真係過得好快，話咁快就到咗11月，今年剩返兩個月，煲開韓劇嘅自然繼續追劇，如果甚少追劇嘅觀眾，其實今個月都有一部未出街已受到各界關注嘅韓劇出籠，當中由兩大女神男神全智賢同李敏鎬主演嘅SBS新劇《藍色大海的傳說》(藍海)就被睇好係今年年尾嘅壓軸韓劇之一，由於全智賢繼前年嘅神劇《來自星星的你》後再接拍新劇，加上呢齣劇係佢產後復出之作，所以各界都睇高一線，仲睇好佢好似《太陽的後裔》一樣，熱爆全城。<br> <br>由全智賢同李敏鎬主演嘅《藍海》將於今個月16號首播，全智賢挑戰美人魚一角，而李敏鎬就做天才騙子，呢齣劇同《太陽》一樣，飛到外地取景，當中包括飛到西班牙巴塞隆納同埋帛琉進行拍攝，估計劇集會有唔少靚人靚景。劇集由開播以來已受到各界關注，當中賣埠價亦創出新高，但因為大陸有「限韓令」關係，所以未知劇集最終是否可以獲審批喺大陸播出。<br> <br>雖然各界都睇好《藍海》會成為水木劇(逢周三及周四晚播出)嘅收視冠軍，但原來同日其他兩個電視台同樣有新劇首播，所以造成三劇同日首播，估計觀眾喺卡士上會選擇《藍海》先，令其他兩部劇有機會陪跑。<br> <br>至於同樣喺16號首播就包括MBC嘅《舉重妖精金福珠》以及KBS嘅《Oh My金雨》，當中《舉重妖精金福珠》屬青春愛情劇，由兩位年輕演員南柱赫同李聖經擔正，故事以前國家舉重選手張美蘭做藍本，講金聖經飾演嘅舉重選手嘅初戀故事，今次亦都係南柱赫同李聖經繼《奶酪陷阱》後再度合作，估計會吸引唔少年輕觀眾捧場。而KBS嘅《Oh My金雨》則由《茶煲阿四》男星吳智昊同埋女星朴真熙主演，故事講好爸爸照顧患有小兒癡呆症、記憶喪失嘅8歲女兒故事，集親情溫情於一身。<br> <br>另外，今個月推出的韓劇還包括由李光洙、徐康俊、趙震雄主演嘅韓版《Entourage》，劇集將於大後日首播，劇集係改編自美國劇集《我家也有大明星》，李光洙仲會做過氣明星，加上有好戲之人趙震雄坐鎮，自然有捧場客。<br> <br>之後下周一就有《浪漫醫生金實福》，由徐玄振、韓石圭、劉延錫主演，圍繞醫生之間嘅故事，對於鍾意睇醫生劇嘅觀眾自然係必煲之選。<br> <br>最後壓軸登場就係21號首播嘅MBC新劇《不夜城》，今次男主角係《太陽的後裔》男二晉久，佢首次擔正做男主角，夥拍韓劇《善德女王》女星李瑤媛及《結婚契約》女星UIE，更會到日本取景，劇集主角為名利及權力展開爭奪戰。</p></body></html>