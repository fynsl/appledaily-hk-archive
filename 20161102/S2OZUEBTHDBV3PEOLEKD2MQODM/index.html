<html><header><meta charset="utf-8"><title>隔牆有耳：經民聯晚宴　冇咗一男子「喜歡你」財爺　卡片蘇　合皮大合唱 - 李八方</title></header><body><h1>隔牆有耳：經民聯晚宴　冇咗一男子「喜歡你」<br>財爺　卡片蘇　合皮大合唱 - 李八方</h1><p>經民聯係繼民建聯外，最多立法會議員嘅建制派政黨，係議會「堅實嘅保皇黨」，再加埋佢哋前主席梁君彥做埋立法會主席，噚日該黨舉行4周年慶典暨晚宴，問責班子幾乎傾巢出席，由特首梁振英、三司到各個局長、常秘等都有畀面出席，加上政商界猛人，筵開38席，場面墟冚。</p><p>梁君彥把口撬唔開</p><p>官員出席晚宴，好多時露一露面就走，不過噚晚唔少官員都食到最後先走。<br>幾個疑似特首候選人同場同枱，難免令人覺得暗中較勁，睇吓邊個多朋友啲，邊個最多人上前集郵等，八方單憑目測嘅「科學」統計，「奶媽」林鄭、財爺各有千秋，至於梁特因為早走，所以難以比較，不過財爺之後獲邀上台同眾人大合唱，而奶媽就無上台，當中有乜微言大義，就各自諗喇！<br>去年CY喺經民聯晚宴同Beyond成員黃家強合唱《喜歡你》並上載至facebook惹來版權風波，不過昨晚梁特由於一早走咗，所以大家無緣再聽佢歌聲。<br>咁噚晚嘅唱歌環節自然係高潮所在，晚宴後段，經民聯一眾核心成員拉埋眾司局長齊齊大合唱，先後唱咗《My Way》同《獅子山下》，曾俊華、譚志源都有參與，蘇錦樑直情合皮到好似自己開騷，袁國強表現怕醜，咪以為梁君彥口大就一定係「咪霸」，彭耀佳隊埋支咪畀佢，都撬唔開佢個口！<br>另外噚晚焦點除咗係特首選戰，梗係仲有中央會就宣誓案釋法，一眾政界人士聚頭梗係議論紛紛，作為立法會主席，梁君彥梗係俾大家追住問，不過佢就一再重申自己係最孤獨嘅人，所以中環、西環，各個政黨有乜風聲佢都收唔到喎，真係信不信由你。<br><br>李八方<br>mailto:pf_lee@appledaily.com</p></body></html>