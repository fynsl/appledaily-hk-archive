<html><header><meta charset="utf-8"><title>【馮仁昭四圍超】欣宜雪卵睇價　生一個再領養</title></header><body><h1>【馮仁昭四圍超】<br>欣宜雪卵睇價　生一個再領養</h1><p>鄭欣宜同周秀娜主演電影《29+1》係今年「香港亞洲電影節」嘅閉幕電影，前晚佢哋去油麻地出席電影閉幕禮。明年剛好30歲嘅欣宜突然話好想結婚生仔，可惜未有對象，佢呻話：「邊度搵啫，唔通去街市搵呀？」問到有冇考慮「雪卵」，欣宜好雀躍回答：「我真係有諗過，呢個真係一個完美計劃。因為啲eggs（卵子）有限，但我唔知雪住啲eggs貴唔貴，如果我負擔得起，我會雪㗎，因為我想第時生一個，仔女都冇所謂，只要健康可愛就得，另外都會領養一個。」</p><p>娜姐拓眼界</p><p>而周秀娜前晚就着咗條性感大露背裙，佢話：「第一次主演嘅電影被選為閉幕電影，所以我都特登揀條隆重嘅裙出席。」而娜姐今年已經31歲，她笑言唔擔心：「其實每個女仔、男仔對29+1呢個年紀都有唔同想法，我拍嘅時候就專心演好角色，冇擔心其他嘢，反而拍完個人仲會有另一種心態去看待呢樣嘢。」問佢恨唔恨嫁？佢話：「拍完呢套戲自己睇事物都唔同咗，會覺得時間都係咁過㗎喇，所以冇擔心呢方面！」<br>撰文：馮仁昭</p></body></html>