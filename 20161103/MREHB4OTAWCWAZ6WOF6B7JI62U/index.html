<html><header><meta charset="utf-8"><title>魚樂無窮：優質品牌叫兩飛 - 唐牛</title></header><body><h1>魚樂無窮：優質品牌叫兩飛 - 唐牛</h1><p>土炮餐飲股成為市場焦點，譽宴（1483）賣盤予中港資深證券人士正式完成，獲新三板公司硅谷天堂斟緊嘅富臨（1443），又傳出復星（656）有意橫刀奪愛，熱鬧程度不遜於特首跑馬仔。尋寶遊戲一觸即發，於內地經營吉野家嘅合興（047），一度炒高三成，證明資金搶貨非常凶狠，上市約兩年嘅鴻福堂（1446），好大機會成為下一個目標！<br>鴻福堂主打中式草本及非草本飲品，佢嘅支裝飲品或者中式湯品，大家都應該飲過，集團中港共有逾百家自營零售店，大部份港鐵站及商場都見到佢嘅蹤影，品牌效應極大。<br>正因如此，員工及租金成本極大，中期只賺142萬銀，純利率只得0.4%，猶如雞肋；但從殼股角度出發，形勢即180度轉變︰市值5億唔夠，平到笑；大股東持貨逾六成，夠集中；有淨現金揸手，好健康。<br>畀多兩個資訊大家參考︰一、大股東曾於6月增持，作價最高0.78元，較現價還高一成；二、太古（019）最近購入可口可樂美國資產，證明飲料市場有價有市，細細粒鴻福堂如獲巨企相中，爆炸程度難以想像，呢個水位入場叫兩飛，抵到爛！<br><br>唐牛<br> http://www.fb.com/tongcow88 <br>本欄逢周二、四刊出</p></body></html>