<html><header><meta charset="utf-8"><title>智取大市：打破彭博必勝法 - 晉佳</title></header><body><h1>智取大市：打破彭博必勝法 - 晉佳</h1><p>彭博發明咗炒股必勝法，自從2010年至今，只要20000點買，24000點沽，可以來回賺幾次20%。問題係，往績能否延續落去？以目前形勢睇，未來兩年，恒指上落範圍更一定會遠高於4,000點。<br>上望點數一定高於24000點，內銀業績嘜數令賬目無法分析，假設呢批死屍嘅估值唔會變，恒指仍有騰訊（700）呢類高增長股份，再其次，即使滙控（005）、本地地產股盈利前景並不亮麗，連同公用股，呢批藍籌每年仍錄得正現金流，令每股賬面值膨脹。目前恒指賬面值係19643點，全年業績後可能會升至20000點，出年又有可能升至接近21000點。今年底24000點可能係市賬率1.2倍，但出年可能25000點先係市賬率1.2倍，恒指範圍上限因此會逐年推高，令24000點難以再成為恒指頂部。<br><br>根據上述理論，恒指下限亦以同樣幅度上移，但有一個例外情況，就係資產泡沫爆破。資產泡沫爆破會掉轉令上市公司資產價格下跌，從而令賬面值下滑，資產價格下跌預期，亦令市賬率跌至更低，恒指到時就有條件跌到遠低於20000點以下。波幅點解會擴大？下期再講。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>