<html><header><meta charset="utf-8"><title>中環在線：王維基繼續燒錢搞網購 - 李華華</title></header><body><h1>中環在線：王維基繼續燒錢搞網購 - 李華華</h1><p>港視（1137）主席王維基（Ricky）失落免費電視牌後，再失落立法會議席，做咗一排「雙失中年」後，近期力谷旗下HKTV mall生意。佢噚日出席總商會一個論壇時自爆，HKTV mall成立至今兩年每年都蝕兩億元，仲話相信未來幾年都難以做到收支平衝。隨即打蛇隨棍上sales上身，向在場人士力推HKTV mall App，可能真係好重要，Ricky講咗3次。</p><p>App下載量300萬次</p><p>雖然過去兩年每年蝕兩億，但Ricky對呢盤生意仍然相當有信心，之後每年繼續投放兩億元作營運資金，又話以前做香港寬頻都要蝕足7年先收支平衡。HKTV mall開業初期經常俾人投訴物流出現問題，Ricky就播咗段倉庫自動化嘅短片，仲話下年3月新倉庫落成，可進一步解決庫存問題咁話。<br>做咗兩年網購，Ricky話對自己最大嘅影響就係發現網上買嘢真係平好多，HKTV mall更令到佢買咗好多唔等使嘅嘢，一年內就連鞋都買咗成12對，真係開心買鞋，唔開心都係買鞋啦。<br>另外，Ricky首次公佈HKTV mall嘅數據，單計9月網頁就有成百萬流量，4至9月期間有超過10萬客幫襯，iOS同Android App下載量加埋差唔多有300萬次。唔知呢啲下載量幾時先變成真金白銀呢？<br><br>李華華<br>mailto:LiWaWa@AppleDaily.com</p></body></html>