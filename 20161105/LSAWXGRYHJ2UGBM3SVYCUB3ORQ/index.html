<html><header><meta charset="utf-8"><title>《都市閒情》前主持盧念國中風猝逝</title></header><body><h1>《都市閒情》前主持<br>盧念國中風猝逝</h1><p>《都市閒情》前主持鄺佐輝去年12月因癌症逝世，想不到未夠一年，另一位《都市》前主持盧念國，亦於前日因腦中風於廣華醫院病逝，終年57歲。人稱盧盧的盧念國早年患有腎病，其昔日《都市》拍檔陳寶儀和楊瑞麟等均為他的離世深感難過，楊瑞麟更感慨說：「真係幾欷歔，人嘅生命真係好脆弱。」</p><p>曾為無綫主持《婦女新姿》及《都市閒情》逾十多年的盧念國，本周一突然腦中風被送往廣華醫院急救，可惜延至前日早上6時終告不治，終年57歲。<br>盧念國早年患腎病，體重急跌，昔日好拍檔兼好友的《都市閒情》前主持陳寶儀昨透露曾與余文詩和楊瑞麟等舊拍檔趕往醫院探望，她昨在電話中說：「佢星期一夜晚同朋友食完飯後出事，星期二我收到楊瑞麟通知，跟住收到余文詩短訊，我即刻仆出去（醫院），已經話佢情況唔樂觀。去到有一班舊同事同朋友，嗰陣時佢已經昏迷冇反應，大家都喺佢耳邊傾偈，安慰佢，希望佢加油。到星期三，我再收到余文詩短訊，話佢啲屋企人喺晒度，到第二日我一起身就收到佢星期四早上6點幾走咗。」</p><p>陳寶儀讚記性好</p><p>陳寶儀指年前有跟盧念國食飯見面，當時他已因腎病體重急跌，但依舊談笑風生，反應甚快。對於好友離世，陳寶儀深感難過：「好唔開心，因為佢係我個女（羅苡之）嘅補習老師，當年我個女讀小學請補習先生，但冇一個敢教佢，因為女拔萃啲嘢實在handle唔到，跟住盧念國問我個女讀幾年班，我唔知話2年班定3年班，跟住佢話我教佢啦，我問佢教邊科，佢話邊科都得。盧念國好嚴好惡，教到我個女非常之好，一教就教到小學畢業，佢中英數都好，同埋佢記性好到唔可以相信！」陳寶儀透露盧念國還未結婚，有父母及一個弟弟，由於盧念國是天主教徒，深相喪禮會採天主教儀式。</p><p>楊瑞麟感到欷歔</p><p>盧念國生前另一好友余文詩昨指盧念國是在巴士上暈倒被送院，她亦到醫院探望過，但當時盧念國已昏迷，問可知對方遺願？她說：「唔清楚，但大家好放得開，隨遇而安，約會時都係傾吓近況，講吓旅行去邊，我諗佢同我一樣都冇做嘢，大家都退咗休。」余文詩大讚盧念國為人風趣幽默，是知識分子，更曾在《東華》的卡拉之星表演唱歌。<br>曾趕到醫院見盧念國最後一面的楊瑞麟昨感慨說：「佢為人好低調、好幽默，佢走咗梗係好可惜啦，真係幾欷歔，人嘅生命真係好脆弱。」90年代曾與盧念國主持《都市》的鍾淑慧昨亦說：「佢好正氣同注重健康嘅一個人，聽到呢個消息都好驚訝，希望佢屋企人唔好太過傷心。」<br>採訪：魯吉</p></body></html>