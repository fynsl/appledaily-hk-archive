<html><header><meta charset="utf-8"><title>【前幕後玩家】PR裸辭：你一支酒　我起到間學校</title></header><body><h1>【前幕後玩家】<br>PR裸辭：你一支酒　我起到間學校</h1><p>「不嬲以嚟，公關都係我嘅夢想職業，工作其實有好多成功感，我都好滿足，只不過喺商業世界裏面，好多嘢都用金錢堆砌出嚟。」對於喺公關行業打滾咗十年嘅鄭凱恩(Angel)嚟講，公關行業刺激好玩，兩年前佢本來將升職至公關總監，但佢竟然喺「三十而立」呢個人生關口選擇裸辭，為咗去追另一個更大嘅夢——喺緬甸起一間音樂學校。<br><br>喺公屋長大嘅Angel，大學公關及廣告系畢業後順利成為「幕後玩家」，同你同我一樣，為生活、為錢拚搏。凌晨收工係家常便飯，最瘋狂試過為搞活動連踩三日冇瞓過。公關工作的確帶畀Angel好多成功感，不過佢心底裏一直有疑問，「二十五至三十五歲嘅人都會有呢個迷失，因為想賺好多錢，要買樓，但生活唔只係講錢。」公關行業五光十色，令佢更感覺到虛無同迷失，「我哋花咗百幾萬去做場地佈置，所有嘢可能一晚就冇晒，喺event入面畀VIP嘅酒，最貴嘅我見過百幾萬一支。你一支酒，我可以起到間學校。」</p><p>為咗追尋真正想擁有嘅人生，2014年年底Angel放棄高薪厚職，出走到緬甸十個月，喺金三角地區景棟一間孤兒院義教音樂同英文。當地環境較落後，Angel笑笑口話，「緬甸就係『免電』，冇電嗰時，三個小朋友迫埋一部電子琴裏面，淨係喺度練手指，其實係冇聲嘅，我就拍住拍子，哼住音樂，係無聲音樂堂。」<br><br>雖然資源缺乏，不過當地小朋友對音樂充滿熱情，即使冇電、又或者喺攝氏四十度高溫下仍然會繼續練習樂器。義教一段時間，Angel亦見證孩子嘅轉變。有位小男生天生冇咗四隻手指，起初因為只睇到其他人學樂器而失落，但之後老師發現可以安排佢學打鼓同聲樂訓練，「佢打鼓嘅節奏感非常強，有次演奏會，當佢表演完後落台，眾人歡呼，佢就扮cool咁笑一下！」呢個笑容令Angel深受感動，「佢發現咗樂趣，原來自己係有價值，音樂可以慢慢建立一位小朋友出嚟。」</p><p>喺香港，小朋友學樂器為贏在起跑線，而對緬甸嘅孩子，只為跑在另一條線。Angel表示，景棟位於運送毒品嘅主要交通樞紐，當地兒童非常容易接觸毒品，「喺當地，大約五毫子美金，已經買到一大包K仔；曾經聽聞有人喺當地學校，一個小朋友書包入面搵到毒品，原來係當地警察畀個小朋友，叫佢哋拎返屋企畀家長散貨。」Angel開始思考，究竟可以繼續為景棟小朋友做啲咩？樂器可唔可以取代毒品？<br><br>2015年義教期間，緬甸發生水災，Angel同其他老師舉辦首個籌款音樂會，由孤兒院小朋友組成小提琴弦樂團演出，一千個景棟村民，第一次見到咁多部小提琴同時演奏。大家都好驚訝一班小朋友喺短短數月進步得咁快。音樂會嘅成功令Angel再諗多一步，「佢哋音樂天份咁高，音樂中心嘅夢可能可發大啲，真係搞一間音樂學校？」<br><br>同孤兒院牧師商量過後，Angel馬上着手搵地、親自同當地官員開會，最後Angel以當地孤兒院名義，買下位於景棟一塊地。緊接喺2016年，Angel成立慈善組織Build A Music School，希望能集合更多有心人令音樂學校夢成真。</p><p>喺景棟買地唔難，難在起樓。Angel表示，因為學校將興建喺山上，所以建築材料運費特別貴，除咗修路、修地興建教學大樓、男女宿舍，軟件亦需花費，包括樂器同聘請老師，計劃預算約港幣200萬。由幾部爛電子琴、到成立樂團，買地計劃興建音樂學校，Angel只係話畀小朋友聽，除咗毒品之外，「呢個世界仲有好多選擇，其中一條路就係音樂；每次聽佢哋拉Canon in D嘅時候，我就會淚人咁喊，諗起我哋喺冇任何資源嘅情況下，點樣一步一步去行到台上。」<br><br>為咗緬甸嘅小朋友，Angel喺返港後，四出講talk，希望更多人認識音樂學校計劃，仲眾籌出書《緬甸二家姐》，預計今月月底推出，努力諗計籌200萬；而為咗自己，就只係間中接PR相關嘅freelance，賺嘅錢好有限。Angel笑笑口話，緬甸義教經歷令佢成個人唔同咗，就連消費模式都改變埋：「high tea嘅價錢，其實可以買到一包米，養到30個小朋友；喺兩個平行時空生活過，先發現原來邊樣嘢對我生命更加重要。」的確，生活中有啲事情，錢未必買到。</p><p>或者你會覺得Angel好傻？世界上咁多小朋友，又救得幾多個？Angel就話，「我讀大學時，有位Professor同我講，Angel呀，呢個世界唔公平o架，你改變唔到啲咩。」呢句說話令佢印象深刻，不過佢一啲都唔認同，「係，世界係唔公平，但唔好畀呢個框局限。未必改變到大事，但只要改變一件好細嘅事，縱使啟發到一個人，影響力都可以好大，同埋係值得嘅。」<br><br>Angel笑言，同三十幾人一齊發夢起學校係件浪漫嘅事。敢於發呢個夢，因為佢深信，音樂可以改變人，「我哋嘅小朋友輸在起跑線，看似係蝕底、被忽略嘅一群；但我哋係跑緊另一條路，仍然可以贏在追夢終點上。」<br><br>後記<br>小編喺整理資料時不斷咁諗，假如可以做到公關總監，生活應該過得很不錯，甚至買樓在望？假如小編係Angel，又會唔會甘願放棄工作多年建立嘅一切，隻身走到異地做義工？不過，當翻睇片段見到Angel講起緬甸一班小朋友時，眼中流露嘅熱情同笑意，小編知道自己實在係諗得太多。衷心希望Angel同三十幾位小朋友一齊發嘅夢快將成真。<br><br>B.A.M.S. - Build A Music School Facebook專頁<br> https://www.facebook.com/buildamusicschool/ <br><br>關於《緬甸二家姐》眾籌出書<br> http://bit.ly/sparkbams <br><br>場地提供：OVOCAFÉ WANCHAI<br>地址：灣仔灣仔道1號地下(灣仔舊街市內)<br>電話：2527 6011<br><br>採訪：何宛珊(表妹)<br>攝影：馮峰、Neo<br>後期：Roy<br>編導：Kaman<br>編審：Kaman、仙<br><br>相關文章：【我無樓，但我很傑出】80後唔儲錢唔買樓　搞慈善窮遊40國家<br> http://hk.apple.nextmedia.com/entertainment/art/20161022/19808606 </p></body></html>