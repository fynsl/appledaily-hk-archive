<html><header><meta charset="utf-8"><title>楊怡賀陳少邦大婚　生B互勉</title></header><body><h1>楊怡賀陳少邦大婚　生B互勉</h1><p>跟林峯和楊怡於同期無綫藝員訓練班出身的36歲陳少邦，今年6月與32歲澳門電視主持女友鄭加盈註冊結婚，一對新人昨於尖沙嘴帝樂文娜公館酒店擺喜酒，而下月17日二人將再到澳門旅遊塔設宴款待親朋。陳少邦昨日找來楊明、徐榮、李霖恩、黃嘉樂等人擔任兄弟，擔任伴郎的鄭世豪因早前打籃球弄傷十字靱帶而撐着枴杖到場。佘詩曼、楊怡、周家怡、張美妮、黃浩然、莊思明等前來飲喜酒，晚宴由喬寶寶擔任司儀。</p><p>新娘想龍鳳胎</p><p>陳少邦與鄭加盈昨穿禮服婚紗接受傳媒訪問，應要求攬到實肉緊咀嘴，陳少邦興奮地說：「好開心，好緊張，怕有甩漏。」問到造人大計時，他說：「今晚不設防，不過我今晚都不醉無歸㗎啦。」鄭加盈指生BB順其自然，揚言父親是龍鳳胎，希望有少少遺傳。昨日一對新人未有接新娘儀式，但有「爆門硬搶新娘」。問到愛的宣言，鄭加盈大讚老公孝順，陳少邦則讚老婆靚女，他說：「我老婆好靚，同埋做呢行都知，身邊人會好慘，佢對我好關懷，好體貼，又唔會畀壓力我，令到我可以實現自己夢想，亦好鼓勵我。」之後他更連講十次「好愛」，笑言比林峯還要多。<br>楊明與女友莊思明昨晚被追問婚期，但楊明笑言目前先以工作為重。問莊思明是否等胞姐莊思敏結婚後才能結？她笑謂：「唔知等到幾時喎。」</p><p>唔畀老公壓力</p><p>楊怡昨因老公羅仲謙要開工而單拖前來，問她可有跟一對新人講夫妻相處之道時，她說：「唔使啦，我都要學習，總之大家相敬如賓，對對方有份信任。」會否與老公夾時間造人？楊怡笑說：「食飯都難啦，總之大家目標一致咪得囉，唔好畀對方有壓力，咁個天一定會畀小朋友我哋嘅。」<br>採訪：黃曉妍<br>攝影：陳慧安</p></body></html>