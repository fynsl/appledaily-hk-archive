<html><header><meta charset="utf-8"><title>超索唐嫣頒獎！吳婉芳痛失婦女銀袋賽愛駒太重磅追唔切僅敗</title></header><body><h1>超索唐嫣頒獎！吳婉芳痛失婦女銀袋賽<br>愛駒太重磅追唔切僅敗</h1><p>沙田馬場這天戲肉係第八場1800米國際三級賽婦女銀袋賽，上屆由苗禮德馬房「人強馬勁」夥拍南非騎師霍勵賢爆冷勝出。苗廐今屆以「馬上發財」成功衛冕。此駒在毛里裘斯裔騎師田泰安胯下爆29倍綠燈Win，力挫吳婉芳愛駒「喜蓮獎星」，組合獨贏A2派30元正，超索的大陸女星唐嫣是頒獎嘉賓之一。<br><br>「馬上發財」乃五歲南非自購馬，由苗禮德在祖家為幕後入貨，此駒來港後四捷都在谷草，田草是盲門最叻只在1600米跑過第二，今次婦女銀袋係佢首度跑田草 1800米。田泰安替「馬上發財」均速前置跑主動，沿途居前，步速唔算太快，此駒直路上率先突圍，之後猶有餘勁，最終首駒衝線，初嘗田草贏馬滋味，而田泰安連同第六場勝出12倍告東尼馬房「駟寶」，這天自製一口冷孖寶。<br>盃王大摩今場出四駒，結果以吳婉芳愛駒「喜蓮獎星」名次最佳，此駒在新配搭潘頓胯下，直路在內疊馬群中穿插上前入Q，若非負133磅太重，讓「馬上發財」13磅，未必追唔切輸四分三馬位。今場雷神騎榮智健愛駒「東方快車」大熱跑第三，第四名是直路嚴重塞車的韋達座騎「天才」，四重彩派四萬一千幾。<br>全場唯一外隊馬來自澳門的「阿方索」閘前瘋狂落飛，由30倍跌到 13倍開跑，12檔起步沿途外叠望空蝕位，末段追上為時已晚只獲第八名，馬主今次征港斗零獎金都拎唔到。</p></body></html>