<html><header><meta charset="utf-8"><title>笑到最後：辣招推高樓價一成 - 高明</title></header><body><h1>笑到最後：<br>辣招推高樓價一成 - 高明</h1><p>政府星期五收市後宣佈港人買入第二層樓嘅雙重印花稅（DSD）劃一徵收15%，並已經生效。首先，本欄喺度作出兩個預言：<br>一、預計一年後本港樓價會再升一成，以現時中原城市指數143.68，本欄預計出年會升到158點；二、新盤100呎以下嘅樓會變得普遍，然後啲人繼續買。<br>政府每次加重辣招以為可以控制需求，客觀效果都只係控制供應。倒番轉諗，二手市場已經被辣招近乎消滅，本來只係得手上有自住以外樓嘅人有機會見樓價高賣出嚟，𠵱家又加稅，不如繼續收租好過。<br>每次加辣結果又係益發展商，因現時市場最大供應來自新盤，欠缺二手競爭之下，發展商話嗰間樓值幾錢，就係幾錢。本來市場已經有發展商「細樓貴賣」嘅趨勢，高明預計新辣招會令呢個趨勢加劇。<br><br>偏遠地區都仲要住劏房會變成「新常態」；新嘅「神則」，或者係有發展商研究到廁所係幾個單位共用。近年發展商創意人盡皆知，已發明「不能坐的馬桶」，喺「歪理變真理」嘅香港，隨時再發明「共用廁所嘅蚊型豪宅」。<br>至於樓價，當然新招一出係會有影響，加上美國總統大選，同預期12月聯儲局會加息，短期樓價受壓唔出奇。但樓市格局冇變，新例之下，二手市場會更死寂，發展商定價變成市價，即使你唔買，走咗去租樓一樣支持緊樓價。除非特朗普當選並瘋狂加息，要黑天鵝生隻紫天鵝出嚟先會嚇到市場，否則格局冇變，依然係緩慢咁加息。<br>至於點解估計升一成，因為運輸及房屋局局長張炳良拎今年9月樓價同2013年2月雙倍印花稅推出前比較，當年推出雙倍印花稅令樓價橫行超過一年，但樓市去到2014年下半年急升，2014年全年升13%。高明預計，市場對新辣招調整速度會加快，未來半年進入調整期，農曆年後見冇大跌啲人又再衝入場，保守估計，一年後樓價較現水平多一成，即158點。<br><br>高明<br> http://www.fb.com/bigricetea <br>本欄逢周一刊出</p></body></html>