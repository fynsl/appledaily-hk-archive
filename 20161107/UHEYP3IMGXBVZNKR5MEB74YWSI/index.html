<html><header><meta charset="utf-8"><title>經濟客艙：老公買樓唔落老婆名 - Captain Cool</title></header><body><h1>經濟客艙：老公買樓唔落老婆名 - Captain Cool</h1><p>原來我哋都係《失戀急讓》嘅地產經紀項少龍，真愛只係吹水，喺香港冇個過千呎單位，真愛真係可以有情飲水飽咩？至少我條女話我知唔係。你話結錯婚大鑊，定買錯樓事大？其實兩樣嘢都係一世嘅。結錯婚，隔籬嗰個最後未必同你一齊；但買錯樓，條數跟足你一世。<br>星期六凌晨，政府提高買賣住宅物業印花稅劃一15%，想換樓嘅香港中產俾新稅制挾死，更加上唔到車。我個名畀咗阿媽去買樓，佢好得戚話，「好彩快一步買咗，如果唔係想多層樓收租退休，要畀多15%印花稅，罰畀政府」。<br>而繼續同屋企人住嘅我，可見嘅將來都唔再諗咩買樓。喺香港買個400萬嘅單位，新稅項下要畀60萬銀，較舊稅18萬多咗足足42萬，哪有錢？身邊有搵到第一桶金嘅朋友，都為換樓頭痕。「家陣畀雙倍印花稅鎖死啲錢，又要等半年後舊屋賣走先可以退稅；買新樓又唔可以同銀行貸款借足七、八成按揭，點換樓？」講笑話，人哋大陸假離婚避限購，可能家陣香港結婚，老公大條道理唔落老婆名，第時換樓可以慳番筆。<br><br>結婚、買樓換樓同樣要講timing。不過，政府出招令我哋唔知道幾時先係入市良機。聽英國嘅朋友講，英國樓價同樣被炒起，仲要係俾香港同中國嘅資金炒起，大家寧願租樓住。不過，呢個英國朋友話，香港政府向樓市加辣，睇吓撐到幾耐。佢仲話梁特首想用調控樓市為連任增加籌碼，一定唔work。英國喺今年4月1日都有為樓市加辣，本地或海外買家購入第二個物業，要畀額外3%印花稅。不過，新稅項出台7個月，令英國民怨四起，要求撤走辣招。記得當時有香港買家「趕尾班」喺英國買樓，就好似香港咁，內地人新稅下繼續買。人仔繼續貶值，佢哋走資嘅信念，比我哋香港人要買自住樓更堅定，非本地買家新稅率加至30%都趕唔走。<br><br>Captain Cool<br> https://www.facebook.com/seeforcaptain/ <br>本欄逢周一刊出</p></body></html>