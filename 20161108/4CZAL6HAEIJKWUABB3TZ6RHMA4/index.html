<html><header><meta charset="utf-8"><title>大棋局：樓市已進入危險期 - Mr. Tregunter</title></header><body><h1>大棋局：樓市已進入危險期 - Mr. Tregunter</h1><p>樓市進入危險期，唔係因為樓價升得好高、冇人睇淡、中國經濟走下坡等問題，而係物業二手市場被政府搾乾。無論炒股、外滙、商品、債券、對沖基金、貨幣基金、共同基金等，問任何一個金融圈中人，最驚嘅係流動性問題。<br>散戶睇價，大戶睇量。大戶掟錢入一個投資項目，第一樣諗到時點樣轉身出貨。賭場如果下下有入冇出，邊個會嚟玩？新辣招統一買第二個物業開始要付15%印花稅，換句話，投資者唔係睇樓市再升15%以上，邊個會去買？同樣地，業主揸住兩個以上物業，唔係睇樓市會跌多過15%，邊個會去賣？<br><br>整個物業二手市場被政府放入雪櫃，人為地造乾。要明白呢類辣招，要先明白大陸思維。早前內地頻頻出現地王，要地王唔再出現用乜嘢辦法？結果係唔賣地，唔賣地咪冇地王。情況同《九品芝麻官》內蔡少芬不賣身，徐錦江話玩完佢唔畀錢就唔係賣身有異曲同工之妙。<br>當一個市場被造乾，後遺症就係價格容易波動及出現掰價。因任何價格都係邊際價格，即係最後一口價就係市價。過去就算大炒家持有大量物業，要打莊控價都不太可能。但現時新盤開賣，如旁邊一棟樓仔突然創新高，新盤開價立即變得合理，因為市場已被政府造乾。<br>可以預期若之後樓市波動，政府下一次辣招會點搞。現時辣招多針對買家，目的係令你好難買；將來若再出招會針對賣家，目的係令你好難賣。美國證券交易委員會今年推出一項新規，貨幣市場基金贖回壓力大時可以收手續費。即係當啲人覺得個市會跌，去續回基金時，基金會收手續費，令人覺得一贖回即大蝕，不如睇定啲。香港樓市，未來將會一樣。最後會搞到香港物業市場同大陸一樣，二手樓成交仆直，要套現就走去加按。投資物業，已經冇以前咁好玩。<br><br>Mr. Tregunter<br>本欄逢周二刊出</p></body></html>