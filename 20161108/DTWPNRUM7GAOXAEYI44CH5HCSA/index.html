<html><header><meta charset="utf-8"><title>七級偽術：如果我係乜乜乜 - 彭瑪莉</title></header><body><h1>七級偽術：如果我係乜乜乜 - 彭瑪莉</h1><p>執筆之時，「佔西」仍然持續，雙方在德輔道西對峙，形勢有點緊張，劍拔弩張，敵未動我未動，似乎人人都在等待「出事」一刻。<br>此刻除了八卦市民如Mary雙眼緊盯電視外，相信好多行家都做緊同一個動作，不過就唔似Mary純八卦，可能已經開緊工，同管理層開緊會、通訊中，或已按危機處理指引，啟動有關程序。<br>Mary當然不單指警方或各大政府部門的新聞官，以至我們那位白宮發言人，對他們來說，無論主子人是否在港，都必然在努力收料匯報，幫老細度緊回應口徑。<br>開工的，除了他們還有誰？<br>唔，如果我是各政黨負責人，此刻當然密切留意事態發展，金晴火眼睇住差人示威者，邊個着邊個唔着，先決定明天條line如何落墨，幫哪一邊，幫又幫幾盡。<br>如果我係各大公共交通機構的行家，此際當然同營運團隊溝通緊，做定晒群眾散或不散，幾點散的安排和相關宣佈，明早開工日，如果佔西持續，人哋點返工是大事。<br>如果我是各大學校長和公關組，這時應如熱鍋螞蟻，到底示威者中尤其最前線最勇武那些，有冇自己學生和講師呢？如果真有學生教職員被人拉咗，記者查詢應如何回應呢？點講先唔得罪學生又不會被示作縱容學生呢？仲有，網上指某些學生會開放地方支援示威者，真定假呢？<br>如果我係一眾傳媒之友，由中國問題專家到政治評論員、各科學者，以至玄學家，可能都要諗定記者問到講乜好兼出到位，係囉，其實從玄學角度，丙申流年係咪會流血告終先。<br><br>彭瑪莉<br>mailto:marypang2015@gmail.com</p></body></html>