<html><header><meta charset="utf-8"><title>求驗客手記︰紅魔反底捉天鵝大三巴起動鳥</title></header><body><h1>求驗客手記︰紅魔反底捉天鵝<br>大三巴起動鳥</h1><p>呢排曼聯唔掂，除咗領隊摩連奴之外，就以「大三巴」嘅壓力最大，因為佢哋係隊中三個最大牌嘅球員。喺禮拜日場波，「大三巴」終於發威，伊巴謙莫域同保羅普巴入波，「月巴」朗尼就有兩次助攻，幫曼聯作客3:1輕取史雲斯，取得近五場英超首勝。美中不足嘅係，伊巴儲夠五張黃牌，下輪對唔到阿仙奴。</p><p>解釋番先，曼聯嘅「大三巴」組合係指伊巴、普巴同朗尼呢三位大牌；朗尼因為嘅身型關係，所以佢有個花名叫「月巴」。曼聯季初成績唔好，佢哋三位俾人插得最多，朗尼一早已經做咗箭豬，被插冇速度、冇技術、剩係識分邊。普巴背負住8,900萬鎊（約8.6億港元）嘅世界紀錄身價，幾場冇入波已俾人話係水貨。35歲嘅伊巴陷入球荒，亦被人話「老屎忽」，阻住安東尼馬迪爾同拉舒福特上位。喺周日呢場比賽停賽嘅摩連奴就一於少理外界批評，出齊「大三巴」。雖然曼聯進攻唔太流暢，同利物浦、阿仙奴比差得遠，但靠呢三位大牌嘅個人能力，都夠贏史雲斯。</p><p>伊巴領黃缺戰阿仙奴</p><p>15分鐘，朗尼回傳，喺伊巴力壓下，史雲斯後防解圍唔遠，普巴喺禁區外窩利一抽射成1:0。21分鐘，朗尼橫傳，伊巴喺娥眉月頂推一步起腳射入；呢球仲係英超創立以嚟嘅第25,000球，相當有意思。33分鐘，朗尼斜傳畀伊巴，後者扣過守衞射成3:0，梅開二度。換邊後，曼聯踢得冇咁好，被史雲斯嘅雲達賀奧破蛋，最後紅魔作客贏3:1，終止聯賽連續四場不勝嘅頹勢。不過，伊巴喺76分鐘被罰黃牌，儲夠五張，下場大戰阿仙奴要停賽，到時真係要靠福仔同馬迪爾嘞。</p><p>摩佬勁鬧史摩寧梳爾</p><p>雖然贏波，但摩佬都有批評球員，佢係好似啲上咗位嘅「老屎忽」鬧廢青咁，暗示呢場冇披甲嘅基斯史摩寧同勞基梳爾唔捱得，「史摩寧話有啲痛，踢唔出百份百水準，梳爾朝早都同我講佢唔喺狀態。」其後佢再話：「每項體育運動入面，喺最高水平嘅競技上，有幾多人、幾多次可以百份百狀態比賽？我有個朋友係打網球嘅，佢話自己忍住痛打嘅比賽仲多過唔痛嘅。如果我問曼聯班名將，相信佢哋都會話成日喺唔夠百份百狀態嗰陣拼搏。為咗團隊，你一定要全力以赴，呢個係我嘅看法。」</p></body></html>