<html><header><meta charset="utf-8"><title>AGA、Gin Lee男人經愛情冇得分享</title></header><body><h1>AGA、Gin Lee男人經<br>愛情冇得分享</h1><p>【《蘋果》專訪】李幸倪（Gin Lee）和江海迦（AGA）性格上南轅北轍，但定下目標奮勇前進的心卻如出一轍，從兩年前《一加一》結緣後，最近再合力創作三角戀合唱歌《獨一無二》，兩人坦言在感情世界上不容許跟別人分享另一半，但事業上無任歡迎互相進入對方音樂世界，讓樂壇百花齊放。</p><p>「唔會監視男友」</p><p>《獨》講兩女一男的愛情三角錯，問到現實生活有否遇過？Gin Lee坦言：「我鍾意咗一個男仔，佢都鍾意我，不過我知道佢係playboy，所以冇同佢一齊，跟住好快佢就同我另一位同學拍拖，我諗佢可能同時間鍾意幾個女仔，睇吓邊個快答應就同邊個。」<br>而AGA投身社會後，被外表斯文男仔追求，怎知對方又追另一個女仔，剛好兩女有共同朋友，AGA說：「朋友發現唔妥，就約我哋出嚟傾偈，先發現原來係同一個男仔，之後我冇同男仔聯絡，但同嗰個女仔做咗好友。」<br>Gin Lee覺得愛情是需要專一，AGA認為單向的愛是不恒久，至於會否查男友電話或突擊檢查行蹤？AGA說：「情侶需要有空間，如果對方有心瞞騙，唔會畀你知道，所以唔會監視男友。」性格剛強的Gin Lee亦說：「兩人相處應該尊重加信任，自己觀察力好強，喺生活上可能察覺蛛絲馬迹。」</p><p>工作上被比較</p><p>感情上不容許跟別人瓜分一人，事業上兩人卻抱開放態度，雖然難免在工作上被比較，但她們直指身處同一公司無損感情，只會加深欣賞，Gin Lee說：「每位歌手都係獨一無二，冇得比較更冇需要比較，樂壇係需要百花齊放。」AGA坦言早前看完對方演唱會後加深了解，讚Gin Lee是樂壇不可缺少的歌手。<br><br>採訪：馬建華<br>髮型：Gary Sun@Hair Corner（AGA）、Eve Chiu@Queen's private i salon（Gin Lee）<br>化妝：Elaw Wong assisted by Crystal H@thelook-studio.com<br>服裝提供：izzue（AGA）<br>場地提供：My Sweet Art</p></body></html>