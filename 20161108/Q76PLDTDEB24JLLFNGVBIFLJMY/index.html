<html><header><meta charset="utf-8"><title>細奀時代：慈父2.0是辣招煉成 - 阿飛</title></header><body><h1>細奀時代：慈父2.0是辣招煉成 - 阿飛</h1><p>「我住居屋，佢哋就住豪宅，仲要係自己名，又賺咗幾百萬，點叫得佢哋郁？」好記得幾年前一位在大機構工作的朋友在訴苦，管唔掂靠父幹的下屬，搞到樣樣事都親力親為。<br>另外認識一對夫婦，在公營機構上班，穩穩定定幾萬元月薪，在父母協助之下上了車，於是乎便當正自己人生大贏家，一派活在當下的態度，講究工作及生活要平衡，追求飲飲食食，每兩三個月就去一次日本，唔需要擔憂上車，就唔需要升職加薪，咁辛苦為乜。<br>政府加辣，真正一定發生的現象，是全港一班中產家庭被迫提早分身家，印花稅太貴，要幫仔女上車，層樓惟有直接落仔女名。香港大把有錢人，只要在八九十年代的時候識得諗，自住之外，再買多一層樓投資收租，今時今日就有條件升格做慈父，所以慈父是香港特產之一。<br><br>送首期畀仔女的風險，好多人都知，尤其是見識過兩位小學雞議員丁蟹式的思想行為，肯定更加驚，但骨肉始終情深，慈父點都要做，頂多是工作幾忙都好，也不可以忽略親子關係，所以宣誓風波的最大社會貢獻，其實是加強了家庭教育。<br>政府公佈加辣的時候搬出一堆數據，指投資客比例大升。英國脫歐只是促成這個現象的短期催化劑，從之前的訪問所見，投資客當中，開始出現慈父2.0，即是送一層樓的首期已經不夠，要送夠兩層，一層自住一層收租，還要扣除供款開支之後，租金收入可以夠子女生活。這班慈父2.0已經接受了子女不成材，放棄事業上的拯救，反而選擇將照顧升級。<br><br>政府淨係睇數據，而不理解數據背後的成因。慈父2.0送樓收租而唔敢送股票收息，因為港股大市唔識升，還要大把老千股，隨時渣都無。對子女前途絕望，是因為香港整體商界無能力創造價值，形成競爭大而上位機會少。<br>強加辣招，不外乎是政府擺明打劫慈父2.0的荷包。只要一日大環境不變，慈父2.0們依然會買樓，最多當收少幾年租，在仔女幾十年漫長人生中，不算是甚麼。香港樓市之所以有投資需求，就是因為營商環境差，打工又無前途，個個淨係識收租。<br>加辣壓抑需求治標不治本，應該做的是化解這些需求。作為金融中心，市民除咗樓之外，唔識投資，年輕人又唔覺有前途，其實都相當諷刺。解決這些問題，就無人想買咁貴嘅樓，又或者咁貴嘅樓已經不是問題。否則辣招再辣，二世祖一樣中產化。<br><br>阿飛<br>本欄逢周二刊出</p></body></html>