<html><header><meta charset="utf-8"><title>中環在線：新地避記者唔講釋法？ - 李華華</title></header><body><h1>中環在線：新地避記者唔講釋法？ - 李華華</h1><p>最近香港好多大事發生，又釋法，又加辣，都唔知點解幾件政經大事要夾埋一齊發生。以往一有大事，財經界總愛搵大孖沙講兩句，畀少少投資方向大家，新地（016）班管理層可能知道今時今日講多無謂，忽然決定取消星期三股東會後嘅記者會，擺到明要避談時局啫。<br>新地、長實（1113）呢類大型發展商成日賣樓，好似日日見報，但其實投資者一年只得兩三次機會，知道佢哋點睇經濟、樓市走勢，咪就係「春秋二祭」兩次業績會加埋股東會囉。長實主席李嘉誠近年已取消中期業績會，公司解釋唔使見得咁密；估唔到新地最近都決定跟住做，一改慣常做法，取消股東會後記者會。<br>新地方面解釋話，9月先至舉行過業績會，事隔兩個月，冇乜業務上嘅新update，管理層又想多花時間照顧去股東會嘅小股東，仲有其他去開會嘅董事，所以就唔招呼傳媒嘞，由今年開始，以後股東會後都冇傳媒環節了。<br>消息人士強調，呢個決定並非由新地大股東郭炳聯或者郭氏第三代提出，而係由其他董事提出，大家又同意咁啫。其實郭氏以往對於樓市或社會大事嘅睇法，都講得十分保守，好多時講咗等於冇講，又使乜咁戰戰兢兢，唔通因為有人有官司在身，政府又加辣，公司寧願專心賣樓好過講咁多？</p></body></html>