<html><header><meta charset="utf-8"><title>求驗客手記：續約攞獎 日以繼夜C朗忙過亡國興</title></header><body><h1>求驗客手記：續約攞獎 日以繼夜<br>C朗忙過亡國興</h1><p>基斯坦奴朗拿度（C朗）前日真係好鬼忙，要出席兩個大型活動，晏晝先去巴拿比奴同皇家馬德里續約，夜晚就除低副眼鏡，改着黑恤衫，喺《馬卡報》頒獎禮上拎咗上季西甲最佳球員。雖然日以繼夜、夜以繼日咁攞「獎金獎品」，但C朗都話呢日好特別。</p><p>續約到2021年有排踢</p><p>C朗禮拜一晏晝以「四眼look」出席續約儀式，一身裝扮都casual啲，白色恤衫配黑色吊腳褲，再着對黑色波鞋。31歲嘅C朗就喺阿媽見證之下，同皇馬續約到2021年。C朗似乎想效法托迪、保方呢啲不老傳說，話希望之後仲有得再續約，踢多十年都冇問題。喺巴拿比奴簽約、講話同影相，搞完一輪之後，C朗仲未可以返到屋企休息，而係換件衫，趕去夜晚嘅西班牙《馬卡報》頒獎禮。</p><p>膺上季西甲最佳球員</p><p>雖然皇馬上季拎唔到聯賽冠軍，但C朗射入35球同交出11次助攻，仍獲主辦單位選為上季西甲最佳球員，拎咗迪史堤芬奴獎。同日續約兼攞獎，C朗都話好開心，「今日（周一）真係好特別嘅一日，一日內續約同拎咗《馬卡報》嘅獎，我仲可以奢求啲咩？上季真係有好多美好嘅回憶，先拎歐聯，再攞歐國盃。呢個獎會鼓勵我繼續努力，喺未來幾年踢得更好。」皇馬喺今季西甲排緊榜首，第四次得獎嘅C朗講吓西甲爭標形勢，「同預期嘅情況差唔多，呢場唔係短跑而係馬拉松，我哋要繼續戰鬥。」<br>&gt;除咗C朗外，艾華路莫拉達拎咗西班牙國家隊最佳球員，佢話今季會以C朗為目標，「我希望到季尾嗰時，我嘅入球數量可以同C朗差唔多啦。」馬德里體育會的施蒙尼奪得最佳教練，而奧比歷就係上季最佳門將，至於巴塞隆拿嘅蘇亞雷斯就係最佳射手。不過，皇馬噚日收到個壞消息，中場卻奧斯右腳蹠骨骨裂，至少休戰六個星期，嚟緊對巴塞同馬體會都冇得上陣。</p></body></html>