<html><header><meta charset="utf-8"><title>體壇拾趣：梅禮祖高域爭做年終一哥</title></header><body><h1>體壇拾趣：<br>梅禮祖高域爭做年終一哥</h1><p>ATP年終賽將會喺今個月13號正式開打，而賽會就喺周一舉行抽籤儀式，新任一哥梅禮同力爭衞冕嘅祖高域分別領銜「麥根萊組」同「蘭度組」，繼續爭年終一哥嘅寶座！</p><p>拿度放風下月復出</p><p>英國球手梅禮周一正式「升呢」做一哥，佢就話自己想快啲喺倫敦嘅O2球場打年終賽：「全球最勁嘅八位球手都會喺年終賽現身，我相信每一場比賽都係硬仗，但我好期待同佢哋交手。」至於同梅禮一樣身處麥根萊組嘅，就有瑞士球手華域加、日本嘅錦織圭、同埋克羅地亞球手施歷。<br>至於祖高域就喺蘭度組，同加拿大重炮華奧歷、法國球手蒙菲斯、奧地利新星迪安爭出線；由於祖高域目前喺積分榜攞到10,780分，只落後梅禮405分，所以呢位塞爾維亞球手就梗係要喺年終賽力爭衞冕，希望可以連續三年成為年終一哥啦。<br>值得留意嘅係，蒙菲斯同迪安都係喺職業生涯中首次打入年終賽；而現年23歲嘅迪安更因為世界排名第八嘅西班牙球手拿度因傷退賽，所以佢先攞到年終賽嘅入場券咋。另外，拿度近日就喺twitter向粉絲宣佈好消息，佢話自己喺下個月就會正式復出，參加阿布扎比網球錦標賽。</p></body></html>