<html><header><meta charset="utf-8"><title>Money Walker：炒散廢青生存之道 - El.</title></header><body><h1>Money Walker：炒散廢青生存之道 - El.</h1><p>早排有個電視節目講廢青，自認廢青嘅主角靠炒散賺錢，閒時娛樂就係匿埋屋企煲劇上網，不花分毫，加上呢位主角本身與家人同住，所以即使間中炒散收入唔高，都一樣過到日子。<br>拒絕全職工作並非香港獨有現象，日本有年青人由家鄉隻身到東京拼搏，但一直只能從事服務性行業或體力勞動工作。超長工時加上要應付高昂租金，最終呢個日本人頂唔順呢種生活，選擇移居市郊，兼決定此後每周只工作兩日。一星期返兩日工點夠生活？佢話寧願做少啲賺少啲，但慳得就慳減少消費，都要過番啲悠閒自在嘅日子，後來佢更犀利到出書分享自己嘅生活。<br>每次講到呢啲case，都一定有人會話呢班年青人唔捱得、唔努力工作畀家用係不孝、老咗之後無積蓄生活要依賴納稅人供養等。但對於年青人拒絕全職工作嘅背後原因，又有幾多人願意深思一下？<br><br>筆者認為年青人拒絕全職工作嘅現象之所以興起，唔單單係因為年輕人較重視work life balance，亦因為唔少企業嘅招聘條件吸引力低。<br>返工辛苦唔係最大問題，問題係工作上無法學到有價值技能，仲要老奉OT冇補水，而所謂升職亦不過加一、兩千蚊人工但工作量就增加一倍，咁倒不如炒散賺夠生活費過一日算一日。<br>你問佢咁後生就半退休，將來老咗冇錢養老點算？佢會話自己本身使錢唔多，而且返全職工作都會衍生好多額外開支，好似MPF等，七除八扣之後同樣唔見得有好多錢剩低儲蓄。<br>當資本主義走向極致，一般年青人唔再相信多勞多得，但又要繼續生存，自然會發展出自己嘅生活方式。所謂炒散，某程度上係勞工認為付出嘅勞動力無法取得合理補償，於是減少勞動力供應，因而衍生出來嘅就業模式，符合經濟學上最基本嘅供應同需求概念。社會既得利益者當然唔樂見年青人減少工作同消費，但當生活成本升幅跑贏工資升幅，年青人捱極都係原地踏步，唔買樓、唔成家，甚至唔全職工作，成為崎形社會下部份年青人嘅生存之道。<br><br>El.<br> http://fb.com/moneywalkerhk <br>本欄逢周三刊出</p></body></html>