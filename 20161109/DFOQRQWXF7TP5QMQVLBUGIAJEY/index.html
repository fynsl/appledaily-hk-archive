<html><header><meta charset="utf-8"><title>收市閒情：香港還保得住甚麼 - 千頌C</title></header><body><h1>收市閒情：香港還保得住甚麼 - 千頌C</h1><p>「既然人大已作決定，希望大家用客觀及正面態度看事情。」律政司司長袁國強搖身一變做「正面L」。OK，咁我哋就用「正面L」心態，去睇香港到底保得住啲咩。<br>三權分立、廉潔、新聞自由、言論自由……你懂的；餘下嘅就係資本、市場自由，而呢樣嘢相信香港仲會保得住一段時間。首先𠵱家大環境係人民幣係咁貶，貶到去兌美元6.79左右，年初至今已跌超過4%。𠵱家已出現走資潮，人人都話你精我都精，散水先最正。散水方法無限種，總之用自己方法閃得就閃。<br>樂視神話未「神」過就已玩完。大家唔知記唔記得，樂視創辦人賈躍亭2014年曾經捲入統戰部前部長令計劃貪腐醜聞，之後就牌面上冇事甩身。甩到身就鬆毛鬆翼，上年樂視就好似《喜劇之王》入面阿叔咁，飲醉酒企起身，邊掟銀紙邊大叫「我要英超呀，我要世界盃呀！」保守估計，樂視過去一年，單係買體育賽事轉播權投資，已超過77億元。錢係真金白銀使咗，但上客量又唔見踴躍，咁點回本？有方法嘅，好似英超咁，佢選擇賣畀nowTV轉播。<br><br>不過樂視要回本，應該冇可能，點解要做蝕本生意？唔合理。香港近期無論商廈定地皮，都錄得天價成交，唔合理。<br>其實大家有眼見，房企發債買地，禁！銀聯「買保險」，閘！內地越來越多招數，去阻截走資，咁樣走資渠道自然有價有市。所以大家都出盡力，天價搶世界各地，包括香港嘅投資項目，甚至內地人𠵱家香港買第二層樓，要畀30%印花稅咪當「買路錢」囉。<br>當然阿爺不停封路，但你要明唔少當權者一干人等，都有唔少資金喺手。內地冇錯係搞自貿區，但香港嘅DNA，我相信佢哋點抄都抄唔到。香港既係中國唯一一個後門，當權者，又點捨得完全封死佢。未來，全球應要抓住機遇，發展「買路錢」經濟。<br>所以，𠵱家香港最民主嘅，已經再唔係政治，而係自由市場。<br><br>千頌C<br> http://fb.com/winbigwok <br>本欄逢周三刊出</p></body></html>