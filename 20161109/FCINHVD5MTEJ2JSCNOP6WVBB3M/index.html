<html><header><meta charset="utf-8"><title>隔牆有耳：開慈善Pop-up Store　明哥×蔡瀾　老蘭賣飯盒 - 李八方</title></header><body><h1>隔牆有耳：開慈善Pop-up Store　<br>明哥×蔡瀾　老蘭賣飯盒 - 李八方</h1><p>北河燒臘飯店老闆陳灼明派飯街知巷聞，佢每賣一張飯票，就可以畀一位基層市民免費食一餐，但未必好多人買過飯票，因為要去深水埗先買到。不過明哥會衝出深水埗，喺中間人牽線下同蘭桂坊之父盛智文合作，本月17日至下月15日喺蘭桂坊開設Pop-up Store，將9款慈善撚手飯盒帶到中環。</p><p>明哥話中環食飯好貴，又怕定價太低惹行家不滿，經考慮後飯盒每個賣32蚊，每日限定約300個，有3款菜式揀，逢周一至五上午11點半至下午兩點半開檔。深水埗北河同行搬新舖後，明哥同八方講，都想將派飯活動延伸至其他區，可惜開舖成本郁啲都過200萬，今次限定店係一個好機會。</p><p>全線7-11可買飯票</p><p>明哥偶像、美食家蔡瀾繼為北河同行題字後，再揮筆寫菜單，話寫幾個字係舉手之勞。蔡瀾話以前香港人行善為樂，近年好似因為忙於搵食，忘記咗幫人美德。<br>除咗飯盒，每張24蚊嘅北河同行慈善飯票亦會喺中環限定店，及本月16日起喺全線7-11同Deliveroo外賣網發售，飯票會送畀有需要人士。飯盒或飯票扣除成本後收益會撥捐北河（明哥）慈善基金，如果用Android Pay畀錢，Android Pay仲會額外捐4蚊畀基金。 </p><p>限定店義賣詳情</p><p>日期：11月17日至12月15日<br>價錢：飯盒32元，飯票24元（扣除成本後撥捐北河（明哥）慈善基金）<br>時間：上午11時30分至下午2時30分（周一至五）<br>地點：中環蘭桂坊1號地下<br>大堂限定店<br>義賣飯票地點：中環限定店、全線7-11及Deliveroo網（若用Android Pay付款，Android Pay額外捐4元予基金）<br>資料來源：北河（明哥）慈善基金</p><p>李八方<br><br>mailto:pf_lee@appledaily.com</p></body></html>