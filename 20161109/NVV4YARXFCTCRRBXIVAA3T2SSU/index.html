<html><header><meta charset="utf-8"><title>三角朱古力驚見巨罅偷工減料惹負皮</title></header><body><h1>三角朱古力驚見巨罅<br>偷工減料惹負皮</h1><p>三角朱古力偷工減料？你冇睇錯，呢個就你由細食到大嘅三角朱古力，出現咗條大Gap，個樣怪怪咁。新設計不僅令朱古力份量減少，其粉絲亦紛紛表示“stupid”及“ridiculous”。<br> <br>有過百年歷史嘅三角朱古力品牌Toblerone，喺官方Facebook解釋，由於成本增加食材價格上漲，為保留其標誌性三角形以及保持零售價不變，喺英國出售嘅兩款唔同重量三角朱古力會減磅，大包裝重量由400克減至360克，輕量裝重量由170克減至150克。減磅之餘，外形都唔同晒！每格朱古力中間就出現左條巨罅，已經唔再喺以前嘅三角朱古力，不過品牌Facebook cover photo就仍然顯示朱古力前身的形狀，似乎未敢發佈朱古力的「新形象」圖片。<br> <br>至於減磅後嘅三角朱古力會否於英國以外地方登陸？官方並無落墨。<br> <br>但網民似乎唔多Like三角朱古力新形象，隨即在Facebook留言插爆，直指這是錯誤的決定，寧願減少朱古力長度，「減磅冇問題，不過點解要整條大Gap？好樣衰囉，可唔可以要返以前個樣但短啲。」<br> <br>因為英國脫歐導致英鎊大跌，一些食品生產商早前紛紛宣佈提升產品價格。Toblerone母公司美國Mondelez International就話，「這不是脫歐的結果，但不少公司於脫歐公投後將產品加價，以抵銷英鎊下跌。」<br> <br>雖說呢場係三角朱古力嘅公關災難，但卻激發一眾英國人買三角朱古力然後狂拍照post上網，甚至有一系列改圖出現，反而收咗宣傳效果。</p></body></html>