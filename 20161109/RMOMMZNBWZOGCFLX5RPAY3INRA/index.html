<html><header><meta charset="utf-8"><title>盲降，墜落 - 陳也</title></header><body><h1>盲降，墜落 - 陳也</h1><p>人大釋法，珠姐解畫，問強國同胞，支持釋法的，肯定多到爆。珠姐，阿媽係女人啊，還用說！人大，大你，大晒，大香港，真大哥大。照這種邏輯，中國人多兼大，隻手遮天玩晒，還搞什麼特區，及早正名，還香港仔一個明白，一國一制，鍾意點釋就點釋，唔使擇日子。<br>2016距離2047，只是隔一個鐵馬位，兩制捱不住警棍，終於被一國落鑊，辣炒後上碟，主廚西環亮相。禮賓府那邊，正式懸空，需要時拆埋佢，批出讓乜乜國際學校用來起校舍。怪獸家長崇拜另一制，不問情由俾錢入讀的機構，當教育局廢嘅，收晒生，香港政府吹得脹嗎？香港政府咁廢，繞過無能的官員，問人大攞牌，叫西環發license，快省靚正得多。吳局長夠薑say no？笑死人，你宣誓效忠的態度夠莊重嗎？滾！滾回英國去！噢，局長拿特區護照嗎？梁38知悉後，心情沉重，討回大英帝國護照要多久呢，趕得及解放香港前跳船嗎？早幾天，北京污染物勁阻四百多班航機降落，國泰機師嘗試盲降首都不成，終歸折返赤鱲角的新聞，預視人大釋法的污染物擴散，籠罩香江。狼要香港司法獨立墜落，人大釋法，重手揀陪葬品。靈堂只一張摺凳，沒有補充，完。</p></body></html>