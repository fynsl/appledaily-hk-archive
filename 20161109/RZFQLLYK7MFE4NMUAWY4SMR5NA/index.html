<html><header><meta charset="utf-8"><title>中環在線：兩大燈神睇好特朗普 - 李華華</title></header><body><h1>中環在線：兩大燈神睇好特朗普 - 李華華</h1><p>財演界兩大「燈神」翻身，靠晒特朗普！人稱沈大師嘅沈振盈同成日叫人一注獨贏買乜乜嘅孫柏文，一直俾人話係財經界燈神（意指經常睇錯市），無獨有偶，兩人一齊睇好共和黨總統參選人特朗普可以當選美國總統，如果真係俾佢哋估中，仲唔一洗惡名？<br>今屆美國總統大選特別緊張，投資者十分擔心狂人特朗普勝出，雖然話特朗普一路似做show多過選總統，加上經常有驚人言論，照正路美國人冇理由會投佢一票，但正如英國脫歐公投前，好多人都話英國人應該好理性唔會通過公投一樣，結果咪一地眼鏡碎，兼且大把人喺股市輸錢囉。<br>所以呢，投資者睇美國總統大選都係十五個吊桶打水，唔敢買重民主黨參選人希拉莉一定贏，孫柏文同沈大師直情係估特朗普贏㖭。<br>孫柏文以一貫作風話「一注獨贏特朗普」，佢話留意到啲幾十年冇投票嘅美國人唔止支持特朗普，仲要四出幫佢拉票，買特朗普贏係有一定值博率咁話。沈大師就話「子非魚，我哋唔係美國人，佢哋可能真係鍾意特朗普㗎喎」，所以都睇好佢贏。<br>市場一般相信，如果特朗普贏股市就會大冧，因此孫柏文叫人買定金、銀，股市跌金銀價有機會上升咁話。沈大師亦叫人趁跌市撈貨，冇有怕喎。即管睇吓兩位燈神今鋪可唔可以翻身啦。<br><br>李華華<br>mailto:LiWaWa@AppleDaily.com</p></body></html>