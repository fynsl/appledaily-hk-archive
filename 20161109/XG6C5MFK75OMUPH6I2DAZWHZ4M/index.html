<html><header><meta charset="utf-8"><title>釋法．辣招．大選 - 左丁山</title></header><body><h1>釋法．辣招．大選 - 左丁山</h1><p>近來時事局勢瞬息萬變，影響股市樓市與政治嘅新鮮事物，層出不窮。好似呢幾日咁，本欄星期日、星期一講樓市，星期二講美國大選及樓市，都係上星期末段交稿嘅，點知一交完稿不久，特區政府就宣佈打殘樓市新辣招，以及美國FBI在香港時間星期一凌晨宣佈希拉莉之電郵不含刑事檢控成份。如此一來，左丁山文字見報之時，有啲out out地，好彩out唔晒，例如星期一本欄指出，特區政府大力干預樓市，已扭曲市場行為，變相鼓勵買樓人士爭相提前入市，以免執輸行頭，慘過敗家，譬如11月4日星期五買樓收租與11月5日先至買，就有好大嘅稅款差別。在星期六，本來預測股市在星期一會大跌嘅，點知FBI一發聲明，杜瓊斯指數期貨價在亞洲一開市就升咗二百點以上，帶引香港恒生指數上升，雖則地產股跌得慘烈，十大地產股市值蒸發近一千億元，不少人揸地產股由希望止賺變咗擒擒青止蝕，對梁振英無不念念有辭。<br>好嘞，今朝美國大選投票會有結果，午飯時間已知誰勝誰負，執筆時當然睇好希拉莉，假如跌眼鏡的話，特朗普入主白宮將會震散世界股市。假設希拉莉贏，佢一定會蕭規曹隨，美國政策只有微調，不會大變，投資者唔會擔心。香港市就有兩個問題，第一係15%物業印花稅及第二係人大釋法。人大先下手為強，在高等法院未判案之前，先訂下解釋框框，令本港必須跟從，旨在趕梁游兩人出立法會及以後不准類似港獨人士參選，講吓都唔得，咁樣釋法，當然係不尊重本港司法制度，係一種政治行為，大石砸死蟹，香港人現實啲講，實在無可奈何，骨一聲又要吞落肚。<br>人大釋法對股市樓市，短期來講，影響中性，長期嚟講，又會點樣？一位具備律師資格嘅地產商對左丁山講：「我經常穿梭香港北京，對內地了解可能比你左丁山多啲，我認為中央幾驚『獨立』呢回事，正要處理、嚴打藏獨疆獨、台獨之時，無端端又聽見有港獨，老大不高興，將來必定有兩手政策，一手係嚴打狠批，聲色俱厲咁鬧，另一手係在背後繼續不斷，甚至加強來港投資擴大經濟控制力及影響力，順便可以加派人員來港工作，等佢呢類人員成為香港永久居民，可以投票。呢班人來港居住之後，對樓價有支持作用，印花稅15%係相當辣，會嚴重打擊本港投資者，但一至兩年之後，地產又係一條好漢！」或者佢有地產立場，講得相對樂觀，但又不無道理，總之放長雙眼睇啦。</p></body></html>