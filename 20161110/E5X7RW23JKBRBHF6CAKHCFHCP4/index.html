<html><header><meta charset="utf-8"><title>【add】紅人主場：周柏豪　專一暖男</title></header><body><h1>【add】<br>紅人主場：周柏豪　專一暖男</h1><p>男人三十而立，31歲的周柏豪正值黃金時期，音樂、電影和代言廣告工作不絕，愛情如魚得水，30歲後柏豪對人生的計劃大不同，以前想20歲結婚生仔，現在就更珍惜眼前人，擁抱當下一刻，結婚？「要講感覺，想結就會結。」<br><br>統籌：林妙萍<br>訪問：顏英儀<br>攝影：郭賢興<br>攝錄：周樂恒、李祉澄<br>化妝：Kris Wong<br>髮型：Cliff Chan of Hair Corner<br><br>周柏豪天生高大靚仔，具備型男條件，自然吸引一班女粉絲追隨，近日一位癡心粉絲岑小姐於他的facebook瘋狂留言，引起不少網民追看及紛紛留言，「對於我嚟講係一件小事，我每日都喺唔同渠道收到（粉絲）對我嘅一啲愛意，我唔係話我係情聖或者好受歡迎，經理人話呢個歌迷已經喺facebook出現咗一年，可能大家想湊吓熱鬧，我就冇特別感覺，我唔可以阻止大家鍾意我，呢件事要靠時間沖淡。」</p><p>正面影響</p><p>粉絲的瘋狂留言並沒有嚇怕柏豪，反而更想用自己的影響力幫助別人，「試過有人留言話有個朋友好喜歡我，不過就中風昏迷喺醫院，希望我可以去醫院同佢朋友打氣，我去醫院探嗰位粉絲時，佢知道我喺度，就捉住我隻手，我送咗隻CD畀佢仲拎住睇，不過到我走時佢就再瞓番，幸好呢位歌迷𠵱家已經醒番，之前都探過一個患癌症嘅小朋友，希望佢加油，我寧願花時間喺呢啲有意義嘅事，都唔會理網上無謂嘅回應。」</p><p>擁抱當下</p><p>後日柏豪便踏入32歲，生日願望沒有想要跑車或名牌，而是希望自己和身邊的人都健健康康，人大了對人生的追求也大不同，「20歲時就希望可以即刻結婚，因為20歲生仔，個仔18歲嘅時候，我都係30幾歲，到時可以養我，細個有一啲好低級嘅人生計劃。𠵱家會更加珍惜家人同朋友，細個嫌時間過得太慢，𠵱家覺得有36個鐘都唔夠用，加上今年發生好多事，好多我識得嘅人都走咗，以前覺得同家人、朋友會好快再見面，唔使咁肉緊嘅，但𠵱家瞓醒覺，下一刻唔知會發生乜事，有時見到朋友好想擁抱佢哋，成日都話擁抱這分鐘，只想身邊嘅人都開開心心。」</p><p> 感情穩定</p><p>好多人都會覺得靚仔花心，不過柏豪就好長情，只知道他有一個拍拖8年的圈外女友Stephanie，相當低調又專一，問到幾時結婚？他說：「結婚好講突然間嘅感覺，兩個人click着咗想結就會結，結婚冇得特別去計劃。」雖然同女友拍拖多年，但柏豪還未送過鑽石給女友，「暫時仲未送過，但啱啱出嚟做嘢就喺母親節送過畀媽咪，當時買嗰粒鑽石可能已經係我嘅所有，鑽石不論大細，最緊要係心意。」<br>最近柏豪首次拍電視劇《使徒行者2》，「今次試吓挑戰電視劇，頗有新鮮感，同宣萱、陳豪唔少前輩合作。」2017年是柏豪入行十周年，明年4月將於紅館開個唱慶祝，「上年已經排期，𠵱家開會傾主題、製作，呢個唔單止係一個演唱會咁簡單，亦係我人生或者工作上新嘅一頁，對於支持咗我十年嘅歌迷來講都係一件大事。」</p><p>一生中最愛</p><p>專一的柏豪最近為鑽石品牌Forevermark廣告聲演，問到他甚麼是永恒，他說：「我覺得回憶係永恒，一直喺我心裏面係婆婆，佢已離開呢個世界做咗天使，因為由細到大一齊相處，陪住我長大、湊大我，對於我來講佢係我嘅愛人，無人可以代替佢，我阿媽都成日會呷醋，由BB到5歲，我都係攬住婆婆嘅大髀瞓覺，感覺好舒服，𠵱家我都要攬住個枕頭先瞓得首着，記得以前放咗工，會約婆婆吃飯，清茶淡飯，已經好開心！」</p><p>更多精采時尚內容，盡在 http://add.appledaily.com 。</p></body></html>