<html><header><meta charset="utf-8"><title>入行19年經歷肥瘦鼻歪韓君婷轉行OL　做美容白老鼠</title></header><body><h1>入行19年經歷肥瘦鼻歪<br>韓君婷轉行OL　做美容白老鼠</h1><p>現年41歲、97年亞姐冠軍韓君婷，當選後在娛樂圈打滾至今19年，曾因40吋坐圍被取笑做「籮霸」，過去十多年體形又脹又縮。前年她在新加坡仆崩鼻，搞到破相，幸好手術後康復。韓君婷忽然對醫學美容有興趣，上月低調到一間藥廠返工，退出幕前轉行做OL，公司日前更派她主持一個醫美講座，即場示範美容儀器，貪靚的她直認愛做「白老鼠」。</p><p>韓君婷於97年當選亞姐冠軍，之後加入娛樂圈，由亞視做到無綫，她曾離港到新加坡協助胞兄打理生意，近日韓君婷回流香港，個多月前受聘Merz德國藥廠做診所發展培訓執行員，主力宣傳醫學美容和相關儀器。韓君婷日前接受本報專訪，被公司安排到尖沙嘴一間皮膚中心主持醫美講座的她，對新工充滿熱誠：「轉工係可以令一個人有重生感覺。」</p><p>做演員永冇辭職</p><p>講座中，韓君婷細心介紹最新美容儀器和示範，表現淡定。告別幕前轉做OL，她強調並非厭倦當藝人，只是想接受新挑戰：「藝人講際遇，好多外來因素，我唔係嗰種要做明星。做藝人成日要聽唔同聲音，有真有假。我𠵱家搵到啱嘅工作，受公司賞識，嗰份滿足感好大，我對醫學美容好有興趣。」會否因戲癮想復出？韓君婷直言：「演員成日有戲癮，做演員永遠係演員，永冇辭職，到我死嗰日都會寫出嚟，避唔到呢啲新聞。」過去演藝生涯絕對為她留下美好回憶，即使被稱「過氣藝人」都不計較，韓君婷說：「我唔會嬲，反而開心佢哋對我咁深刻印象，證明當年做出成績。」</p><p>獨愛大躉尤加利</p><p>新工讓韓君婷接觸新事物、新科技，比做藝人時話題更多。她的工作要推銷美容儀器和產品，必須做「白老鼠」，但她強調多年來臉孔從沒添加或微調：「五官純天然。」韓君婷前年不慎在新加坡滑倒令鼻歪變形，去年醫生建議接受第一期鼻骨矯形手術，她表示暫時不會再做手術：「基本上係康復，唞氣運作正常冇問題，個鼻太多注意力，就等同以前太多注意力擺咗喺我嘅盆骨度。」<br>5呎7吋高的韓君婷過去10多年暴肥暴瘦，一時巨咪籮霸，體重高達150磅，一時變火柴人，弱不禁風，多年來成為笑柄，她說：「身形同體重，對我嚟講最冇壓力，我肥又有導演搵我拍嘢，瘦又有人搵我拍嘢，對我工作冇阻礙。我最鍾意當年錢嘉樂叫我做『大躉尤加利』呀，日本妹，卡娃兒！」眼前仍偏瘦的韓君婷到底現在體重多少？她說：「我唔知，我屋企個磅喺減肥後掉咗，你日日望住佢畀你壓力，唔需要咪掉咗，點解要為一個冧把咁唔開心？」<br>韓君婷自評現在狀態有7分，她說：「我唔係生出嚟靚女，要靠打扮加分，懶人享受唔到呢啲，如我有80歲命，仲有3分可以進步。」<br>採訪：陳杰</p></body></html>