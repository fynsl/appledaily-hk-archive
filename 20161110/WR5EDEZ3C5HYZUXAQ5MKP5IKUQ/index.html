<html><header><meta charset="utf-8"><title>吳國敬麥玲玲拉頭馬！沈集成包辦900蚊孖寶</title></header><body><h1>吳國敬麥玲玲拉頭馬！<br>沈集成包辦900蚊孖寶</h1><p>上季快活谷首席練馬師係沈集成，今季則暫時以方嘉柏贏谷戰次數最多。沈集成似乎唔甘心俾方嘉柏搶去呢個牌頭，這晚快活谷頭場由羅理雅勝出「泡泡達人」後，到第二場五班一哩，用潘頓贏埋「領航大師」，個人用咗短短半粒鐘已經包辦第一口孖寶；其中「領航大師」單Win及組合獨贏A2分別派97及25元正。<br><br>「領航大師」上季最後一仗由潘頓贏五班谷草1800米開齋，事隔約四個月，這晚故劍重逢負133頂磅排12檔，沿途居後，齋跑半條直路於外叠一衝過晒，加埋頭場「泡泡達人」，呢口沈集成孖寶十蚊收911.5元非常和味。<br>「領航大師」馬主胡偉林一向同娛圈中人稔熟，這晚佢邀請吳國敬及風水師麥玲玲等人一起拉頭馬，場面熱鬧。胡偉林賽後大讚潘頓發揮出色，走外叠衝刺凌厲，加上馬兒落五班有利，很開心與一班好朋友分享勝利的喜悅。至於沈集成，他認為「領航大師」其實四班也夠跑，可惜之前常遇不利形勢，而潘頓騎慣騎熟，今仗唔搶而留後衝，贏在他騎功厲害。<br>呢場二至四名順序為「公証揚聖」、「辣得寶」及「吉利高」，四重彩派三萬八千蚊多啲，至於獨贏、連贏及位置連贏全面着啡燈的「寶成駿星」落場有前冇後，直路腳軟任過唔嬲，最終三甲不保表現欠佳，唔知同鞍上人蔡明紹頭場策「喜寶天龍」賽前墮馬影響心情有冇關係呢？</p></body></html>