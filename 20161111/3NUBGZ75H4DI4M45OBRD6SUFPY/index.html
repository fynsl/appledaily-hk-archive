<html><header><meta charset="utf-8"><title>女神tea time：特朗普風險，完了吧 - Fifi</title></header><body><h1>女神tea time：<br>特朗普風險，完了吧 - Fifi</h1><p>特朗普風險？係咩？碰！市場又唔係儍嘅，經歷過年中Brexit嘅黑天鵝，大市急跌後就成為買平嘢好時機，上次錯失良機今次又點會走寶，正如2003年沙士之後嘅樓市，跌少少就即有承接。所以特朗普效應玩完㗎啦，（當然如果佢突然因為唔知咩原因冇得做，就有另一隻黑天鵝飛出嚟）下一步就真係要迎接深港通。<br>市場唔少人相信，深港通11月21日通車，That's why呢幾日中資股升得唔錯。山東墨龍（568）有同時喺深圳上市，A對H溢價275%，一個字，抵！<br>另外係特朗普本身係個生意佬，油價跌對佢都冇着數。佢贏到大選變相對伊朗嘅政策可能有所改變，話晒佢之前曾批評西方與伊朗簽署的核協議，畀伊朗今年大幅增加石油出口。家陣油價有望獲支持，油服股自然有利。噚日資源股率先炒高，見一眾油服股蠢蠢欲動，呢隻有深港通概念，要繼續沿上升通道行，相信冇難度。<br><br>此外，大家要留意，A股石墨烯炒起，金路集團漲停、珈瑋漲半成。今年9月工信部亦講明，下一步會扶持石墨烯發展。石墨烯被視為新寶藏，係一種能夠快速令電池快速充電嘅新超級材料。至於香港如果要數石墨烯概念，就要睇隻允升國際（1315），最新公佈與上海交通大學、同濟大學合作研發石墨烯儲能器材。研發上述器材，是為對應用於電動汽車的低成本節能型的儲應能器，希望可以達成「充電十分鐘，續航兩小時」的目標。股價低位反彈後守穩2.6元水平，可以留意。<br><br>Fifi<br> http://fb.com/lovefrystock <br>本欄逢周五刊出</p></body></html>