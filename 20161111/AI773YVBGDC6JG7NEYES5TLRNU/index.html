<html><header><meta charset="utf-8"><title>自成一格：別低估Shy Tory的威力 - 越野兔</title></header><body><h1>自成一格：<br>別低估Shy Tory的威力 - 越野兔</h1><p>無錯，越野兔今期都係講美國大選；過去一個月身在美國，基本上接觸美國的媒體以至社交平台，都是鋪天蓋地覺得希拉莉贏硬，特朗普無機會，臨選前幾日個股市仲提早升定慶祝，成件事個氣氛似層相識，就好似6月英國脫歐一樣，大家都太老定。<br>有前輩覺得，2揀1一向是50/50，所以任何一邊贏都唔應該叫做黑天鵝，最多叫爆冷。到底今次結果係咪真係爆冷？越野兔覺得事情發展一早已經會係咁，只是大家被媒體及朋輩誤導太多。現今世代大家都會在互聯網上接收新資訊，你以為你知道的就是事情的所有，但好多時你所睇都只是隨你喜好口味，合心意先睇，慢慢地你個世界得番你啱聽的聲音，令你以為整個世界都係咁。<br><br>身處民主黨的票倉加州，越野兔日日周圍問人揀特朗普定希拉莉，大部份民主黨人都話其實想要桑德斯，但二揀一的話勉為其難可能投希拉莉；相反，如果問到共和黨人，尤其是退伍軍人或者警察，都堅定不移的支持黨、支持特朗普，可能你問多幾句佢都講唔出點解，但總之就好堅定不移。<br>證明了主流媒體或社交平台上睇到嘅希拉莉大勝，都係大家建構出自己想得到的結果，但現實投票的人遠遠多過所謂的主流意見；可能一直在郊區放牧的阿伯，根本就唔睇主流媒體又唔識玩facebook，但總之每一屆都要投畀共和黨囉。<br><br>英國選舉中有個叫做「shy tory effect」，譯做中文可以叫做「怕醜的保守黨支持者效應」，曾經在1992年及2015年令英國保守黨在選舉大勝。民調睇唔到佢哋的意向，因「沉默的螺旋」效應，令到佢哋非主流意見唔夠膽講出嚟，於是不知不覺，呢一班怕醜的Tory就成功扭轉局勢，令特朗普爆冷跑出來。<br><br>越野兔<br> https://www.facebook.com/Sailorrabbit/ <br>本欄逢周五刊出</p></body></html>