<html><header><meta charset="utf-8"><title>【你幫我同佢講...】林日曦元秋傳話人OO由繙譯榮升Producer</title></header><body><h1>【你幫我同佢講...】林日曦元秋傳話人OO<br>由繙譯榮升Producer</h1><p>【尋找首爾的香港】「OO...OO...OO...」一個林日曦曾經不停嗌嘅名字，一個站於林日曦同「政壇元秋」蔣麗芸之間嘅中間人，一個用廣東話譯廣東話嘅繙譯員，全名Viola！Viola係韓國人妻，三年前跟老公搬去韓國定居，花年半時間精通韓語。最近，Viola唔譯廣東話，改行做公務員，喺首爾TBS公營電台做英文節目監製（Producer）。<br><br>Viola做公務員唔係為咗高薪厚職求穩定，原來只係同林日曦一樣鍾意做試驗，佢笑住咁話，「申請原因真係好低能，我見韓國人細個讀書要補習，大個想入大公司，原來都要補習筆試同面試。有冇咁大件事呀？大學畢業唔係代表準備好出嚟社會做嘢咩？好慘呀！」所以Viola就身痕，去搵份工嚟申請吓，睇吓係咪真係咁難！</p><p>試過就知大陣仗，淨係份申請表就有23頁，Viola話好多要填嘅資料根本係私隱，「真係唔知點解要填，唔止填阿爸阿媽嘅資料，仲要填埋阿爺阿嫲嗰代，又要填銀行有幾錢，租樓定買樓，連血型都要填！」申請合格者先考筆試，然後再要面試。<br><br>Viola話面試就誇張，「有九個面試官！嘩！好chr！九個人不停問、不停問，問你如果製作節目，點可以肯定個節目喺韓國會受歡迎？喺韓國嘅外國人想聽啲咩節目，你了唔了解？」Viola形容好似打咗場仗！<br><br>結果，呢場仗畀貪得意、無補習、冇大冇細嘅Viola取得勝利！換嚟電台直播室嘅工作人員嗌佢：「PD님！（韓國人對Producer嘅尊敬稱呼）」Viola話Producer係乜都做，「揀歌、定主題、主持講乜都要諗。」拍攝當日，喺直播室嘅幾位節目主持就特別同Viola開玩笑，喺大氣電波講佢好似大明星，有香港傳媒嚟採訪佢，仲對攝影機揮手交足戲！</p><p>呢班鬼馬主持又細數Viola，先講啲門面嘢大讚佢為人好好、合作性高、畀自由度大...但係慢慢就數埋啲奇怪嘢！外籍主持Liam Lusk話同Viola食飯好有壓力，因為佢食得超快，另一位主持Steve Hatherly就爆Viola講嘢直接，「有次佢想一位嘉賓試咪，正常都會同嘉賓講『唔該你試咪』，但係Viola就嗌佢『Say Something！』」Steve自己講完都笑，不過就話明白Viola只係直率，唔係無禮貌。<br><br>至於大老細點睇呢？TBS電台部局長Kim Yeong Sik就話，因為Viola係外國人，第一次見佢就「打咗個突」，「韓國人打招呼係鞠躬，但係Viola係舉起手『Hi』咁樣！」不過局長話o依家已經習慣咗喇！<br><br>雖然同事好，不過打工制度點都比唔上香港，Viola話：「一定要朝九晚六，遲一秒鐘都畀人睥住你！」莫講話一秒，唔少韓國公司都不明文規定要早半個鐘返工，老細未走都無得放工，相信有睇韓劇《未生》嘅朋友都明白，不過Viola就懶理，「早起身真係好難！」</p><p>Viola又話韓國人好目標為本，唔理成效係咪理想，總之定咗目標就一定要達到，「好急o架喎，老細會話『聽日，你聽日要做畀我！』我心諗：『吓，我諗都未諗！』」最令Viola忟憎嘅，係韓國人唔夠膽向上司表達意見，甚至乎根本唔知有另一個方法做嘢，只係盲目跟前輩話點做就點做！Viola話一於少理，貫徹香港人用自己方法行事，「做到咪得囉！」至少，自己開心啲！<br><br>記者：鄒倩婷（阿仙）<br>攝影：陳家文、李錦鏵<br>剪接：Roy<br>編審：陳家文<br>導演：陳家文</p></body></html>