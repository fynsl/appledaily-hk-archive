<html><header><meta charset="utf-8"><title>【光棍慎入】求婚唔送鑽戒送乜好？　霸氣港女：一張冇銀碼嘅支票啦</title></header><body><h1>【光棍慎入】<br>求婚唔送鑽戒送乜好？　霸氣港女：一張冇銀碼嘅支票啦</h1><p>今時今日，做光棍又煩拍拖又煩，做老襯就煩上加煩，至少求婚嗰吓已經要使一大筆錢 ─ 無錯，就係鑽石戒指喇！於是我哋就追訪一眾港男港女，了解佢哋點睇一粒求婚鑽戒嘅意義，睇吓有冇其他物件可以代替鑽戒；同時我哋亦都搵嚟理工大學講師兼前廣告創作總監曾錦程，解構吓求婚＝鑽戒嘅傳統到底係點樣出現。<br><br>記者：余傲芝　攝影：Neo</p><p>喺27名受訪者入面，9成人都認為求婚時需要一隻戒指，而指定鑽石戒指亦有6成人，其他就覺得銀戒指或自製戒指亦可接受。至於鑽石戒指嘅意義，大家嘅睇法不一，大概可以分為「有誠意同重視嘅表現」、「係承諾同永恆嘅意思」、「用嚟晒命或比較」、「人做我做」等等。有過半數人認為可以搵其他物件代替鑽戒，去旅行送支票送公仔等都榜上有名，不過亦有少數人認為要跟隨傳統，無論如何都要鑽戒。</p><p>曾錦程指出，求婚用鑽石戒指呢個傳統好大程度上係因為戴比爾斯(De beers)喺1947年推出嘅一系列廣告企劃，尤其係「鑽石恆久遠，一顆永留存」(A diamond is forever) 呢個口號，令到原本毫無價值嘅炭變成擁有非凡意義嘅鑽石。當時戴比爾斯喺非洲有個好大嘅鑽石礦，而由於供應多會令到價格降低，所以佢哋就諗到將鑽石同愛情扣連，加一個好強嘅無形價值落去。不過曾錦程認為廣告嘅成功係「因為呢個社會好多嘢好脆弱，愛情亦一樣， 所以鑽石『永恆』嘅象徵意義補救現代人嘅心靈空缺，所以係人本身有問題，再被營銷商利用人類弱點。」</p></body></html>