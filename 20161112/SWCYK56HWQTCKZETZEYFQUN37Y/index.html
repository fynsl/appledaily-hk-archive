<html><header><meta charset="utf-8"><title>【1111】真獨不可恥　銀龍獨食更安心</title></header><body><h1>【1111】真獨不可恥　銀龍獨食更安心</h1><p>周一晚上7點半，走入天水圍銀龍粉麵茶餐廳的女記者可說是異類。放眼看，一支公，通處坐。細枱，一張一個；大枱，六座三個。</p><p>睇餐牌，我驚呆了5秒，在銀包乾過我塊面的日子，看到接近80元的晚餐，飲嘢仲要加錢，我覺得塊面嗰刻潤咗。我還在盤算，王駿（Nick）從容點了一客霸王雞飯。菜上了，沒有驚世的香味，雞肉腍但不滑，淡而無味，雞下的豉油明顯上枱前才與雞碰面；飯很硬，我終於找到比我銀包乾的東西。收咁貴，你交出咁嘅貨色？仲要咁多人來食，我睇唔透。Nick似乎不覺有何不妥，然後他給我看了一段文：「今晚晚餐盛惠75蚊，75蚊，可以去酒樓外賣三盒切雞飯，但係我選擇去銀龍叫咗一碟霸王雞飯，銀龍既無service，又無美女，有嘅就係貴人一倍有多嘅食物，點解仲有咁多麻甩佬獨自搭枱食飯？」<br></p><p>自願被劏 同路人零尷尬
</p><p>乜事呀，用潮文大我呀？講啦你，點解呀？點解呀？「因為呢度瀰漫着一股孤獨寂寞嘅氣息。」<br>「銀龍冇一對對嘅愛人，冇齊整嘅一家四口，就好似有盤尼西林嘅地方，周圍就好難有細菌滋生，而呢度嘅盤尼西林，就係高昂嘅定價。獨獨嘅你，之所以會畀多份錢，為嘅就係買一處可以安心獨食嘅空間。」<br>世事都被呢位冇乜味覺的兄台看透了。<br>Nick在香港科技大學任教語文，是一級講師，有女友，但同對方住處相隔好遠，long D咁款，加上工作唔定時，所以成日一個人食飯。我笑：「偽毒可恥呀，扮乜啫你！」佢話：「偽毒係扮自己一個人，有得揀。我係真『獨』，冇得揀，逼住要自己一個人。」一支公去銀龍自願被劏的人有太多個，觀察家上身的Nick覺得因為嗰度大部份都是獨自覓食的同路人，零尷尬，冇歧視。<br></p><p>有女友講師：需要獨處
</p><p>曾在旺角工作的他在人來人往、插針唔入的旺角，一樣找到「一人前」好地方。他帶我到黑布街的Knockbox，他熟練地選了cafe吧枱最入的一個位，遠離門口，也避免坐方形枱可能要搭枱嘅問題。「有時你會因為alone，睇多好多嘢，例如原來人哋係咁樣沖咖啡喎；但你獨處時覺得lonely係因為你覺得只得自己一個，你完全睇唔到身邊有其他事。」跟自己相處都係一門學問，點樣化寂寞為思考空間，的確要時間適應。<br>佢有時仲會去酒樓外買飯盒，再行去麥花臣球場的看台上面食。「我覺得冇人會留意有乜人坐响嗰度瞓响嗰度，睇乜報紙，從來冇熟人見到我坐响上面一個人食飯。」嗰度一樣唔會出現情侶。「我估如果真係帶女朋友去，嗰對情侶還維繫到，就一定係真愛。」<br>一個人，可以有七個樣，對住唔同人，就換個面具。「幾時可以做自己呢？自己食飯嗰刻，就真係可以做自己啦。一個人，個世界真的簡單好多。」偶然獨處，就係為咗畀自己唞下，面面俱圓唔是唔好，偶然畀啲稜角出番來，都唔是壞事。<br><br>記者：葉青霞  <br>攝影：劉永發</p></body></html>