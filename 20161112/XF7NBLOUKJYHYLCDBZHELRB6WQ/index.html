<html><header><meta charset="utf-8"><title>帶隊遊日5天每位收9萬杜如風封最貴團長</title></header><body><h1>帶隊遊日5天每位收9萬<br>杜如風封最貴團長</h1><p>杜如風的旅遊節目一向受歡迎，不少人都視為偷師對象，跟着如風去吃喝玩樂，所以有旅行社看中她的優點，簽她為「旅遊玩家」，明年擔任導遊帶隊潮遊日本，升級成為「女版蔡瀾」，她還會帶媽咪去旅行。<br>由如風帶隊的日本伊勢志摩團，定於明年農曆年初二出發的5日4夜團，收費一點不便宜，由7萬多坐經濟客位到差不多9萬元坐商務客位不等。如風昨日接受電話訪問時表示收得貴當然物有所值，她說：「做旅遊節目就多，帶團真係第一次。呢團可以話全香港最貴嘅（日本）5日4夜團，都有啲緊張。賣點當然係有我喺度啦，同啲團友吹吓水同介紹吓。住同食都係頂級嘅，其中一間住嘅，係三重嘅Amanemu溫泉度假村。真係好貴，講緊係過一萬蚊一晚，間房都成千呎，日本好難住到，有私人溫泉可以浸，連陳奕迅都嚟住過。」</p><p>帶媽咪同行</p><p>如風透露還可以吃到日本三大和牛之一的松阪牛，頂級的A5級數更有齊出世紙及血統證明。除了吃喝玩樂是賣點，還會到伊勢觀賞海女捉鮑魚，即捉即食。<br></p><p>對於跟前輩蔡瀾相提並論，如風笑說：「蔡生實在係太專業，食一定唔夠佢嚟，不過喺其他方面，娛樂到大家嘅，我都會盡做。同埋買嘢係我強項，可以幫團友襯吓衫，揀吓心水嘢。」如風透露今團只有二十個名額，假如最後成團，更會帶媽咪同行，一起吃喝玩樂，又大讚自己孝順，居然肯犧牲一年一度跟朋友聚賭的機會，她笑說：「我都覺自己生性好多，如果老竇（已故資深傳媒人杜惠東）見到應該笑到不得了，係從未咁開心咁笑。」<br>採訪：何永寧</p></body></html>