<html><header><meta charset="utf-8"><title>Sunday：冇片睇　有咩計？ - 伍家謙</title></header><body><h1>Sunday：冇片睇　有咩計？ - 伍家謙</h1><p>電視新聞，畫面先決；冇片睇，吸引力自然遠及不上擁有精采片段者，體育新聞尤甚。電視傳媒的體育組人員，就每天都要為畫面操心。</p><p>獨家片段成商業趨勢</p><p>眾所周知，英超、西甲等關注度高的足球賽事，轉播費為天文數字；電視台以天價投得，當然就為了獨家播放，最好只此一家，別無分號。如此一來，其他電視台就連新聞片段都無法使用。<br>要報道，又冇片，該當如何？一般做法，聯絡美術組同事，製作賽果圖表，又或者向外國通訊社購買相片，以圖片交代戰況。不過，無論圖表或照片，都僅屬沒辦法中的辦法──站在製作人的角度，兩者都屬「定格」畫面，不宜太長，故不少時候，即使如歐聯決賽般等多人關注的資訊，沒有片段可用的話，也就「焗住」只能水過鴨背了。<br>要豐富體育新聞環節，也總不成一味只有相片、圖表。既然主流足球賽事不少已被「買斷」，可用片段除了自家拍攝的，就惟有靠外電提供；同因版權問題，外電提供的，除了NBA、一級方程式或高爾夫球等以外，就可能是非頂級世界足球賽事。那時的概念，是最好有幾多寫幾多，務求盡量豐富內容。當然，NBA會較偏遠地區之足球賽吸引，但新聞頻道24小時播放，若每次都獨沽一味或見沉悶，為求製作好的新聞，或會因應需要輪流播出。<br>篇幅有限，想說的其實是：有冇片睇，箇中因由其實甚複雜，版權問題是為核心。是次港隊出戰東亞盃第二圈，就因轉播權被電視台購入，其他競爭對手便不可進場拍攝，此為世界足球的遊戲規則，也是商業決定。球迷如我，當然最好一開電視就有得睇，事實卻是，有冇片睇，背後往往有着不少原因。<br>文：伍家謙</p></body></html>