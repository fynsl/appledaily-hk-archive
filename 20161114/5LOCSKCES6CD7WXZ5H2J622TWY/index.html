<html><header><meta charset="utf-8"><title>無牌騎師重出江湖？49歲老將突然現身操馬！</title></header><body><h1>無牌騎師重出江湖？<br>49歲老將突然現身操馬！</h1><p>上季不獲文家良馬房延續主帥合約，因而在港無地容身的49歲法國老將巫斯義，本月底將轉戰星洲客串兩個月，但他近排不時在香港現身，剛周六沙田日馬亦有到場觀戰。翌日於今朝更為五駒在大圈快跳，非常離奇。<br><br>巫斯義共試了「段段有」、「非常堅」、「勁有來頭」、「幸運年年」及「翡翠紅星」，其中得「翡翠紅星」有賽程，將跑周三(16日)快活谷三班1200米，但據知此駒將會配蔣嘉琦上陣。其實老巫今次預計在下周日(20日)客串一期，為大摩之「壯思飛」角逐馬會一哩錦標，同日亦會有其他座騎上陣。這天率先操馬純粹禮拜日冇乜騎師到場，他幫一幫練馬師手之餘，順便自己亦做運動Keep Fit，藉此提升個人狀態。<br>之不過老巫今朝操馬前，馬會從未公佈過他有客串騎師牌照，難免令人感到奇怪，是否現役馬都可隨意由非持牌或未辦好手續的騎師沾手，抑或老巫牌照已到手但馬會卻唔講？根據消息透露，原來將有三幾個騎師會來客串，包括老巫在內，馬會周一(14日)會正式公佈，由於老巫早抵港故此先操馬，但是否合乎規矩，老巫今天可有操馬資格，真係搞唔清楚了。</p></body></html>