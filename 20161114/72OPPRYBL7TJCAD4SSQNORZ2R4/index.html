<html><header><meta charset="utf-8"><title>笑到最後：狂人政策得個講字 - 高明</title></header><body><h1>笑到最後：狂人政策得個講字 - 高明</h1><p>如果要為2017年捉一隻「黑天鵝」，高明會估特朗普係正常人，正常過奧巴馬，選舉時激進主張全部都「太耐冇講等於唔存在」。<br>先旨聲明，高明唔認同特朗普當選係黑天鵝，因為選票已經寫明佢參選，仲要係代表兩大黨之一，乜都睇清睇楚，冇可能係黑天鵝。但係換個角度，今年有英國脫歐、ISIS恐襲、難民危機、巴拿馬文件外洩、李斯特城拎英超冠軍等等，五顏六色嘅天鵝都被世人見過，如果話特朗普隻天鵝係黑色，又好似啱啱哋，因為黑天鵝已冇乜特別驚喜。<br>講番正題，點解會預測特朗普正常過奧巴馬？因為每次有新總統上台，都會被政敵描述到世界末日將至。就以奧巴馬上台為例，啱啱發生金融海嘯，諗得出同「債」有關嘅項目，都會被美國新聞報道指為下個爆煲源頭，例如信用卡債或者大學生貸款，而奧巴馬參選嘅政綱就係奧巴馬醫保，類似全民醫保嘅政策，當時都被評論員話埋炸彈。當然喺量化寬鬆政策下，以上泡沫都冇爆到；而今次只係角色換咗特朗普。<br>何況當選後特朗普已開始縮沙。如禁止伊斯蘭移民嘅政綱，當選後就喺網站刪走咗，之後又擺番上網，明顯係縮沙先兆；又如特朗普基建近日成為炒高銅股嘅原因，但周五港股收市後商品市場又升轉跌，因為投資者覺得基建仲係得個講字。<br><br>最新發展莫過於科技股，當選後科技股大跌，一個原因係投資者掟科技股買基建股；另一個原因係選舉時特朗普成日批評亞馬遜「反壟斷」。更重要新聞係：特朗普委任矽谷金主Peter Thiel做過渡政府成員，而後者𠵱家又係facebook董事局成員，搵個矽谷金主入過渡政府內閣，睇牌面冇可能反科技。<br>好多人都話，美國制度三權分立，總統都受制於制度，但係今次市場反應係當咗特朗普係其他第三世界國家獨裁者。身為一個影響唔到大局嘅微小投資者，如果齋講未做就驚定先，咁真做咪嚇破膽？香港人過去五年感受最深，參選政綱講吓啫，唔係信呀？</p><p>高明<br> http://www.fb.com/bigricetea <br>本欄逢周一刊出</p></body></html>