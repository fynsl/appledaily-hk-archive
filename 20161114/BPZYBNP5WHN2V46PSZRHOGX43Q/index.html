<html><header><meta charset="utf-8"><title>似𡃁妹遭當街罵梁小冰還拖鬧大媽</title></header><body><h1>似𡃁妹遭當街罵<br>梁小冰還拖鬧大媽</h1><p>現年46歲的梁小冰跟老公陳嘉輝育有9歲兒子，外表完全不似師奶的她，前日化身粉紅lady開心出席友人的公司喬遷之喜，怎知到晚上，她卻怒火沖天撰文爆被大媽當𡃁妹鬧阻過馬路，兩人在街上舌戰。</p><p>最憎人霸道</p><p>在港視劇《導火新聞線》演巴辣「皇阿媽」的小冰，原來現實中都不會任人欺負，她前晚在微博寫道：「今晚喺紅綠燈等過馬路嘅時候，遇到個阿嬸企喺我後面嫌我𡃁妹掛住食魚蛋擋住佢過馬路，即刻用討厭我的眼神睥我一眼，然後繞過我前面去衝紅燈過馬路，我正想提醒佢係紅燈唔好過，佢過完之後即刻轉頭鬧我食嘢阻住晒佢行。」<br>小冰越寫越扯火：「佢以為我真係𡃁妺唔敢還口，激到我無明火丈三千起，追咗佢成條街大大聲教訓番佢……我最憎啲惡女人橫行霸道，唔好以為我似𡃁妹就隨便恰人。」</p><p>昨日記者致電小冰了解，她透過短訊回覆：「這是日常生活平常師奶遇到的小事，諗住講出嚟等大家安慰一下我盛怒的心。我都係有血有肉的普通人，同大家一樣行街、買餸、逼地鐵，遇到很多不公不平不正不義不滿的人和事，都會出聲和反抗，以免縱容更多的惡人打橫行欺負弱者，更不會因為自己係公眾人物怕事而不敢反抗，當然大多時候我會選擇忍耐以免激親自己。」</p><p>老公惡十倍</p><p>對於被當𡃁妹，小冰笑說：「昨晚完全冇化妝，所以望落似囉，成日去街市買餸，啲阿叔阿嬸話妹妹想買乜呀？其實我生完仔後，呢十年老咗好多喇，佢哋冇望真啫！」<br>問到老公的反應？小冰說：「老公呵番喇，仲話如果喺我身邊等佢去鬧，唔使我咁激氣，惡起上嚟佢比我惡十倍，試過BB出世頭一年，住喺樓下個男人日日冇嘢做喺屋企揼釘、鑽牆、整水喉，每次嚇到我個仔驚醒大喊，我懇請停止佢唔聽，仲自私到話之我死，結果我老公用兩秒衝落樓下，用雷公咁大聲鬧爆呢個男人變態自私，從此老公係我英雄！我老公一係唔出聲，當佢出聲你一定後悔！」<br>採訪：皓騫</p></body></html>