<html><header><meta charset="utf-8"><title>有冇被鬧係「o靚妹」？ 46歲童顏梁小冰揭謎底</title></header><body><h1>有冇被鬧係「o靚妹」？<br> 46歲童顏梁小冰揭謎底</h1><p>由前晚開始，唔少網民都封咗梁小冰做偶像，講真，香港好多人都認得佢，就算係千禧BB，都應該睇過佢飾演「皇阿媽」嘅《導火新聞線》。如何想像一個明星當街當巷追住個大嬸嚟鬧？唔係鬧，其實係講道理，小冰一直都係善意，好聲好氣提佢咁樣過馬路唔啱好危險，點知大嬸鬧番佢轉頭話佢阻住地球轉。喂，容忍都有限度喎。<br> <br>但係呢，亦有網民錯重點，擺咗去46歲小冰喺文中提到三次呢個term:「0靚妹」！<br>「阿嬸企係我後面嫌我0靚妹掛住食魚蛋擋住佢過馬路」<br>「佢以為我真係0靚妺唔敢還口」<br>「我最憎d惡女人橫行霸道，唔好以為我似0靚妹就隨便恰人」<br> <br>有網民就諗喇:「究竟個大嬸有冇兜口兜面話過小冰「0靚妹」先？<br>「呢位大嬸，會唔會仲後生過46歲嘅梁小冰？」<br> <br>問到被阿嬸鬧0靚妹，46歲仲keep住童顏嘅小冰，接受《蘋果》訪問時就話：「昨晚完全無化妝，所以望落似囉！唔係第一次㗎喇，成日去街市買餸，啲阿叔阿嬸成日話妹妹想買咩呀！試過嘉玲姐（劉嘉玲）同查小欣見到我就『嘩！點解你仲係中學生咁嘅樣㗎！』其實我生完仔後，呢十年老咗好多喇，佢哋冇望真啫！」</p></body></html>