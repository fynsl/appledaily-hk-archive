<html><header><meta charset="utf-8"><title>中環在線：滙控爭凳仔　又有新版本 - 李華華</title></header><body><h1>中環在線：<br>滙控爭凳仔　又有新版本 - 李華華</h1><p>滙豐控股（005）下任主席人選又彈出新名字。大家都預料，主席范智廉做到明年4月退位，一路盛傳獨立非執董卡斯特（Henri de Castries）最有機會接任，但佢好似好想加入法國政府，於是市場最近傳過另一個版本，預料獨立非執董施俊仁（Jonathan Symonds）亦有機會做主席。</p><p>傳施俊仁有機會</p><p>滙控股價近日終於上番60元樓上，小股東應該笑番。不過，集團主席范智廉明年拜拜，2018年輪到行政總裁歐智華退下火線，投資者都幾關心邊個接任，後者未有頭緒，前者就多啲猜測。<br>英國報章《泰晤士報》話，今年61歲、法國安盛集團前行政總裁卡斯特，原本係接任滙控主席大熱，但佢想等到明年5月法國大選結果先再決定，事關佢心思思想加入法國政府。<br>報章又引述佢朋友話，做滙控主席要一星期返4日工，仲要周圍飛，呢種生活方式唔多適合佢咁話。<br>所以呢，范智廉可能再坐一會，同時，今年56歲嘅施俊仁亦有機會接任主席。施俊仁2014年獲委任為滙控非執董，現為滙控旗下英國滙豐銀行主席，之前做過高盛、畢馬威等，財金經驗十足。滙控發言人當然好行貨咁答，話下任主席仍在遴選中，希望明年有公佈。<br><br>李華華<br>mailto:LiWaWa@AppleDaily.com</p></body></html>