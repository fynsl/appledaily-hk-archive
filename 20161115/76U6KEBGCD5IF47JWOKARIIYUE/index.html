<html><header><meta charset="utf-8"><title>Can Bank：等睇特朗普走數 - 散子</title></header><body><h1>Can Bank：等睇特朗普走數 - 散子</h1><p>自從特朗普成為候任總統以來，全球對選舉結果都好似充滿不同意見。與其說意見，倒不如說是恐懼。身在英國的筆者，每日看着電視新聞，頭條除了Donald Trump還是Donald Trump，令原打算寫寫英國的筆者，最後決定湊湊熱鬧，談談特朗普。<br>特朗普剛接受CBS電視訪問，首先佢唔係單拖上陣，而係帶埋一家大細，三個仔女入過渡班子，前妻舉手要做駐捷克大使，雖然盤生意交畀仔女打理，但係又未完全逃出利益衝突的「範圍圈」。<br>至於特朗普講明會找數唔收人工，其實唔係完全唔收，只係象徵式收一美元；至於墨西哥隔離牆？響亮的會建！亦都會將非法移民逐出境，首先向有案底嘅人開刀。至於佢對某些選前主張，是否已轉軚？對於同性戀政策，同埋曾對希拉莉說：「我上任你就會坐牢！」似乎都已經唔存在。<br><br>全球對特朗普上任嘅恐懼源自於佢過往嘅言論，擔心佢在萬人之上後，真係會為所欲為。而觀其上任後言論，包括勝利宣言、電視訪問、言論已有所收斂，一上任就會失控機會似乎不大。不過，過往一直生活在小圈子的特朗普，雖明白到與人合作的重要性，但在他眼中可信任的人極少，單看其個人持有公司的安排，以及過渡班子的人選，似乎已成為反對者日後的把柄，加上欠缺從政經驗，日後出現過失將在所難免，小的或可胡混過去；大的過錯，參考過往經驗，則需要轉移視線；至於甚麼才能轉移美國人視線？其一：恐怖份子；其二：中國。<br><br>散子<br>本欄逢周二刊出</p></body></html>