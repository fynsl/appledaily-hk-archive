<html><header><meta charset="utf-8"><title>大棋局：全球醞釀向右轉 - Mr. Tregunter</title></header><body><h1>大棋局：全球醞釀向右轉 - Mr. Tregunter</h1><p>先講一個二十年前嘅笑話。美國、俄羅斯、中國三國領導人約埋開會，座駕行抵十字路口，老布殊同司機講：「打右燈，向右轉。」葉利欽照跟，同樣打右燈，向右轉。鄧小平見狀，即刻叫司機：「打左燈，向右轉。」<br>九十年代經濟向右轉，今日則係社會形態醞釀向右轉。特朗普當選美國總統再一次突顯政治老油條不合時宜，素人政治蔚然成風。牽涉兩個問題，其一係大眾已厭倦言必堂而皇之，行則動輒反背嘅政客。老政客一開口就係「按行之有效嘅……」，即係「唔關我事」。縱然眼神懶斬釘，語氣扮截鐵，心虛兩隻字其實早寫喺面上。<br><br>一個有趣事例係稅收政策上，希拉莉話要加富人稅，咁樣可以減低社會貧富懸殊。作為一個有錢佬，特朗普踢爆呢種就係表面堂皇嘅大話，因為有錢佬可以請會計師幫佢海外避稅，結果只有本地中產中招。要真係抽到富人稅，係應該減稅，當有錢佬覺得交稅同請會計師嘅支出差唔多時，就會寧願交稅唔使煩。希拉莉當堂被吹到啤一聲。<br>其二係計數嘅問題。過去選舉策略傾向溫和中間，目的係爭取大多數人支持。但情勢唔同，條數就唔係咁計。一個國家唔會100%嘅人都出嚟投票，多數情況可能有60%。換句話，其實只要你嘅理念有約30%人支持，已經有機會勝出。想大包圍兩邊不得失嘅政綱，支持者其實最搖擺。有明確立場及被認為較激嘅理念，其支持者比較堅定。如此則解釋點解喺現時環境下後者更容易勝出。<br>馬克思認為經濟形態先於社會形態，意思係經濟發展程度會影響社會構成。情況好比經濟好時大眾會傾向芝加哥學派，要自由，政府唔好管；經濟差時則傾向凱恩斯學派，要政府管同幫手。全球經濟疲弱情勢下，講求兼愛嘅社會形態會收縮，要求本土優先之意識抬頭。呢個唔係單單香港問題，係國際大氣候。</p><p>Mr. Tregunter<br>本欄逢周二刊出</p></body></html>