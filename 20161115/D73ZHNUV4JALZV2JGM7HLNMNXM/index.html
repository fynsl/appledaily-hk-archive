<html><header><meta charset="utf-8"><title>魚樂無窮：殼股半年鑄一劍 - 唐牛</title></header><body><h1>魚樂無窮：殼股半年鑄一劍 - 唐牛</h1><p>5月底曾經推介廸生創建（113），當時造2.3元（除息後計），最高見2.93元，累升27%，輕鬆升抵目標價，昨日收報2.78元，仍然升21%。<br>當時睇中大股東潘廸生及家族成員，有權於半年時間增持股份五個百分點至54.95%，而獲豁免提出強制性收購，對股價有支持作用。潘廸生亦身體力行，其持股量由消息公佈前嘅49.95%，增加至51.83%（截至上周五），涉及股數712萬股。<br>增持活動將於本月底完結，究竟有乜後着？從基本因素睇，廸生手頭淨現金達13.2億銀，以發行股數3.8億股計，每股現金達3.47元，較現價還要多出7毫子，超值兩個字都唔足夠形容那種抵買法，增持乃無可厚非。所以除咗增持之外，公司近年亦密密進行回購，變相令含金量更高。<br><br>再加多少少想像力，最新市值10億銀，業務簡單，說穿了又係賣殼嘅好材料，大股東刻意將持股增至超過五成，係咪為此鋪路？望真啲，每股NAV達5.3元，相當於五折大平賣，如果先作特別派送再賣，爆炸力肯定大到你唔信。究竟會否由虛幻變成現實，相信即將公佈嘅中期業績會有所分曉。</p><p>唐牛<br> http://www.fb.com/tongcow88 <br>本欄逢周二、四刊出</p></body></html>