<html><header><meta charset="utf-8"><title>金手指：救人幣搵羅康瑞 - 孫柏文</title></header><body><h1>金手指：救人幣搵羅康瑞 - 孫柏文</h1><p>世界仲有好多人仲估邊個做總統，都係一切照舊。佼佼者莫過於我國中央啲喉舌，例如《環球時報》。照舊即點解？即繼續話「大國崛起能打瓜你美國」，所以警告特朗普唔好玩嘢。咁搞，勢必引火自焚。<br>特朗普，最要面。幾個寫佢參選歷程嘅作者，都異口同聲話佢出選，係因2011年被奧巴馬公開笑咗幾分鐘，話佢冇料到。所以中央再繼續，特朗普勢必標籤中國為「貨幣操控國」，而一標籤，美政府會向中國入口貨抽四成五關稅。我唔知最終結果會點，係咪開拖，甚至引發中國經濟大危機，共產黨倒台，不過人民幣肯定會大鑊。<br><br>點搞？首先，特朗普要有落台階。花旗國人唔怕為世界犧牲，不過佢哋想大家grateful少少。你啲喉舌再恐嚇話「有後果」，對要面之人兼佢後面5,000萬個唔好feel嘅美國選民，只會弄巧反拙。<br>所以，如我係習主席，我會搵羅康瑞做駐美大使。點解？全中國，最清楚特朗普份人係點，就一定係羅康瑞同鄭家純。佢兩位1994年出手救面臨破產嘅特朗普，買佢塊地、幫佢還債、出錢發展，仲要最後有得賺，分三成畀佢。到2005年，羅同鄭賣出項目，當想分錢時，特朗普突發嬲，話點解唔同佢講，一定賣更高價，所以就瘋狂告羅同鄭。到今日雙方都係冇偈傾。<br>不過到今年，當《紐約時報》問特朗普呢單嘢時，佢話：「其實個賣價好靚。如果你見到羅同鄭，同佢哋講佢哋好好人。」特朗普咁感性，冇羅康瑞冇佢，點都會畀啲面。仲有，除中央亦信羅康瑞外，羅有解釋畀美國人知中國經濟苦況嘅魅力。最後，當然就係羅康瑞夫人，靚過佢哋未來第一夫人啦！以上，多數唔會做。《環時》繼續玩，言論在美網廣傳，好快火燒人民幣。</p><p>孫柏文<br>獨立股評人<br> http://www.fb.com/shuen <br>本欄逢周二刊出</p></body></html>