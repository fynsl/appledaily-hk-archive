<html><header><meta charset="utf-8"><title>隔牆有耳：《蘋果》加$1　果迷繼續撐 - 李八方</title></header><body><h1>隔牆有耳：<br>《蘋果》加$1　果迷繼續撐 - 李八方</h1><p>噚日起，《蘋果》每份加價1蚊，現賣8蚊，到底呢1蚊有冇影響讀者購買慾？八方同事都有去直擊，有報販話首日銷情跌少少係正常，但更感動係唔少忠實果迷身體力行，真金白銀撐《蘋果》，相信為唔少同事帶嚟鼓舞。<br>喺中環擺檔嘅報販梁先生噚日朝早話，冇留意賣咗幾多份《蘋果》，但認為加價冇影響銷情，只有一兩個熟客唔買，「佢哋買咗（《蘋果》）好耐啦，可能為道氣啦。星期三佢哋實買番，因為要睇馬經」，佢仲話冇客人因為《蘋果》加價而轉買其他報紙，反而有預訂咗《蘋果》嘅客人自動補水。</p><p>「有咁多嘢睇，值得啦」</p><p>另一中環報檔嘅黎先生同黎女士表示，《蘋果》銷量稍跌一兩成，但加價首日銷量跌係正常，相信兩三日後會回復正常，「一係就唔買嘅箒，就唔會睇第二份報紙。睇慣咗，加10蚊都會買」。<br>讀者李小姐噚日仍然捧場買《蘋果》，佢由《蘋果》誕生一直支持至今；雖然加價後都覺得貴，但每日都要睇新聞，「我先生睇開，我咪跟住睇囉」。<br>從事沖印工作嘅61歲王先生話睇咗《蘋果》六七年，認為加價合理，會繼續訂閱，「𠵱家乜都貴，而且銷量又唔係咁好，又好多免費日報，你唔加價，成本有啲困難囉」，佢仲話加1蚊已經係最低消費，「一份報紙有咁多嘢睇，值得啦」。佢唔會轉買其他報紙或上網睇，「習慣咗，同埋社論我都幾鍾意睇」。<br>從事會計嘅呂先生都做咗《蘋果》粉絲七、八年，同樣認為加價合理，「加1蚊，加通脹都要啦」，暫時唔會轉睇其他報紙，「馬經、體育睇開㗎嘛，啱睇」。八方聽到呢度，都覺得好滾動。</p><p>李八方<br>mailto:pf_lee@appledaily.com</p></body></html>