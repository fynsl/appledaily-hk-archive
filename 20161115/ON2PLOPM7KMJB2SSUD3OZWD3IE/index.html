<html><header><meta charset="utf-8"><title>中環在線：唐唐億元買舖搞社團 - 李華華</title></header><body><h1>中環在線：唐唐億元買舖搞社團 - 李華華</h1><p>香港特首選戰鬧得沸沸揚揚，當年輸畀梁振英嘅唐英年，keep住印印腳嘆紅酒都不知幾爽。舊年佢帶頭成立香港江蘇社團總會，不時舉辦同鄉聯誼活動，早前佢代表總會買入灣仔越秀大廈一個樓上舖，打算畀總會自用。<br>根據土地註冊處資料顯示，灣仔越秀大廈1樓1至3室，面積合共7,237方呎，上月14號以1.03億元易手，呎價1.4萬元。新買家係「江蘇控股」，公司董事目前只得唐英年一人。<br>唐唐發言人回應話，呢個物業並非唐英年私人擁有，江蘇控股嘅股東數目將會增加，換言之，只係暫時由唐唐做代表。</p><p>短炒寫字樓賺逾千萬</p><p>據了解，呢個樓上舖𠵱家主要租畀一間梳化家具店，月租收入超過30萬元，應該等到租約期滿，就收番物業畀江蘇社團總會使用。<br>祖籍江蘇嘅唐唐舊年初發起成立江蘇社團總會，佢係創會會長。佢主要想將香港多個江蘇社團凝聚起來，形成一個更有實力嘅社團。睇番總會網頁，佢哋舉辦活動都幾頻密，呢兩個月就有品茶、嚐茅台以及常州代表交流活動。總會目前寫字樓喺西環，買入灣仔新址，舉行活動應更有彈性。<br>唐英年除咗搞社團之外，早前投資亦有斬獲，佢6月斥資8,300萬元，買入會展高層寫字樓單位，上月底以1.05億元沽出，扣除使費，短短4個月就火速獲利1,320萬元，肯定爽過做特首喇。<br><br>李華華<br>mailto:LiWaWa@AppleDaily.com</p></body></html>