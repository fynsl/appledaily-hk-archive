<html><header><meta charset="utf-8"><title>求驗客手記：踢到火起除人褲迪斯高小學雞</title></header><body><h1>求驗客手記：踢到火起除人褲<br>迪斯高小學雞</h1><p>早前有報道話，有班日本人搞緊個「玩閹」大賽，仲有晒規則，唔知十幾年後奧運會唔會將玩閹列入比賽項目呢。其實國際球星都會做吓小學雞嘢，就好似波斯尼亞前鋒迪斯高咁。周日世界盃外圍賽作客希臘，迪斯高就因為不滿對手經常侵犯佢，嬲嬲地就除咗對手柏柏斯達夫普路斯條褲，球證隨即兩黃一紅趕迪斯高出場。</p><p>下半場除人褲被逐</p><p>希臘主場對波斯尼亞嘅H組之戰，火藥味就認真大，全場出現12黃兩紅。上半場波軍由祖雲達斯中場比真歷主射罰球，雖然中柱彈出，但就反彈主隊門將卡里捷斯入網，客軍領先1:0。希臘失守後越踢越躁，波軍前鋒迪斯高就梗係成為希臘後衞圍攻嘅目標。<br>球迷最期待嘅畫面終於喺79分鐘出現，迪斯高俾柏柏斯達夫普路斯撞低，呢位多蒙特後衞借啲意跨過迪斯高執波，膝部就撞到迪斯高個頭，跌喺地仲未起身嘅迪斯高就梗係反擊，順勢一拉就除咗柏柏斯達夫普路斯條波褲，咪睇柏柏仔一副硬漢外型，都着純白底底，真係夠晒pure。<br>事件引起雙方一輪衝突，迪斯高同柏柏斯達夫普路斯各領黃牌，但因為迪斯高12分鐘已經領咗第一張黃牌，結果兩黃一紅被逐，而希臘另一位後衞柏柏杜普路斯就因為衝撞球證，亦都紅牌被逐。</p><p>波國臨尾香失兩分</p><p>喺10打10嘅情況下，希臘喺補時五分鐘由後衞薩維拉斯禁區頂勁射入網，追成1:1平手，保持分組四戰不敗，領先波斯尼亞三分排第二。波斯尼亞失兩分，迪斯高下輪仲要停賽，好彩佢地之後主場對「魚腩」直布羅陀箒。不過呢位前曼城前鋒仲好不滿咁話：「我都唔知點解要趕我出場，係對手挑釁我在先！球證判決認真唔公平，講真我哋值得贏3:0。」</p></body></html>