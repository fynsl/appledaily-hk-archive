<html><header><meta charset="utf-8"><title>拖兩個女友睇趙學而兆尊御女術揭秘</title></header><body><h1>拖兩個女友睇趙學而<br>兆尊御女術揭秘</h1><p>前晚趙學而喺九展開咗頭場騷，一把靚聲吸引咗好多朋友入場睇騷，相中就包括咗《皆大歡喜》飾演高爾康嘅鄧兆尊，同埋身邊嘅兩位女伴Carmen同車厘子！<br> <br>其實上個月底，《蘋果》見過佢同正印女友Carmen喺跑馬地出現，兩人當時孖住去養和醫院，之後又搭叮叮，但就見唔到另一位女友車厘子出現。<br> <br>不過，兆尊前晚一到場，一馬當年咁行喺最前面，兩位女友：Carmen、車厘子分別跟喺佢身後，又以女、男、女左擁右抱式咁坐低，呢個自動波方式，一睇就知夾慣夾熟，三人見記者影相，好大方面對鏡頭，毫無避忌。<br> <br>呢個一男兩女嘅組合，現時關係融洽，但初時曾經深陷水火，據知，Carmen一開始接受唔到兆尊身邊有新女伴車厘子，不過經兆尊努力，兩女慢慢就變好朋友，最終Carmen肯同時分享兆尊。<br> <br>現時兆尊冇拍劇，據指生活並唔成問題，佢依靠已故父親慈善伶王新馬師曾鄧永祥嘅遺產生活，但只係搣銀紙係無可能係現今嘅香港生活，所以兆尊會同細佬投資股票、基金，而且眼光獨到，往往都有錢落袋，足夠維持生活所需。<br> <br>至於兆尊兩位女友，都有得到兆尊資助，打本俾佢哋做小生意，等大家都有啲「細藝」喺手，唔係要靠兆尊養。而兆尊就從中分配時間，得閒陪兩位女友，有時又三人行，令到呢段感情搵到一個完美嘅平衡點。</p></body></html>