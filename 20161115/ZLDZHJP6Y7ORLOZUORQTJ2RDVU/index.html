<html><header><meta charset="utf-8"><title>不向現實低頭 - 邁克</title></header><body><h1>不向現實低頭 - 邁克</h1><p>何謂挺起腰骨不向現實低頭？在狗官林立的地方堅持以貓市民姿態我行我素固然是，企圖買票看《哈利波特和被詛咒的孩子》又何嘗不是？近期執死雞運數奇佳的我，上月初赴倫敦看卡魯斯阿哥斯達最後一站告別芭蕾舞台演出，路經西盡皇宮劇院，好奇心驅使下曾經到票房探問，發現這齣高踞今季「一票難求」榜首的大熱門，居然有座位極佳的退票，可惜必須日場夜場上下集同時買齊，我因為只得下午有空檔，晚上約了舞壇王子，不得不忍痛放棄。回到巴黎手痕上網搜索也是一早全台售罄的《李爾王》，話有少量門票回流，打電話去問，哈，又無端端畀我搵到一張。咪以為莎士比亞長賣長有，睇少一齣半齣無所謂，你可知這台由誰飾演信錯帝女花的一國之君？兩屆奧斯卡影后格蓮黛積遜反串啊。<br>當年色迷迷的基佬看《風月寶鑑》，焦點當然集中在全裸摔角的阿倫卑斯和奧利華烈身上，但女主角竟然同時留下深刻印象，其斤両不言而喻。積遜女士紅透半邊天之際，毅然告別表演藝術界投身政壇，睽違二十五年復出舞台，你話點可以唔睇？既然一場去到，沒理由獨沽一味，順手打開哈利波特網站，咦，乜原來逢星期五下午一點，發售下周每場四十張特價戲票，幸運兒只花四十鎊，便可一窺魔法學院下一代全豹？嘩，咁大隻蛤乸隨街跳，不企圖捕捉對不起祖先，於是依時依候守在倒數版面，時辰一到即刻按掣排隊。雖然排了七分鐘，接獲全院滿座下周請早通知，我真為自己尚未沉睡的頑強鬥志驕傲──特朗普上台後的四年，肯定天天用得着。</p></body></html>