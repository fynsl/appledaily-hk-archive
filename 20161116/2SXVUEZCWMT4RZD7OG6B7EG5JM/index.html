<html><header><meta charset="utf-8"><title>童愛玲遊德國被搶行李</title></header><body><h1>童愛玲遊德國被搶行李</h1><p>童愛玲早前與囝囝王子毅（Kyle）到德國旅行，兩母子坐火車抵達柏林後，隨即發生不愉快事件，童愛玲昨日在facebook大呻：「在柏林火車站，被兩個男人在半偷半搶之下整個行李箱沒有了。」</p><p>童愛玲昨日覆述當時的情況，猶有餘悸，她在電話激動說：「我哋喺火車站，有個黑髮男拍我膊頭，佢猛用德文同我講嘢，囝囝解釋畀我聽，話我件皮褸污糟咗，我擰轉頭睇到，真係有黃黃白白一撻撻，我就除低件褸拎紙布抹。」轉頭行李就被一男子拖走，身邊黑髮男更想搶童愛玲手袋，認真猖狂！雖然立即報案，但此經歷已經令她非常掃興，她說：「令我留下好大陰影，去到人多或者火車站都會怯，出門大家真係要提高警覺。」<br>採訪：楊定</p></body></html>