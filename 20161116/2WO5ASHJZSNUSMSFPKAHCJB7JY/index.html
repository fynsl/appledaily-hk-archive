<html><header><meta charset="utf-8"><title>【馮仁昭四圍超】歐錦棠鬧TVB唔尊重鍾景輝老戲骨 - 馮仁昭</title></header><body><h1>【馮仁昭四圍超】歐錦棠鬧TVB<br>唔尊重鍾景輝老戲骨 - 馮仁昭</h1><p>歐錦棠前晚同王宗堯喺九龍灣綵排舞台劇《科學怪人：誰主創造》，阿棠話好關心做完腸癌手術嘅鍾景輝（King Sir）：「知道佢康復中，我作為後輩理唔到佢嘅飲食習慣，但好介意佢咁辛苦，嗰啲咁嘅電視台（TVB）都唔體恤，開工開到夜一夜，試過有次開工，返去等咗四粒鐘都冇得埋位，King Sir返番屋企，之後又call佢返去開工，佢又真係返去。」</p><p>等到半夜冇得拍</p><p>阿棠越講越勞氣，仲爆另一宗罪：「King Sir條頸做咗小手術，休息兩個禮拜之後復工，開戲等到04（半夜4點）都冇得拍，點解咁對老人家呢？其實唔只佢一個，仲有其他老人家都係，啲小朋友都有收工時間，11點前就要放佢哋走，點解唔可以將老人家啲戲拍咗先，好戥佢不值。」<br>另外，阿棠最近想喺港鐵落舞台劇廣告，但過唔到審批。阿棠投訴港鐵年年加價，仲咁多要求：「話太驚嚇，都無謂同佢哋拗。我拗話之前套《死佬日記》都得，結果拗贏，但今次唔想再拗，可能港人心靈脆弱。」<br>撰文：馮仁昭</p></body></html>