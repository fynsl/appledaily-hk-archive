<html><header><meta charset="utf-8"><title>52歲黎耀祥壁咚激咀57歲毛舜筠一早預言睇到嘔</title></header><body><h1>52歲黎耀祥壁咚激咀57歲毛舜筠<br>一早預言睇到嘔</h1><p>每晚放工返到屋企，換件衫開電視諗住抖下，如果你睇到呢一幕……真係當堂嚇一跳，然後得啖笑。52歲黎耀祥同57歲毛舜筠喺《愛．回家之八時入席》入面上演一幕壁咚加激咀，兩個加埋成109歲呀！<br> <br>劇中黎耀祥角色名係古曉臣，花名叫邦主，係一個電視台監製；毛舜筠個角色就叫林小小，花名叫細姐，本身係黎耀祥嘅秘書，之後機緣巧合之下變咗飲食節目主持。劇中邦主同細姐呢對歡喜冤家經常都鬥嘴，相信好多觀眾都有印象。<br> <br>有網民喺討論區開post，話好日都唔開電視，諗住開住電視食飯，點知一開就見到呢個世紀畫面。嗰位網民仲話本身大台劇嘅劇情老土都唔係第一日嘅事，不過睇完兩位「前輩級」演員激咀，本身想添飯都冇晒意欲。<br> <br>有另一位網民話好耐冇睇呢套嘢，咁啱請病假一出廳食藥就睇到呢個世紀之吻，嚇到個心都離一離。<br> <br>網民一致俾負皮，喺facebook上面都有網民話「啱啱等緊食飯，睇到呢幕..飯都食唔落，好日唔睇電視，一睇就.....有冇諗過觀眾嘅感受？！唔怪得冇人睇」、「大佬唔好咁痴線啦過百歲，我心臟唔係咁好㗎咋。」不過都有網民借呢套劇抽水話「其實我幾鐘意睇八時入席，好過睇四十歲扮貓」講緊嘅係《來自喵喵星的妳》。<br> <br>其實早喺今年4月，毛舜筠同黎耀祥出活動時都被問過會唔會有咀戲，當時毛毛笑言擔心觀眾睇到會嘔，估唔到預言終於成真喇……</p></body></html>