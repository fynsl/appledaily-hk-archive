<html><header><meta charset="utf-8"><title>康子妮感激照顧盧念國今出殯</title></header><body><h1>康子妮感激照顧<br>盧念國今出殯</h1><p>無綫節目《都市閒情》前主持盧念國，本月初因腦中風在廣華醫院病逝，終年57歲。人稱盧盧的盧念國早年患有腎病，突然消瘦，他91年加盟無綫，03年離巢。盧念國的家人昨在九龍殯儀館為他設靈，今早10時半出殯，遺體隨即送往和合石火化。<br>靈堂佈置簡約，橫匾寫上永遠懷念，遺照則選了盧念國年輕時的照片，靈前放了三個心形花牌，其一是盧媽媽送上，靈堂內的電視播出盧念國與親友的照片。盧盧胞兄盧念祖為亡弟打點，昨晚還有追思會，由康子妮做司儀，楊瑞麟及陳寶儀亦有現身送別好友。</p><p>「太突然冇遺願」</p><p>盧念祖指亡弟沒特別信仰，所以喪禮並沒有任何宗教儀式。問到盧念國生前是否有隱疾？盧念祖說：「佢生前患上腎衰竭，每星期要洗兩次腎，持續咗兩年幾，醫生朋友話持續十多年都OK，冇預料咁突然，佢喺巴士上暈倒，途人打電話叫白車送入院，入院兩日搶救無效。」盧念祖指相信亡弟亦沒料到，所以沒有遺願，他續說：「佢呢生應冇遺憾，佢鍾意唱歌，好多機會發揮想做嘅嘢，身邊又有一班好朋友，佢同無綫同事一直有聯繫。細佬讀書好叻，佢有同朋友仔女補習，佢仲未結婚。」</p><p>「風趣鍾意講笑」</p><p>康子妮回憶新入行與盧念國合作主持節目，得到對方指導，她說：「盧盧為人風趣，我剛入行好驚，佢好照顧我，佢好有智慧同鍾意講笑，我哋有個群組會約食飯唱K，但我唔係成日join到。」康子妮去年中見過盧念國，不清楚他是否有隱疾，只知對方身體不舒服，所以朋友不時相約陪伴，也不知盧念國是否有遺願，她說：「佢唔係咁悲傷，應該冇諗到呢一刻。」<br>採訪：卓寶花<br>攝影：沈健程</p></body></html>