<html><header><meta charset="utf-8"><title>收市閒情：一地都係染紅商廈 - 千頌C</title></header><body><h1>收市閒情：<br>一地都係染紅商廈 - 千頌C</h1><p>「大劉」劉鑾雄登七份頭版，大字標題講明早於2014年同呂麗君手已分。作為花生友嘅，最關注個銀碼。嘩！呂麗君收到20億元，「她現在已是超級富婆」。20億元係咩概念？係接近五分一幢「美國萬通大廈」，sorry，大家以後要改叫「中國恒大中心」。<br>2014年華置（127）以天價125億元將美國萬通大廈賣畀恒大地產（3333）。正所謂嫁咗出去嘅女，就等如撥出去嘅水。大廈自然跟新買家姓，華置銷售及租務部最新發信件，話自今年12月1日起，華人置業集團位於「美國萬通大廈」嘅通訊地址，將會改為「中國恒大中心」。<br>你話我崇洋都係咁話，你約個客上你office傾嘢，「你office喺邊呀？」「美國萬通囉！」你諗到咩？灣仔甲級商廈！𠵱家改名啦，你話「喺恒大中心」。恒大少咗啲霸氣，冇咗個海景，問題唔太大嘅。咁聽埋英文，「My office is located at China Evergrande Centre」。輸晒，輸在原本個英文名好型叫「Mass Mutual Tower」。兩年前，大劉同呂麗君以及美國萬通大廈講分手。兩年後今日，前者要登報割席，後者亦改名重新出發。<br><br>自從美國萬通大廈單刁後，就為香港商廈染紅之路揭開序幕。會德豐分別喺上年同今年，先後沽走One Harbour Gate西座及東座，買家又係中資。相信大家香港人都好體會到，中國人買嘢，最緊要係威。我買得你全幢，個名我話事。One Harbour Gate呢個名有意境？但意境可以當飯食嗎？所以西座已改名為更能突然買家精神嘅威武名字，就係「中國人壽中心」！至於東座，亦理所當然地要「祥祺中心」。<br>大家都知，中資有唔少任務喺身，有啲係要走資；有啲就要幫阿爺做嘢，嚟香港插旗。That's why點解佢哋落香港掃貨，都係話要天價，甚至係癲價。嚟緊香港商廈易手成交，相信陸續有來。至於中區大廈名，我諗唔使到2047年，「中資」牌頭嘅商廈一地都係。至於「中環中心」呢個名，唔知幾時會成為歷史？<br><br>千頌C<br> http://www.fb.com/winbigwok <br>本欄逢周三刊出</p></body></html>