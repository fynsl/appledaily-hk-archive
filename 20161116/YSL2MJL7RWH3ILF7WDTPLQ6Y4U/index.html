<html><header><meta charset="utf-8"><title>Money Walker：今期流行「Trumpflation」 - El.</title></header><body><h1>Money Walker：<br>今期流行「Trumpflation」 - El.</h1><p>美國大選後，環球金融市場炒作方向忽然逆轉，之前受捧嘅債券、高息股、新經濟股同新興市場股債，而家通通成為拋售對象，而銀行股同資源股等，低殘多年後終於有得翻生，背後全因一隻字：「Trumpflation」，意指特朗普政策取態所引發嘅通脹。<br>金融市場炒作嘅宏觀主題不時有變，回帶睇睇，仲記唔記得去年底至今年初全球炒作大陸經濟爆炸，進入今年春夏市場睇法開始冇咁悲觀，但仍然炒作環球超低息期與負利率政策會長時間維持，到秋季起又掉番轉玩通脹回歸同加息重臨。宏觀炒作主題真係同fashion一樣，季季唔同。<br>筆者暫時唔多相信特朗普會成功帶領美國進入中、高通脹環境。一來因為即使佢大興土木，對通脹嘅刺激都需要啲時間先會顯現；二來國際油價係通脹重要推手，但油組個減產/凍產協議似乎唔太樂觀；三來聯儲局仍獨立於美國政府，總統唔可以左右加息決定，只可決定委任邊個做主席，所以喺聯儲局現任主席耶倫任期屆滿前，特朗普都冇權力間接控制加息決定。基於上述原因，筆者維持高息股同新經濟股中長期唔會太差嘅睇法不變。<br>講到底，市場炒作嘅憧憬最終會否變成現實，又或者需時幾耐先發生到，根本並唔重要，最重要係呢個主題呢一刻炒得起。喺特朗普清晰交代其政策路向前，相信市場都唔會放過呢一個咁好嘅題材，所以在此之前跟炒一趟並無不可，最重要係捉到幾時潮漲幾時潮退，留神市場風向會否隨時改變。<br><br>El.<br> http://fb.com/moneywalkerhk <br>本欄逢周三刊出</p></body></html>