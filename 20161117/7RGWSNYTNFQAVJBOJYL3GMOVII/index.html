<html><header><meta charset="utf-8"><title>財金冒險號：特朗普非科網剋星 - 笑笑生</title></header><body><h1>財金冒險號：特朗普非科網剋星 - 笑笑生</h1><p>特朗普當選僅一周，市場已經唔怕呢隻「黑天鵝」，反而炒特朗普概念股，暫時以資源、銀行之類舊經濟股最吃香，科網為首嘅新經濟股就捱沽。通脹預期升、加息呼聲升、計劃放寬銀行業監管，無疑利好銀行股，跟炒美國銀行股無妨，滙控（005）、渣打（2888）卻博唔過，佢哋唔被美國佬告已經偷笑，何況英國銀行隨時又藉脫歐及意大利下月公投等風險向下炒。至於科網股，係咪真係會被特朗普剋死？<br><br>加州係民主黨票倉，全個矽谷都唔妥特朗普。對於競選時嘅佢，敵人嘅朋友都係敵人，所以毫不客氣地批評矽谷，到處辣火頭。當選後，再無敵我之分。商人特朗普從政，一定明白商場上無永遠的敵人，政治上都係。正如佢競選時抨擊聯儲局主席耶倫，只因大姐係奧巴馬提名，上任後未必炒佢魷魚。特朗普上任後大把嘢做，邊得閒針對科網公司？按照市場趨勢，科網股其實係贏家。債息升，利率快要跟住上，科網巨企都揸住大把現金，加息起碼會多少少利息收入。<br>咁點解科網股要跌？無非獲利回吐。近幾年科網領導大市，既然市場轉炒低殘嘅銀行、資源股，就先從升得最勁嘅科網股抽資。特朗普明年1月上台後，市場對佢嘅政策憧憬好快會冷卻，對時sector rotation 完成，科網股可望回復強勢。<br><br>笑笑生<br>mailto:sneeringman@gmail.com<br>本欄逢周四刊出</p></body></html>