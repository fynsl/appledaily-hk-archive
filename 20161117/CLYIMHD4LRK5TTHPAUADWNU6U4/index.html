<html><header><meta charset="utf-8"><title>【add】紅人主場：郭富城　無限挑戰</title></header><body><h1>【add】<br>紅人主場：郭富城　無限挑戰</h1><p>五十而知天命，上月底剛慶祝51歲生日的郭富城(Aaron)，順應的就是不斷挑戰自我的境界。月前完成十五場演唱會大玩高難度表演，接住去參加Formula E賽車，忙完演唱會與拍電影後，又騰出空檔破天荒作新嘗試出演真人騷，生日願望聽落大路卻其實百分百恰如其分：「有好多地方仲要去突破！」<br><br>郭富城檔期緊密，今次好不容易趁他在東京出席Tod's時尚活動前的一個小時，極速拍攝加訪問，如常地影得快靚正。Aaron做事一絲不苟，蹺腳會令褲腳吊起，露到腳會說這樣不好看；坐下拍攝好像有點單調，他會說不如拿本書擺些甫士看看，小事尚且一板一眼，事業上的籌劃更是要看長遠。「目標唔係生日先去定，唔係今年做完就算，好多嘢係要計劃呢五年做乜，同時做演員同歌手，要諗點樣去長遠啲。好想去接唔同類型角色去試，我覺得仲有好多地方去突破，每一日都去學習、去生活，喺唔同時間去呈現角色都會有變化，好想去搵另一個自己。」</p><p>尋夢真人騷</p><p>舞台上的王者、銀幕上入戲的Aaron都是觀眾粉絲多年來看到的他，但貼近現實一面的他，我們卻很少機會見到，最近Aaron就迎來新挑戰，接演內地真人騷《我們17歲》，「其實之前都推咗好多，對上一次做內地綜藝就係為《中國好舞蹈》做評判，係成就參賽舞者嘅夢想，但係今次就係整個節目成就我嘅夢想。除咗自己仲有五個男生，想去邊度旅行，大家一齊出發，喺過程尋找未完成嘅夢想。」<br>據聞Aaron還會真面目上陣，他都做好心理準備，「最有趣就係好似documentary咁拍低我點生活，我唔介意真面目，好想透過拍攝去睇返自己。同埋有機會去識到新朋友，好似其中有孫楊同一位喜劇老師范明，大家都係唔同年紀背景。好似孫楊咁，佢喺游泳比賽嘅舞台上，係點面對嘅呢，對我嚟講去觀察去感受，都可以令我喺演戲上演繹得更複雜。」</p><p>愛車好低調</p><p>Aaron愛好挑戰自我，看他熱衷參加賽車便知一二，「賽車係好個人嘅，你點去控制，點去同架車溝通，要留意自己有冇做錯乜嘢，係咪專注，係幾有趣。賽車可以拋開繁忙嘅工作、壓力。」Aaron愛賽車，更愛買靚車，他的收藏據估計價值過億，他卻表明看重的不是銀碼，「收藏車係我本身一個興趣，等於有女士鍾意收藏首飾，有男士收藏畫、藝術<br>Aaron每次駕辣跑同好友沈嘉偉、張智霖等出動都會引起哄動，不過他就強調自己好低調，「如果有機會嘅話，我都希望有一日可以將收藏同大家分享，不過正正我係一個好低調嘅人，只不過身邊有好多人談論，有時我會respect對方，同人哋去分享，而唔係自己想去炫耀，先去做呢件事。」</p><p>下一步導演</p><p>影帝級的郭富城近年屢試不同角色，最近在《天亮之前》就演一名賭徒，勇於嘗試的他又會否考慮執導演筒？「好多嘢都講timing，都會想去試，呢十幾年都不斷去累積經驗，都成日觀察留意，又會成日問導演同監製好多問題。不過都要遇到好劇本同時機，我好貪心好想電影係包羅萬有，一條橋之外點樣去包裝，成為有劇力嘅電影，如果我要拍，係唔會畀機會觀眾有廁所位。」</p><p>更多精采時尚內容，盡在 http://add.appledaily.com 。</p></body></html>