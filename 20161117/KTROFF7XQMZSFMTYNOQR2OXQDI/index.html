<html><header><meta charset="utf-8"><title>【馮仁昭四圍超】詹瑞文鹹濕創作　偷食伍姑娘 - 馮仁昭</title></header><body><h1>【馮仁昭四圍超】<br>詹瑞文鹹濕創作　偷食伍姑娘 - 馮仁昭</h1><p>詹瑞文、伍詠薇（伍姑娘）、林嘉華同向海嵐主演嘅舞台劇《嬉春酒店2016》，下個月22日開騷，日前詹Sir喺觀塘接受訪問，佢演一個好想「偷食」嘅男人。套劇原作者係法國劇作家George Feydeau，法國人演繹有特色，好鹹濕。詹Sir笑話：「我勸伍姑娘出軌，因為我想偷食佢。」</p><p>舞台劇冇分級</p><p>詹Sir話認識中嘅伍姑娘又儍又癲，角色正需要一個好放、好開心嘅人去演：「唔鹹濕唔做，香港舞台劇冇三級制，但我哋冇露點，呢部係有文化嘅鹹濕，講社會對婚姻『冇辦法啦』、『人哋結婚我咪結婚』，好多婚姻好固化，不得不偷情。」<br>現實中，詹Sir同前妻甄詠蓓離婚，但詹Sir唔認為因為自己離過婚，所以至搵佢做呢個角色，佢話：「我做藝術表演，都係講緊人生喜怒哀樂，如果因為咁而搵我做，冇癮啦！我嘅才華唔係喺離婚度，我嘅才華係喺創作同幽默感。」<br>撰文：馮仁昭</p></body></html>