<html><header><meta charset="utf-8"><title>智取大市：全港最殘的股票 - 晉佳</title></header><body><h1>智取大市：全港最殘的股票 - 晉佳</h1><p>有一隻股票，市值35億銀，但一年營業額有成857億銀！市值對營業額比率係0.04%，港股裏面排第三低，呢隻就係冠捷（903）。<br>冠捷主要代工生產電視機同電腦芒，仲要電腦芒收入略多過電視機，大約一半半。佢係全球最大電腦芒生產商，亦係全球液晶電視四大生產商之一。冠捷啱啱公佈第三季虧轉盈，賺1.45億元，每股盈利6.1仙，將呢條數乘四，以前收市價1.5元計，市盈率6.1倍。<br><br>冠捷第三季收入按年下跌11.7%，毛利下跌兩成，點做到虧轉盈？係靠削減開支，將銷售及分銷開支減少2,000萬美金，再減少1,000萬美金行政開支，減少800萬美金研發開支。經營利潤嘅3,529萬美金，就係咁嚟，呢種轉盈方式等於慢性自殺，睇到都想喊。點解仲要講呢隻股，下回分解。<br>大市炒兩極化，濠賭股金沙（1928）、銀娛（027）升到癲，航運股中國遠洋（1919）等又爆上，呢兩個sector未來一年都值得憧憬，不過狗衝喺第四季唔係王道，暫時估計呢批強勢股都係chok住咁升，候低吸嘅話，相信可以等到低過周四收市價上車，策略是不用急。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>