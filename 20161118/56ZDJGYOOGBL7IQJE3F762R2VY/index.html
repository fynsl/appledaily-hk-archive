<html><header><meta charset="utf-8"><title>李麗珍拍過三級片林穎嫺嫁老外又寫書</title></header><body><h1>李麗珍拍過三級片<br>林穎嫺嫁老外又寫書</h1><p>80年代黃百鳴、麥嘉及石天創立新藝城，84年電影《開心鬼》好受歡迎，翌年就力捧袁潔瑩、陳加玲同羅美薇三人以「開心少女組」出道。86年換走羅美薇，加入何佩兒同林穎嫺，變成四人組合仲出唱片《開新油戲》。由於《開心鬼》系列電影好受歡迎，所以當時有份參與嘅羅明珠、李麗珍、柏安妮、林珊珊、傅明憲、黎姿等等都被視為「開心少女」；現時「開心少女」們有不同嘅發展。<br><br>袁潔瑩<br>今年47歲嘅袁潔瑩喺《開心鬼》時期受力捧，之後進入大台後星途都唔錯，但早年曾患厭食症，體重暴跌；經治療後體重回升，更成為豐胸廣告代言人。14年袁潔瑩更接拍大台劇《女人俱樂部》，現時就主力打理中醫美容生意。<br><br>陳加玲<br>今年48歲嘅陳加玲緋聞多多，廿幾年前曾跟商人羅傑承拍拖，又先後與藝能副總裁葉偉忠、藝人黃子揚等傳緋聞；其中同羅傑承嘅戀情最為轟動，更因金錢問題對簿公堂。<br><br>林穎嫺<br>今年47歲嘅林穎嫺係87年港姐季軍，亦係88年大台嘅「銀河十星」之一。不過，當年林穎嫺毅然放棄事業到美國讀書，最終選擇家庭退出娛圈，到美國發展事業，及後與Tom結婚。現育有一子兩女，近年仲出書，分享育兒心得。<br><br>李麗珍<br>今年50歲嘅李麗珍出道後嘅經歷真係好經典，由清純形象轉型去大解放，影過露毛寫真，喺93年又接拍三級片代表作《蜜桃成熟時》。又同許愿有過一段「美女與野獸」嘅婚姻，兩人喺2000年離婚。及後同填詞人潘源良撻着，不過今年6月爆出二人第四度分手。</p></body></html>