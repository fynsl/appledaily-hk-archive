<html><header><meta charset="utf-8"><title>自成一格：3.2蚊租架BMW去媾女！ - 越野兔</title></header><body><h1>自成一格：3.2蚊租架BMW去媾女！ - 越野兔</h1><p>美國西岸最大的車展LA Auto Show今個禮拜開始，越野兔有幸可以搶先入去睇新車，雖然各大品牌有成20架新車發佈，但越野兔覺得，最正的是寶馬（BMW）ReachNow計劃。<br>Reach Now是寶馬將旗下3系車款，以及Mini Cooper周圍泊供大眾租用，只要利用手機應用程式預約，30分鐘內前往取車即可，現時收費為駕駛時每分鐘41美仙（3.2港元），停車時收費為30美仙（2.3港元）一分鐘，不同地區有不同收費。咁樣計咪好鬼貴？其實仲有收費上限，3個鐘最多收50美元，12個鐘最多收80美元，24個鐘收110美元。<br>最方便的是，唔使去到租車點還車，何時何地都可租車還車，而且價格已包含保險及油費等瑣碎費用。現時在美國紐約布魯克林區（Brooklyn）、奧勒岡州的波特蘭（Portland）及華盛頓州的西雅圖（Seattle）試行。<br>其實在歐美地區，汽車共享概念已經玩咗好耐，最先由Benz的姐妹公司car2go於2008年開始，為了迎戰ReachNow價錢就減咗少少，最近仲進軍內地重慶，只不過越野兔就唔太鍾意，因為個車款係好鬼肉酸嘅smart car，你話租嚟溝女嘅話情何以堪呢……<br>其實BMW早於2011年搞汽車共享DriveNow，無奈地在三藩市因法例問題而搞唔成；到今年4月全新的ReachNow才在西雅圖啟行，但話咁快就發展到3個城市，搞咁耐BMW都要搞呢個汽車共享，睇好未來呢個市場發展潛力，未來越來越多汽車品牌出嚟爭，到時仲邊使個個月供車保險牌費油錢丫，一時揸吓BMW，一時揸吓mini cooper，日日換晝都得丫！<br><br>越野兔<br> https://www.facebook.com/Sailorrabbit/ <br>本欄逢周五刊出</p></body></html>