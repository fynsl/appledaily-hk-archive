<html><header><meta charset="utf-8"><title>外父插女婿 - 邁克</title></header><body><h1>外父插女婿 - 邁克</h1><p>有些影片的名字，直譯已經很足夠，毋庸加鹽加醋整色整水，譬如《洋腸派對》，不但令好呢味的老饕食指大動，連喜歡臘腸膶腸的中餐常客也興起增廣見聞衝動，渴望參與其盛開開洋葷，就算擺明動畫片不可能出現貨真價實的條狀肉類物體，意淫一番亦樂趣無窮。可巧反建制紀錄片聖手米高摩亞的《美豬出城》幾乎同時上映，單看片名像難兄難弟拍硬檔撈世界，較有學問的則覺得是前呼後應的上下聯，夾手夾腳攻陷味蕾，解答了原名提出的問題「下一站侵佔哪裏」。《媽有喜事》稍嫌平淡，畢竟為人父母者迎接第二春見怪不怪，但食字食到眼花繚亂的時代，自自然然易一字就達標的個案少之又少，簡而清作風值得鼓勵。這方面的極品，當然是二月才正式上畫的《A Cure for Wellness》，如果譯《無病良方》或者《佢冇病，攞佢命》之類都算合格，現在居然去到《藥到命除》的高度，難怪這麼早就展開宣傳，實行預先分享好嘢。<br>《未來外父插女婿》也是明年賀歲西片，那個「插」字驚心動魄，心邪的我不免想入非非，尤其因為男主角是影史上最頻密飾演同志（但信誓旦旦話自己唔係基佬）的占士法蘭高。哈，你慌唔係反對乖女婚事的伯伯有偷食佬飯嗜好，把口話條衰仔配唔上個千金，實則見到帥哥心如鹿撞，恨不得佔為己有咩？原名《點解係佢》，教人想起陳百強唱的「情義已失去恩愛都失去，我卻為何偏偏喜歡你」，我一向認為李安揀男演員總帶着揀女婿的秘密心願，不拍這種題材而去搞什麼中場戰事，太暴殄天物了。</p></body></html>