<html><header><meta charset="utf-8"><title>百億郭太認慳家熊黛林：辛苦錢唔會浪費</title></header><body><h1>百億郭太認慳家<br>熊黛林：辛苦錢唔會浪費</h1><p>熊黛林（Lynn）上月27日低調嫁家族坐擁百億資產的郭可頌，之後二人各有各忙，但她不時在微博放閃晒恩愛，昨日新婚人妻Lynn應邀出席Giorgio Armani Beauty新聞發佈會，同場還有樂基兒、蔡卓妍及衛詩雅等。<br>Lynn現身即被叫「郭太」，她笑說：「之前唔適應，以為叫我奶奶。」百億新抱好勤力，問為何不做少奶奶？她說：「唔會，一路會做嘢，未有小朋友前會做嘢，搏命搵錢。要珍惜機會，以後有小朋友就可以少啲，𠵱家享受工作。」</p><p>「最緊要快生仔」</p><p>早前Lynn被拍到日本城等平民家品店買物品被指慳家，她說：「日用品冇需要買名牌，最緊要好用，我哋大家辛苦搵錢，冇需要浪費。」Lynn婚後曾揚言不設防造人，她笑說：「暫時未有好消息，努力中，希望可以快啲。」她直認開始調理身體，身邊好多朋友都提供生B秘方，她說：「自己會注意，例如唔好食咁多海鮮、凍嘢，我都好聽話。」問想生仔或生女？她表示：「呢個唔緊要，最緊要快，仔女冇所謂，老公身體不嬲好，我自己做呢行食冇定時，身體差啲。」Lynn又表示會學廚，她笑說：「因為管男人最緊要管住佢嘅胃，雖然佢𠵱家已經好黐家。」</p><p>學中餐𠱁男友</p><p>樂基兒下月21日返美國過新年，並已準備禮物，她說：「買化妝品畀妹妹，媽媽就買首飾，而男友就買件衫，佢鍾意運動。」最近她在網上學煮中餐，獲男友大讚。另外，蔡卓妍（阿Sa）下星期到澳門做巡迴演唱會，之後到美加，被指賺了不少，問有否買樓投資？阿Sa說：「呢排冇，有辣招嘛，我唔係炒，攞啲唔等使嘅錢投資買吓嘢，好難賺到錢，睇吓畫，自己鍾意嗰幅成幢樓咁貴，𠵱家咁樣打擊樓市，希望可以畀啲優惠本地人。」<br>採訪：羅慧敏<br>攝影：仇志德</p></body></html>