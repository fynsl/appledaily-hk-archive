<html><header><meta charset="utf-8"><title>英超攻略：熱刺誓挫韋咸反底 - 咖喱</title></header><body><h1>英超攻略：<br>熱刺誓挫韋咸反底 - 咖喱</h1><p>終於捱過死亡賽程，等到哈利卡尼（右）復出，熱刺周六迎戰同市球隊韋斯咸。熱刺今季聯賽主場不敗，曾勝曼城，而且要力爭重返前四，今場必搏，加上「槌仔幫」今季作客幾乎全敗，更有中場核心麥克盧保停賽，所以主隊讓到一球照捧上盤。（球賽編號：星期六56；now621台及樂視明日1:30am直播）</p><p>熱刺近期三線賽事都遇上勁敵，已連續七場不勝，但今周英超終可鬆口氣，在白鹿徑迎下游的韋斯咸，是反底好機會。前鋒卡尼已經復出，雖然拉美拿受傷，但對攻力影響不大，因孫興民、基斯甸艾歷臣及穆沙施素高俱可披甲，而迪利阿里也有機會復出；後防續有艾達韋列特養傷，但有維頓漢坐鎮，守力仍有保證。熱刺是今季英超失球最少的球隊，相信韋咸未必攻得破。</p><p>盧保停賽影響大</p><p>韋斯咸暫排尾四，連續兩場不勝，狀態回落，而且今季英超作客成績差，五場僅一勝四負，對曼城輸1:3，就算對西布朗也輸2:4，令人失望。陣容上，韋咸老臣子、負責轉守為攻的麥克盧保停賽，料會影響中場運作，加上占士哥連斯、雲斯頓列特等後防大將上陣成疑，中後場有隱憂。往績上，兩軍上季兩度交鋒各勝一戰，其中熱刺主場曾大勝4:1。文：咖喱</p></body></html>