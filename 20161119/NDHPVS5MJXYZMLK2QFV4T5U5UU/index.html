<html><header><meta charset="utf-8"><title>【我尋你開心】本土設計師：社會環境好灰　成功靠群眾力量</title></header><body><h1>【我尋你開心】<br>本土設計師：社會環境好灰　成功靠群眾力量</h1><p>「你知o依家好唔開心，將啲唔開心嘅嘢化解一下先。忘我一陣，感受下呢度啲氣氛。」<br></p><p>唔理你係乜絲物絲﹑左膠﹑右膠定真心膠，相信大部分嘅香港人都會覺得o依家生活喺呢片曾經熟悉嘅土地，過得越來越唔開心，越來越灰……不過空間設計師湯兆榮(Andy)就希望為o依家灰到裂嘅香港，加番少少色彩同生氣。</p><p>畢業於香港演藝學院舞台設計嘅Andy，入行廿幾年，單單為尖沙嘴呢個大型商場設計聖誕燈飾已經有14次經驗。聖誕係普天同慶嘅日子，但當大家好開心咁同燈飾影相打卡嘅時候，Andy就忙到甩晒轆：「做節日，我哋將自己嘅……有時辛苦啦，辛酸啦，換取就係人哋嘅快樂。其實我覺得某程度上，唔係唔值得嘅 。」辛苦得嚟值得，全因為Andy覺得佢設計嘅聖誕裝飾，可以令到香港人暫時忘記現實中嘅煩惱：「坦白講個社會風氣大家都感受到嘅，姑勿論係咪serious啲嘅社會環境嘅政治現象，或者到一啲家庭呀生活呀；壓力呀賺錢呀，其實o依家唔容易㗎 。咁如果你話樣樣都唔容易，我哋就好灰……我哋唔畀個心落去做件事，令到佢開心啲嘅時候呢。我覺得有一半嘅責任……令佢開心嘅話，或者一家大細有個好好嘅memory啦 。」</p><p>「令香港人開心啲」，呢個job絕對唔容易，但Andy 都抱住個心態—「盡做」。但作為老闆，梗係搵錢大過天啦，講抱負﹑講理想？傻的嗎？攞過好多國際性獎項，揚威去到海外嘅Andy，以今時今日嘅名氣同江湖地位，要背靠祖國搵真銀，真係大把機會，但佢就唔係咁睇，仲覺得香港先係佢嘅根：「錢你賺唔晒嘅，香港比較共融啲，乜嘢文化都有。國內呢，有啲嘢要就佢哋囉，係嗰個價值觀問題。我自己比較喜愛多啲推動下本土嘅設計，即係本地設計師嘅一個認同，唔使下下要用外國嘅。」本土設計師要得到肯定，Andy話一定要凝聚群眾嘅力量，「成功嘅作品多數有群眾力量，喺個城市方面有一個共融嘅話，我覺得對個社會都有積極意義。如果有政府多啲推動，其實係緊要嘅，o依家有西九，但都搞咗好多年，暫時未見到有啲乜嘢。」</p><p>聖誕節就嚟到，意味住新一年又即將來臨，希望新一年嘅香港唔好再有咁多事同人，令我哋灰落去啦。<br><br>採訪：植詠珊 (Cathy)<br><br>編審、編導：懷鈺<br><br>剪接：Roy<br><br>拍攝：馮峰、Neo<br><br>場地：ANDY TONG DESIGN、海港城</p></body></html>