<html><header><meta charset="utf-8"><title>隔牆有耳：曾鈺成甩底唔見肥彭 - 李八方</title></header><body><h1>隔牆有耳：<br>曾鈺成甩底唔見肥彭 - 李八方</h1><p>前立法會主席曾鈺成早前答應擔任公民實踐培育基金搞嘅「香港管治：禮崩樂壞？」講座講者，同場仲有前港督彭定康、長江實業獨立非執董馬世民同港大校長馬斐森，大談香港管治危機。不過，公民實踐培育基金噚日發出特別通告，話阿曾未能出席該論壇，基金對此深表遺憾，並歡迎前公民黨主席余若薇擔任論壇講者。</p><p>上陣機會增　怕損行情
</p><p>有政圈消息就話，由於財爺特首選情被看淡，阿曾披甲上陣機會增，阿曾為免影響參選行情，所以缺席喎！八方睇講座宣傳文稿介紹，入面寫：「在市民的政治意識普遍抬頭的今天，香港政府卻倒行逆施，妄想以強權高壓使人折服，結果自然弄巧反拙，造成更深的社會裂痕，以往構成良好管治的價值支柱亦瀕臨崩潰。」個講座介紹都咁激，阿曾自然要諗清楚去唔去。</p></body></html>