<html><header><meta charset="utf-8"><title>多比佛地魔小丑出晒嚟電影角色賀台慶</title></header><body><h1>多比佛地魔小丑出晒嚟<br>電影角色賀台慶</h1><p>昨晚係無綫台慶嘅大日子，一眾大台藝人當然盛裝出席啦，不過有唔少藝人都弄巧反拙；淨係睇行紅地氈嗰陣時啲相都夠晒好笑！都唔知係咪集體得罪造型師……<br> <br>打頭陣嘅有《哈利波得》入面嘅多比，吖唔係，係龔嘉欣先啱。本身龔嘉欣輪廓都唔錯嘅，但係個髮型將啲頭髮梳晒去後面，加上佢個鼻呈鷹嘴狀，一碌大隻眼，真係十足十《哈利波特》入面嘅多比。<br> <br>繼續《哈利波特》系列，到佛地魔出場！邊個係佛地魔？咪就係劉思希囉。佢一直都俾網民話似佛地魔㗎喇，唔好以為着啲花花上身就可以呃到觀眾喎。<br> <br>恐佈停不了，到《恐懼鬥室》嘅Jigsaw出場—高海寧！本身高Ling輪廓都似Jigsaw但係昨日個妝化得特別唇紅齒白，真係唔係講笑，越嚟越似Jigsaw囉。<br> <br>膚色特別白嘅仲有田蕊妮，昨晚阿田個妝化到嘴唇同隻眼嘅顏色特別深，同皮膚嘅顏色形成強烈對比，真係十足十蝙蝠俠入面嘅小丑咁囉。<br> <br>數完恐怖系列，到合家歡角色，佢就係《阿拉丁》入面嘅茉莉公主喇！陳凱琳真係Cosplay得好神似囉，冇得輸呀！<br> <br>最後仲有《家有囍事》入面，麥當娜造型嘅張曼玉！睇真啲其實係王君馨，佢梳條高辮又化恆個妝，加番兩個雪糕筒喺心口就真係成個麥當娜咁，不過最奇怪都係裙尾變咗水母腳咁囉。</p></body></html>