<html><header><meta charset="utf-8"><title>【蘋果動搞作】暴龍哥做侍應鄭中基斟茶騰雞</title></header><body><h1>【蘋果動搞作】暴龍哥做侍應<br>鄭中基斟茶騰雞</h1><p>鄭中基（Ronald）闊別紅館十年，申請到明年農曆新年檔期舉行個唱，本來只開1月28、29日兩場，因群情太洶湧，最後加開1月27日、年三十晚一場還「飛債」。Ronald趁未忙於演唱會綵排，日前變身「猛龍特種侍仔」跟《蘋果》到銅鑼灣一間餐廳踩場做侍應。</p><p>諗過開火鍋店</p><p>一本正經拿着餐牌的Ronald，諗住招呼餐廳第一枱兩女一男的客人，豈料一眼就被認出，上完餐還被食客要求影合照。Ronald應付第二枱客時，又被食客認出，男食客還大叫問：「咦！暴龍哥？」雖然Ronald想死撐，但食客還擊：「唔係咁都認唔到呀！」<br>事後Ronald笑言：「我有進步㗎，仲快咗俾人揭穿。」他又自讚好叻，有推介客人食意粉：「穩陣就食肉醬意粉，或者野菌意粉，但佢哋兩樣都冇叫，叫西蘭花長通粉同西瓜汁，真係好西喎！」<br>Ronald指以前暑期工做過執貨倉務員，在外國讀書時也試過跟同學去婚宴唱歌助興，反而侍應未試過。<br>問Ronald替客人斟茶遞水有何感受？他笑說：「好大壓力㗎，最怕淋晒啲嘢去客人度，因為要單手托住個盤，所以見到有四個人嚟就好驚，因為會有四杯嘢飲。」問到可有興趣做飲食生意時，Ronald承認之前有計劃開火鍋店，他說：「初初諗住全部嘢都係生，準備個湯底就得，後來再諗吓做其他生意，諗吓諗吓到𠵱家都未做！」</p><p>個唱近三小時</p><p>談到即將舉行的香港個唱，正所謂十年人事幾番新，問如今開演唱會，心態跟以前有何分別時，Ronald直言感覺很不同：「以前當玩多啲，最緊要自己開心，𠵱家想做好啲，想唱多啲人哋鍾意嘅歌，所以今次嘅演唱會rundown都有2小時45分鐘。」他又事先張揚五歲囡囡梓喬會上台唱歌，又爆囡囡有「飲歌」：「佢係唱英國女歌手Adele嘅歌，但我估佢唔知自己唱乜，只係背晒歌詞。」<br>採訪：小米<br>攝影：馮峰、卓振輝、葉君海<br>場地提供：HMV銅鑼灣旗艦店 <br>髮型：Horace Tse of hair play<br>化妝：Mon Chun<br>服裝提供：McQ  </p></body></html>