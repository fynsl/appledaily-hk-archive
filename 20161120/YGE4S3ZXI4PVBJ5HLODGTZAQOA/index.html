<html><header><meta charset="utf-8"><title>Ella怕B仔小器跟足傳統冇漏口風</title></header><body><h1>Ella怕B仔小器<br>跟足傳統冇漏口風</h1><p>結婚生仔都係人生大事，梗係想同多啲人分享慶祝，不過習俗多多嘅中國人，又會怕腹中胎兒小器，所以未陀夠3個月都唔會同人講。<br> <br>官恩娜（Ella）就好跟足傳統喇，佢同法籍老公Domingo第一胎守口如瓶。上年2月初，Ella低調咁宣佈同老公拉埋天窗，其實當時已經有咗一個月身孕嘅Ella，完全冇提過有喜，不過睇番啲中式旗袍，定係西式婚紗相，佢都刻意遮住個肚。<br> <br>直至4月，Ella被發現陀住個大肚巨躉，喺灣仔街市買餸，好好胃口狂掃食物返屋企，當日佢仲透過唱片公司否認有喜，只係話太耐冇出活動，所以傳媒睇錯云云。點知未夠一個禮拜，就過咗3個月嘅關口，Ella喺Ig承認陀B，終於可以分享秘密！<br> <br>造人成功嘅Ella相當興奮，之後會不時影下個巨肚，等到囝囝Gabriel 出世，又會影下啲B仔相，話咁快Gabriel上個月一歲生日，仲好健康活潑添，呢位媽咪真係唔話得呀！</p></body></html>