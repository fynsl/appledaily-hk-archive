<html><header><meta charset="utf-8"><title>經濟客艙：香港包租公幾惡做 - Captain Cool</title></header><body><h1>經濟客艙：香港包租公幾惡做 - Captain Cool</h1><p>「9,000萬，一億有找，買到個又旺又正嘅舖位，真係可以一舖養三代」。樓市加辣，有錢買嘅繼續買，但都有人轉去炒車位。至於舖位係咪有得炒，結論係「想炒起很難」。<br>上網睇到一個標價9,000萬元嘅舖位，同屯門西鐵站毗鄰，又近大型屋苑，有地利又有人流。不過，今時今日喺香港大圍環境，即使你再有錢，未足以畀你做包租公。過去一、兩年，藥房、金舖、中高檔嘅服裝品牌到連鎖書店等，承租力較強嘅較大型嘅商戶都「敗走」，提早解除租約，相比天價租舖嘅境況簡直「天與地」。<br><br>睇番四年前開放自由行，人仔兌港紙仲係「8算」，零售業唔憂冇生意做。大商戶唔怕你貴租，中環、銅鑼灣同尖沙嘴等旺區幾貴都霸咗間舖，反正人流旺，生意長做長有。開心嘅時間過得特別快，人仔貶值，又冇咗內地自由行嘅大靠山，過去幾年頂得住貴租嘅外國品牌，過咗三、四年以「貴租」為由撤出，𠵱家中環同銅鑼灣「旺招租」嘅吉舖唔難搵。<br>呢個時勢買舖收租風險唔細，守業比以往更加難，所謂嘅「一舖養三代」財富光環，喺香港已經黯淡無光。喺大家消費勒緊褲頭，人人手機上網消費嘅年代，小資經營手作仔店都係冇乜生存空間，亦係最捱唔住貴租嘅一群。<br>連鎖咖啡店喺逆市下亦生存到，又或者係醫療相關服務業仍要實體舖經營，唔通大家有咩病痛，又㩒個Apps就搞得掂咩？<br><br>Captain Cool<br> https://www.facebook.com/seeforcaptain/ <br>本欄逢周一刊出</p></body></html>