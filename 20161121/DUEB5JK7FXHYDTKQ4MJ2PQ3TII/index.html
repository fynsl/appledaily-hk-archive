<html><header><meta charset="utf-8"><title>無綫台慶先嚟「送大禮」羅鈞滿宣佈離開大台</title></header><body><h1>無綫台慶先嚟「送大禮」<br>羅鈞滿宣佈離開大台</h1><p>前晚就係無綫嘅49歲生日，個個大台藝人都去到參加呢個盛會，但係就唔見一個人。講緊嘅，就係早前衰醉駕被停牌同判一百小時社會服務令、俾大台掟入雪櫃嘅負皮王羅鈞滿。<br> <br>羅鈞滿效力無綫8年、09年參加無綫電視第23期藝員訓練班，畢業後成為無綫電視藝員；2013年於《星夢傳奇》進身終極決戰最後五強，於第一回合被淘汰，但亦因為咁，令佢聲名大噪。<br> <br>作為一個念舊嘅人，羅鈞滿雖然人在雪櫃，但亦不忘向一力提攜嘅無綫報恩，噚晚喺facebook送一份「大禮」畀無綫，就係宣佈自己離開無綫喇，嘩，揀人哋台慶嚟宣佈啲咁嘅嘢，真係好「得體」。<br> <br>其實羅鈞滿都有用啲好感性嘅字眼去包裝，佢喺facebook話：「八年來，每年都參與台慶。由第一年以訓練班身份在台慶跳舞，第二年有幸抽中一百萬大獎，到近年有份參與趣劇、在開幕式唱歌、苦練飛躍道等等，每一年都有幸在電視城度過。八年光陰飛快，羅鈞滿也是時候離開母校，出去看看世界！他日學成，定回饋每一位賞識過我的前輩們。」其實如果羅鈞滿唔係揀噚日台慶打啲咁嘅嘢，唔知有冇人留意得佢冇去台慶呢？<br> <br>咁喺台慶宣佈離開嘅羅鈞滿會去邊呢？咁就要講一講亞視喇，亞視因財政混亂、資金不足，今年4月1日不獲續牌，最近有傳協盛協豐入股亞視，而協盛協豐又入股星淘娛樂，唔知之後仲可唔可以做超級負皮王呢？</p></body></html>