<html><header><meta charset="utf-8"><title>DQ梁振英是當前急務（添馬男） - 添馬男</title></header><body><h1>DQ梁振英是當前急務<br>（添馬男） - 添馬男</h1><p>梁振英在秘魯APEC會議展開他的「迎送生涯」，以同習近平握手及會面為角逐連任集氣，藉習總為自己造勢。梁過去經常用計為自己做宣傳，會面後自行發出新聞稿引述如何受中央領導嘉許，但官方新華社發稿則多刪去梁的嘉許內容，最後當然是自己攞嚟衰。<br>今屆明顯習核心對特首選舉採取睇定先落注的策略，起碼打完上半場先至落盤，以免重蹈上屆爆冷的無面情況。這次情況比上屆複雜，因為多了ABC（Anyone But CY）元素，中央能否掌控689票，實在成疑。梁振英及西環手鐵票不會多於500票，非建制手上至少有300票，剩下的就是本地工商、專業勢力。上次不少專業界別受西環及中央指使，投了梁一票，今屆好多會變了反梁ABC，例如醫學界就是好例子。ABC加上非建制只要達成合作，綑綁式投給非梁候選人，如葉劉、財爺、曾主席、攞命陳是但一人，而且只要事先公佈，或眉來眼去，梁就已經完蛋。北京敢再冒一次政治風險去挺梁嗎？<br>問題是非建制陣營「膠人」當道，梁振英才能伺機再起。非建制及泛民一直只重視政治形象，不願介入現實政治。例如一棚高教界組合便以投白票來顯示自己的政治道德多高尚。投白票即係間接協助梁，因為佢唔要游離票，靠西環鐵票。如果咁反對小圈子選舉，應該由今日開始絕食，而唔係參與小圈子選舉。一如梁游二人又要加入建制又要擺出反建制姿勢，結果中伏被DQ。<br>即使其他唔參與投白票，佢哋是否有計劃同ABC陣營公開傾，例如自由黨田少，在趕走689大前提下組成聯合陣線，選擇其中一位候選人作綑綁式投票。這動作將會令689入閘機會也降低，何解？習核心是需要通過特首選舉顯示領導人的權威，所以一定要買中，因此才會押後入閘至12月特首1,200人選委產生之後，呢個時候計票會更加準確，可以睇住名單逐個圈，如果計過挺梁無把握攞到601票，自然會放棄佢。<br>內地選舉叫做選拔，即係大家選完，再由中央去「拔」，如果條友根本欠各方支持，中央也不能硬拔，因為會損害中央權威。所以如果真係要趕走689，就唔好再理梁的競選工程「反港獨運動」，重新聚焦特首選委的合縱連橫計劃。<br>如果今次放走689，由他做多五年，香港必死無疑。</p><p>添馬男</p></body></html>