<html><header><meta charset="utf-8"><title>【《蘋果》獨家專訪】賭王之子承父訓唔認輸猷啟百萬搞手遊　超蓮畀99分</title></header><body><h1>【《蘋果》獨家專訪】<br>賭王之子承父訓唔認輸<br>猷啟百萬搞手遊　超蓮畀99分</h1><p>賭王何鴻燊身家千億計，其子女雖贏在起跑線，但亦要比別人更努力才能跳出「成功需父幹」的安全區。三房孻仔何猷啟當然不能倖免，近日以百萬私己錢創業搞手機遊戲（手遊）生意，成功與否言之尚早，《蘋果動新聞》日前追訪他一天的工作行蹤，猷啟透露堅持「唔認輸」的心態，當日親力親為做足全日，猷啟更獲龍鳳胎家姐超蓮打99分作鼓勵。</p><p>賭王何鴻燊的三四房子女多是90後，現在已20歲出頭，大學畢業後開始工作，三太陳婉珍的三名子女何超雲、何超蓮及何猷啟，均有協力打理家族生意，行着一般富二代的「守業」方程式。<br>今年25歲的猷啟，大前年在美國本特利大學畢業後回港幫母親打理生意，兩年前決定創業，自小熱愛打機的他看中正在爆發手遊的市場，以百萬私己錢與友人斥資開發手遊。猷啟在其手遊發佈活動當日，與《蘋果動新聞》共度他一天的工作，活動前他與兩位拍檔開會作最後準備，因前一天太緊張睡眠不足，猷啟頻撲整日顯疲態，不過都會堅持打boxing減壓。猷啟創業，其龍鳳胎家姐超蓮當然現身撐場，二人一直感情要好，日前一碰面就似大細路般鬥嘴，超蓮更給細佬99分作鼓勵，她笑言：「畀1分進步空間佢。」</p><p>擺脫做自閉毒男</p><p>提到創業鎖定開發手遊的原因，猷啟笑言皆因自己是毒男：「細個鍾意打機，覺得有市場有空間發展，以前我係毒男比較悶，起身返學上堂、放學做功課、打機，每日都repeat，𠵱家好好多，會應酬出去食飯，唔會咁自閉。」</p><p>以前在母親公司打工，同事總會處處呵護，困難的工作總輪不到他，現在創業，凡事邊學邊做，處處碰釘，也要自己闖過，全因賭王父親遺傳「唔認輸」的性格，猷啟說：「呢個性格不嬲都係，係阿爸教，唔好認輸嘛！啱啱開始，希望一年回本，做好呢個game賺錢先再諗下一樣嘢，腳踏實地，一步步嚟。」</p><p>怕被標籤何公子</p><p>家底豐厚的猷啟贏在起跑線，他坦言亦有壓力：「唔會抗拒係賭王個仔，不過我只係想人哋認識係我，而唔係何公子，實際上，金錢同所有其他嘢都係分開。」問賭王有否教路？他表示：「爸爸係嚴厲，叫我做嘢認真要上心，管好啲數，唔好咁易放棄。」談到家人，猷啟直言媽媽三太是嚴母，他說：「佢教我哋要謙虛、低調，做人要踏實，簡單嘅禮貌一定要有。」他表示一家人好和諧：「我屋企人對我好好，我好lucky喺呢個家。」<br>採訪：吉吉、倩宜、羅慧敏<br>攝影：卓振輝、馮峰<br>服裝提供：Harrison Wong<br>場地提供：greyhound cafe＠cwb、The Fighters Club HK</p></body></html>