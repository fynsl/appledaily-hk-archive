<html><header><meta charset="utf-8"><title>西環集中營：京挺梁與否看選委會結果 - 季陶</title></header><body><h1>西環集中營：京挺梁與否看選委會結果 - 季陶</h1><p>特首梁振英出席APEC會議時，再次親自到機場迎接國家主席習近平，並獲習握手及短暫交談，有關畫面在中央台播出，在現時「跑馬仔」敏感時刻，梁粉自然解讀為梁獲中央支持。但有政界中人認為，中央仍未對特首人選有決定，而梁能否順利連任，12月選委會選舉結果某程度上影響中央取態。</p><p>「最高層未有決定」</p><p>多名政界人士均指，不少人就中央對「跑馬仔」取態各自向北京打探，不約而同發現北京相關人士相當「口密」，完全沒有洩露任何風聲，「可以話佢哋唔講得，但更可能係佢哋都唔知最高層想法，所以根本冇嘢可以講」，所以有政界人士估計，現時政圈流傳某人會出選、梁必定連任，大有可能是北京不同路線人士各自放風，「就係因為最高層未有決定，先可以放風造勢，講乜都得」。<br>另一政界人士相信梁作為現任特首，入閘參選有優勢，「就算北京唔挺梁嘅人，都好難搵一個理由，唔畀現任特首爭連任」，但指這不代表北京為支持梁連任，會出手為他掃除所有障礙。他曾與一些內地人士談挺梁問題，對方直言中央挺梁也要看一些客觀因素，例如12月特首選委會選舉結果。<br>眾所周知梁上屆選戰在北京「強力撳掣」下，於選委會只有689票，而今屆選委選舉，上屆挺梁的醫學界等大有可能不再投梁一票，加上梁的票倉工程界及建築、測量、都市規劃，有很大機會被民主派搶去相當數目議席，梁不單保689票有難度，隨時連獲過半選委票也不易，「北京都要思考，特別係選委入面嘅非民主派，好多都唔肯挺梁，係咪仲要硬挺？」<br>周一、三、五刊出</p></body></html>