<html><header><meta charset="utf-8"><title>八方相當年：阿牛選議員　冇俾胡官DQ - 李八方</title></header><body><h1>八方相當年：<br>阿牛選議員　冇俾胡官DQ - 李八方</h1><p>社民連「阿牛」曾健成為咗爭取政府開放大氣電波，經常要上山裝發射器，原來兒時嘅阿牛，已經成日同「童黨」通山跑，最開心係摘生果食。阿牛屋企一家七口，雖然家住跑馬地，但唔係住豪宅，而係住鐵皮屋，當年政府清拆，已故立法局及市政局議員杜葉錫恩都幫過佢。</p><p>11歲做裝修 有份起紅館</p><p>今年60歲嘅阿牛，爸爸係裝修師傅，媽媽係泥水工，佢話11、12歲開始已用童工身份幫爸爸手做裝修兼學師。佢喺培中英文書院中學畢業後，亦踏上裝修呢條路，做咗多年地盤判頭，曾經參與多個本港重要工程，包括九龍灣、佐敦同柴灣地鐵站，亦曾興建紅館吊起大螢幕嘅大型鋼架；近年入紅館睇小鳳姐演唱會，見到個鋼架至今好穩陣。<br>其實佢中學畢業後曾獲一間加拿大大學收錄，但由於家境問題冇去到，畢業之初做過3個半月旅遊公司，之後先做地盤，直到1989年六四事件令佢決心從政。<br>1995港英治下，當時仲係民主黨員嘅阿牛成功喺新九組漁農、礦產、能源及建造界當選議員，佢話當年曾被政府要求證明同建築行業有關，獲時任選舉管理委員會主席、現參選特首嘅胡國興用咗近一分鐘問問題，就成功獲核實身份參選，絕對唔似得𠵱家選立法會咁麻煩。</p></body></html>