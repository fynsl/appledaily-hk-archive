<html><header><meta charset="utf-8"><title>魚樂無窮：一個伏筆炒鑊勁 - 唐牛</title></header><body><h1>魚樂無窮：一個伏筆炒鑊勁 - 唐牛</h1><p>劉鑾雄一個全版廣告，令其成為傳媒焦點，其實細佬劉鑾鴻近日都好巴閉，事關佢旗下嘅利福地產（2183）異軍突起，短短幾日最多暴升近倍，犀飛利！炒啲乜？最新12億市值，市賬率未夠0.8倍，大股東持貨近75%，說穿了又係超值靚殼。<br>今日推介的冷門股宏輝（183），與利福地產有異曲同工之妙。宏輝前身為田生，冇錯，就係專收舊樓再發展的那間田生，但舊有業務已售予原股東區永華，最新揸fit人係龐維新，冇錯，就係人稱創業板殼王嘅龐維新，佢舊年「摸殼」售出中璽國際（264，前稱卓高國際），四個月勁賺逾億至今亦讓人津津樂道。所以話宏輝殼味極濃，絕對不是亂吹。<br><br>炒股講催化劑，宏輝絕不缺少，公司5月時批了4.2億股，相當於13.4%股權，每股作價0.15元，是否新主潛伏不得而知，但已經給市場一個伏筆︰公司股權係有得斟的。<br>同一時間，龐維新獲委任為主席兼執行董事，2011年辭任執董後重新出掌要職，話唔係食大茶飯都冇人信。宏輝每股NAV達0.4元，市賬率只得0.5倍，市值僅6億元，噚日蓄勢突破三角形，話唔定要起筷了！ <br><br>唐牛<br> http://www.fb.com/tongcow88 <br>本欄逢周二、四刊出</p></body></html>