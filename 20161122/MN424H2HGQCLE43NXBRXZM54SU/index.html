<html><header><meta charset="utf-8"><title>財路：光控新產業夠吸引  - 錢雋</title></header><body><h1>財路：光控新產業夠吸引  - 錢雋</h1><p>光大控股（165）連所揸光大證券（滬：601788）增值浮面，PB已經勁吸引，集團呢期再開財路，主攻高增長新興產業，呢啲產業，隨時係金蛋，光控增值肥仔水。<br>光控今年6月尾NAV 21.86元，現價15.16元得0.69倍PB，比起本身過去10年平均1.27倍PB，平咗近半。光控揸住光大證券近11.4億股，後邊光大證券同期NAV約11.56港元，現價約20.6港元，比NAV凸章近9蚊。光控單係揸住光大證券賬面增值，講緊103.6億元，或每股6.15元，光控實際NAV 28蚊，得0.54倍PB。<br><br>光控近年透過自有資金，或透過同期他大孖沙基金合作模式，投資包括醫療健康、新能源，電影文化同互聯網瓣數。呢啲產業全部係高增長行業，而隨住呢批產業發展趨向成熟，隨時透過資本市場反映勁厚價值，兼享受日後股本增值，光控肥仔。另外，光控旗下特別機基金投資嘅萬國數據（美：GDS）喺今個月頭美國掛牌上市，嚟緊日子光控仲有七個項目計劃喺內地或香港上市，光控產業價值浮到面。<br>場內同級數券商中，申萬宏源（深：000166）家陣2.3倍PB、招商證券（滬：600999）挨近兩倍、海通證券（滬：600837）1.8倍、中信證券（滬：600030）1.48倍，光控就算比起最近磅嘅中信，都平咗63%！又呢期內地兩融餘額，上到9,500億元人仔，創咗10個月新高，市場有水到，券商股應該有運行。<br>煲光控，中線當翻半番到22.8元計，實際PB都係得0.8倍多少少，未有耐追到上邊行家！<br><br>錢雋<br>細價股專家<br>本欄逢周二刊出</p></body></html>