<html><header><meta charset="utf-8"><title>大棋局：警惕大美元時代 - Mr. Tregunter</title></header><body><h1>大棋局：警惕大美元時代 - Mr. Tregunter</h1><p>美滙指數突破101，已升穿去年末頂部，從技術走勢角度將要進入第二波升浪，非常大機會挑戰2001年120個頂。<br>過去30年每當進入大美元時代都係摧枯拉朽嘅時代，近日埃及鎊貶值50%，印度廢除舊有大面額紙幣，墨西哥披索創歷史新低，連所謂沒有貶值基礎嘅人民幣亦不斷陰跌。歷史未必會簡單地重複，但借鑒過去嘅經驗做好準備則有必要。<br>歐洲方面，同樣從技術走勢角度而言，12月歐元應該會爆邊，估計急貶機會較大。12月開始，意大利、奧地利、荷蘭、法國、德國等國都有各種公投及大選。12月4日意大利公投憲法改革，若結果否決改革，意味右傾勢力再下一城，一旦「五星運動」政黨上台，將會舉行意大利脫歐公投。同時間，法國總統大選最新民調結果顯示，極右翼黨派國民陣線領導人瑪琳．勒龐（Marine Le Pen）支持度遙遙領先，瑪琳．勒龐主張脫歐不特止，仲要放棄歐元用番法國法郎。<br><br>需知道歐盟兩大定海神針就係德國及法國，假如法國脫歐，震撼性比英國脫歐大得多。歐盟有解體之虞，貨幣走弱機會就大。美滙指數內歐元佔約60%權重，歐元弱，美元必強。<br>亞洲方面，要留意印度近期嘅動作。印度一夜廢除面額500及1,000盧比，暫現市場上只集中留意打擊洗黑錢部份。但留意印度同時間發行新大面額2,000盧比紙幣，每當出現咁嘅情況，其實就係要搞通貨膨脹同貨幣貶值，以股票供股、合股去理解就明。<br>早前人民幣亦發行咗新100蚊紙幣，假如，只係話假如，內地若規定舊紙幣某段期間內要換成新幣，貪官泳池底嗰幾十億拎去換就自首，唔拎去換就變廁紙。右傾思潮講白啲即先顧掂自己，大美元時代所帶來嘅衝擊會加劇右傾思潮抬頭。當執政者唔知點處理時，就會更加收緊同打壓。接下來我哋要面對嘅，唔係單單經濟問題。<br><br>Mr. Tregunter<br>本欄逢周二刊出</p></body></html>