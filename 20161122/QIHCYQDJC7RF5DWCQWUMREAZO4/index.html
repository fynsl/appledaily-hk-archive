<html><header><meta charset="utf-8"><title>中環在線：周凱旋坐極限帆船怕怕 - 李華華</title></header><body><h1>中環在線：周凱旋坐極限帆船怕怕 - 李華華</h1><p>提起超人李嘉誠旗下維港投資（Horizons Ventures）創辦人兼超人嘅紅顏知己周凱旋（Solina），大家都會以為佢一定見慣風浪，冇乜場面令佢緊張，咁諗大家就錯喇，原來Solina都有緊張嘅時候，就係面對海上真正嘅風浪。<br>話說維港投資早前投資咗英國一隊叫Land Rover BAR嘅極限帆船隊，作為投資者，Solina啱啱嘅周末現身日本福岡海上，親自坐Land Rover BAR嘅船出海，維港投資facebook就po咗張Solina全副裝備上陣嘅相，不知幾有型。</p><p>誠哥容許投資「離經叛道」</p><p>從張相睇，雖然唔算大風大浪，但都唔係風平浪靜嗰種，咪睇Solina坐喺船嘅一端，以為佢好鎮定，聽講佢事後同人講，話自己當時緊張到連暈船浪都嚟唔切，真係唔講都唔知。<br>講番呢個投資，維港投資一向專注投資高科技項目，極限帆船隊應該好難高科技啫。原來超人容許維港投資每年有一次機會，隨意選擇一項偏離公司投資範疇嘅項目，今年公司就揀咗Land Rover BAR。之前兩年，佢哋離經叛道嘅投資分別係串流音樂項目Spotify同創立AlphaGo嘅人工智能公司DeepMind。翻查資料，船隊嘅領軍人物Ben Ainslie係用經營Startup嘅方法組織船隊，都算創新。<br><br>李華華<br>mailto:LiWaWa@AppleDaily.com</p></body></html>