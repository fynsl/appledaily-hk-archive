<html><header><meta charset="utf-8"><title>智取大市：進入短炒蜜月期 - 晉佳</title></header><body><h1>智取大市：進入短炒蜜月期 - 晉佳</h1><p>對沖基金年結當前，資金又嚟一個round輪流炒，證明氣氛不太差。睇恒指走勢，侵侵曾拖累港股兩度大成交下跌，連番下試22000點後，喺22000點樓上打咗個短線嘅底，周二港股升320點，反映大家覺得危險時間已過，睇嚟配合基金年結，喺12月初，升唔升得起話唔埋，但至少港股表現會比較穩定。<br>馬鋼（323）月初大成交突破兩蚊後隨即調整，周二重新收復兩蚊樓上，睇怕冇乜阻力。上周內地突傳監管部門對期貨公司調查，搞到鐵礦石期貨跌停。按內地監管部門作風，通常只係出一出手嚇鬼，然後大家識做掟番一兩日就完事，之後再炒過，呢種現象過往無限loop，啱啱周二大連商品交易所嘅鐵礦石期貨再漲停，證明並無例外。<br>馬鋼相對鞍鋼（347）係更好選擇，公司今年首三季已成功轉盈，每股盈利9.86分，粗略年度化之下，全年每股盈利大概15港仙，市盈率13、14倍，照睇鐵礦石走勢，明年鋼鐵行業幾可肯定比今年更好景，至少明年有增長會成為市場預期。馬鋼市賬率得0.72倍，估值仲係好平，炒復蘇大有空間上升。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>