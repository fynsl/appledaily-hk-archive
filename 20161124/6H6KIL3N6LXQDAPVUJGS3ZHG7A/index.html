<html><header><meta charset="utf-8"><title>【馮仁昭四圍超】吳宇森花宴煞科</title></header><body><h1>【馮仁昭四圍超】<br>吳宇森花宴煞科</h1><p>導演吳宇森為紀念好友、已故殿堂級男星高倉健而翻拍嘅電影《追捕》，呢個星期正式煞科，呢幾日喺日本岡山縣嘅片場開工，冇受到近日地震影響。</p><p>齋藤工做綁匪</p><p>戲中日本男神福山雅治就做番當年高倉健嘅辣手神探角色，因為要趕喺大前日完成福山嘅戲份，導演同一班工作人員都日以繼夜咁趕戲，完成拍攝後導演仲送咗束花畀福山、河智苑等演員。<br>除福山之外，《追》片仲有唔少亞洲紅星演出，好似做國際律師嘅內地藝人張涵予，女主角係演劇集《奇皇后》爆紅嘅韓星河智苑，佢今次挑戰自己飾演女殺手。另外仲有竹中直人、倉田保昭、櫻庭奈奈美、國村隼、池內博之、岡本多緒同埋內地女演員戚薇等。據知，除首次公開有日本男星齋藤工同吉澤悠扮演嘅綁匪之外，聽聞劇組仲搵咗日本當紅女星綾瀨遙客串其中一角。<br>撰文：馮仁昭</p></body></html>