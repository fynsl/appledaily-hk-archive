<html><header><meta charset="utf-8"><title>「逢星期一跟教練學跑」Rosanne囝囝運動會獎牌健將</title></header><body><h1>「逢星期一跟教練學跑」<br>Rosanne囝囝運動會獎牌健將</h1><p>【爆相爆片】前組合2R成員黃婉君（Rosanne）09年嫁中英混血牙醫白恩庭後，專心相夫教子，育有5歲大仔白迅（Dylan）和3歲細仔白晨（Daniel）。日前一家四口到九龍仔公園參加親子運動會，讀者趙太透過「爆相爆片」分享，大讚Rosanne的兩個混血囝囝好靚仔，Rosanne一家好溫馨！</p><p>專遞水支援</p><p>趙太接受本報電話訪問：「嗰日朝早10點幾喺九龍仔公園，見到Rosanne同老公帶囝囝參加親子比賽，爸爸同細仔玩30米接力賽，兩個仔都好乖又靚仔，佢老公跑得好勁，一支箭飆咗去，Rosanne就冇落場玩，全程負責照顧，一時湊大仔一時湊細仔，又遞吓水畀佢哋飲，一家好溫馨。」趙太續說：「佢哋好似正常家庭咁，見到人望住冇閃閃縮縮，嗰日玩咗3個鐘，天氣都好熱，佢哋冇同其他家長傾偈，可能佢哋講英文關係。」<br>之後Rosanne接受本報電話訪問：「我嘅小朋友每逢星期一都跟教練學跑、學跳、擲豆袋，教練會通知我哋每年有乜嘢運動會參加，嗰日係我嘅3歲細仔第一次參加運動會，大仔就第二年參加，佢好積極㗎，參加咗20米、30米、60米，又同爹哋玩親子接力賽攞咗冠軍，其實每一項都有攞獎，第1至3名有獎盃，第4至6名有獎牌，成績都算唔錯啦，每項都有收穫。」</p><p>「長大唔學壞」</p><p>Rosanne知道有讀者讚其兒子又叻又靚仔，她說：「多謝讚佢哋，但見到佢哋就唔使講靚仔呀，嘻嘻！其實冇乜嘢叻，主要係想佢哋做運動，因為我同爸爸都係運動型，想佢哋朝住呢個方向，做運動嘅小朋友都比較健康啲，長大咗點都唔會學壞，唔會吸毒做呢啲嘢，盡量輔助佢哋去啱嘅軌道。」<br>採訪：皓騫</p></body></html>