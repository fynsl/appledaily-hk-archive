<html><header><meta charset="utf-8"><title>操盤手札記：感恩節見「基」行事 - 割柑人</title></header><body><h1>操盤手札記：<br>感恩節見「基」行事 - 割柑人</h1><p>亞太經合組織（APEC）峯會早幾日閉幕，影大合照時按國家字母排位，呢個安排比較少見，於是美國總統奧巴馬企喺後排。如果國際會議次次都按國家字母排位，咁美國總統就企硬後排，而中國國家主席則排頭位！<br>亞太各地喺峯會上重申支持自由貿易，反對保護主義，擺明警告特朗普！特朗普亦喺早兩日發表上台首百日大計，重點係退出《跨太平洋戰略經濟夥伴關係協定》（TPP），但就避談對華政策。特朗普係生意人，利之所在，可以講一套做一套，參選時嘅激進主張，走數唔奇。<br><br>投資者對Trumponomics無限憧憬，美股四大指數（道指、標指、納指、細價股指數Russell 2000），17年來首次連續兩日同創新高，道指更首破19000關，標指亦首破2200關。港股受帶動，連升三日後昨日早段繼續上揚，升過百點，屠熊後掉頭，百天線得而復失，U盤更倒跌1點。<br>其實市場未見有確實利好因素，主要動力只係憧憬深港通開車。據港交所（388）首席經濟學家巴曙松最新貼士，12月12日開車機會大。不過美國12月議息，利率期貨顯示加息機會100%，加上12月初意大利修憲公投，市場轉趨避險，下周恒指結算或會下試22000關。<br><br>今日係感恩節，標誌着聖誕購物正式開始。我循例都會鳩嗚，買乜好？見「基」行事。中、美大搞基建刺激經濟，加上特朗普揚言退出TPP，變相放生中國基建外交，一帶一路概念又再炒起。我嘅心水唔係基建股、資源股，而係基建拍檔重工設備股。<br>重工設備股中，中聯重科（1157）係中國最大工程機械商之一，喺行內最早轉型，上季賺3,424萬元人民幣，為2012年以來首次錄得按年增長。中金指出，該公司透過金融工具對沖外幣，控制貸款風險，料明年收入可增三成。該股現價3.34元，睇走勢圖，呈現區域突破兼三角突破利好訊號。<br><br>割柑人<br>本欄逢周四刊出</p></body></html>