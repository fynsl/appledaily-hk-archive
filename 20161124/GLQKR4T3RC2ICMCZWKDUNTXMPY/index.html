<html><header><meta charset="utf-8"><title>咖喱牛腩：BBQ效應 - 牽牛</title></header><body><h1>咖喱牛腩：BBQ效應 - 牽牛</h1><p>上星期六大台台慶，據報收視錄得歷史新低，藝員們「粉身碎骨」表演都幫唔到手，最衰係外國勢力介入，英超竟然別有用心安排曼聯對阿仙奴呢場大戰，連小弟呢啲小男人，都竟然可以擊敗老婆大人，搶到電視遙控器欣賞到仙魔大戰。<br>網民成日恥笑大台劇集千篇一律，劇集大結局成日BBQ，嗱，你唔好矮化BBQ，車路士今季突飛猛進排榜首，都係靠BBQ咋。話說干地（圖）今夏去車路士報到，第一件事就係搞個大型BBQ，仲有埋吹氣城堡，等球員帶埋老婆仔女一齊玩。干地對球員嘅飲食習慣好嚴格，包括禁食番茄醬，不過呢次BBQ就打破禁令，球員食乜飲乜都可以。據報摩連奴執教後期，好多車仔球員都對球會心死，暫代領隊軒迪克上季中接手努力修補關係，成效唔大，干地嚟到，就令到球員一條心重振藍戰士威勢。<br>干地接手車仔初期，小弟原本都唔太睇好，帶祖雲達斯拎冠軍，只因意甲競爭唔大；帶意大利殺入歐國盃八強，互射12碼先輸畀德國，以為班老將咬住啖氣箒；不過以呢期車仔聯賽六連勝兼不失嘅走勢，真係服咗干地。好似域陀摩西斯呢個英超浪人，踢右翼衞踢到識飛，仲有迪亞高哥斯達，今季入球多之餘，仲識收火。不過車仔呢期一片向好，都要小心法比加斯，喺干地3-4-3體系，佢基本上冇得踢，近期下放去踢預備組，上季逼走摩連奴，盛傳法比仔係鬼，如果佢搞搞震，車仔呢一陣子和諧又維持幾耐呢？<br>文：牽牛</p></body></html>