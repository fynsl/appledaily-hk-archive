<html><header><meta charset="utf-8"><title>《蘋果》專訪　發毒誓冇回收Hermès大劉轟呂麗君　面皮厚過恐龍皮</title></header><body><h1>《蘋果》專訪　發毒誓冇回收Hermès<br>大劉轟呂麗君　面皮厚過恐龍皮</h1><p>劉鑾雄情歸甘比，二人上周五正式入紙註冊結婚，甘比在三個月內就榮升為劉太，而過去式的呂麗君雖亦是20億超級富豪，但卻有報道指她名下沒有私人物業，名牌Hermès手袋、禮物全是「掛名」，最終要歸還。敢言、有話直說的大劉昨日逐點還擊，直言呂麗君是百分百蠢人，揚言若收回任何一個包包就絕子絕孫，更轟對方說：「面皮厚過恐龍皮，睇錢比生命重要。」</p><p>超級富豪劉鑾雄（大劉）與甘比拍拖十四年開花結果，大劉入紙註冊結婚給她劉太名份。大劉再婚了，不是新娘的呂麗君，早前與大劉惹爭產疑雲，亦開始態度軟化，發聲明保證不會訴訟，亦有對舊愛送上祝福。</p><p>「錢比生命重要」</p><p>劉甘婚訊傳出不夠一日，卻如連續劇情節峯迴路轉，昨日有報道質疑呂麗君20億身家真偽，指她名下沒有私人物業，現與子女居住的白建時道大宅，及去年傳收下4.2億的白加道獨立屋均是大劉名下，厚禮如拍拖多年的Hermès名貴手袋要「回收」，車牌「Y1NGY1NG」、「1L0VEU」是華置名下，而送贈女兒的兩粒寶石更由大劉保管至成年。<br>將再婚的大劉本來喜事重重，對於又成矛頭，他昨日開腔逐點反擊，指送給呂麗君的物業不計其數，他說：「點解話冇，因為佢套晒現囉！佢絕對唔係掛名富婆，送畀呂小姐嘅所有嘢，全部都有支票紀錄，係咪要我攞晒啲證據出嚟，幾時送，同送乜都要騷晒出嚟？」大劉指呂麗君沒家底，曾送了加拿大及灣仔壹環一個單位給其父親，合共值約5、6千萬元，而呂媽媽亦有一個1,900萬壹環單位。<br>大劉是法國名牌Hermès的世界級超級大客，他直言：「我收番任何一個包包就絕子絕孫，我買Hermès用咗幾億，送畀呂麗君嘅Hermès超過200個。」二人未分手前，曾同居白建時道大宅，他解釋：「佢仲霸佔咗我個古董櫃，係佢自己擺，我有冇咁cheap，我會咁cheap就唔會畀20億佢，唔計現金、珠寶、債券，佢喺我身上學識買債券，佢一年獲債息都成億，我畀佢嘅現金加珠寶都超過20億，都未計送畀佢不計其數嘅物業，佢唔好喺度混淆視聽。」與呂麗君相識十多年，大劉感嘆她看錢緊要過生命：「呢個人睇錢比生命更重要，即係阿哥問佢借10萬，佢都可以走嚟叫我借，佢自己都有咁多錢，佢再屈我就掟個『深水炸彈』出嚟。」</p><p>「係百分百蠢人」</p><p>至於報道指大劉因呂麗君學歷高強勢似寶詠琴才放棄，他表示：「呂麗君喺我眼中係一個百分百蠢人，呢頭講完，下一秒被推翻，佢面皮厚過恐龍皮。佢學歷高都係我供佢讀博士學位，不過人哋讀兩、三年，佢就讀四、五年，佢做政協都係因為我朋友嘅人事關係幫佢，冇我咁大個後台邊做到。」最後被指與甘比結婚，皆因想「斬腳趾避沙蟲」，他直言：「唔係！同埋唔好成日攞甘比同呂麗君比，我決定同甘比結婚，係我哋之間嘅感情昇華嘅決定，關佢叉事！」<br>採訪：鍾國仁</p></body></html>