<html><header><meta charset="utf-8"><title>財金冒險號：唔好俾米老鼠榨乾 - 笑笑生</title></header><body><h1>財金冒險號：<br>唔好俾米老鼠榨乾 - 笑笑生</h1><p>有一間公司，成立十年，累計蝕超過70億港元，四年前曾經扭虧為盈，但最近一年又蝕11億銀，管理層話為咗救亡，掟109億銀擴張，要供股抽水。你身為大股東，眼見呢行喺海外正萎縮，大陸又剛剛出現競爭對手，你仲唔唔肯供股？呢隻股叫「香港迪士尼」，已唔係第一次抽水，2009及2014年擴建，大股東特區政府都以債轉股支持，將借畀迪士尼嘅債之中約80億轉成股份，利息都冇得收。抽水發展未必唔好，大部份科網公司都經歷好幾輪融資，但上年加州、巴黎迪士尼樂園遊客減少，可見迪士尼品牌已過時。<br><br>香港迪士尼本身只能吸引大陸客，劣幣驅逐良幣，歐美日遊客唔會嚟，本地客則多數為博仔女一笑，至甘願同「同胞」逼。弊在上海開咗大你幾倍嘅樂園，只有官僚至講得出「上海迪士尼不構成威脅，反而有助香港迪士尼吸引客源」。唔止上海，東京都好大威脅。大陸人口裏反日、骨子崇日，東京迪士尼入場費仲平過香港，去到順便買電飯煲、廁所板，仲嚟香港做乜？<br>迪士尼樂園作為其中一個景點，冇問題，正如東京、巴黎。但靠晒佢帶動旅遊業就死梗，老懵董年代留低嘅泥氹，現屆政府又何必越踩越深，不如學吓特朗普撕漽奧巴馬傾開嘅TPP啦。散戶炒股都唔好咁懵，見唔對路就要止蝕，千祈咪亂咁溝淡、供股呀。<br><br>笑笑生<br>mailto:sneeringman@gmail.com<br>本欄逢周四刊出</p></body></html>