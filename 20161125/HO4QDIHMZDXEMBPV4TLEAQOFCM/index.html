<html><header><meta charset="utf-8"><title>法律界　泛民選委30席缺一不可倘失守　建制勢演繹為棄守法治</title></header><body><h1>法律界　泛民選委30席缺一不可<br>倘失守　建制勢演繹為棄守法治</h1><p>【本報訊】特首選委會選舉中，被視為民主派橋頭堡的法律界，泛民今屆派出兩隊共30人搶佔議席，資深大律師兼候選選委梁家傑指，雖然人大第五次釋法令法律界震怒或有助選情，但他呼籲選民勿因為民主派「贏梗」，因為稍一鬆懈便由贏變輸，屆時法律界任何一席失守，便會予北京和建制派口實，扭曲為法律界放棄法治。<br>記者：姚國雄<br><br>上屆選委會選舉，民主派於法律界全取30席，擊退所有建制派候選人，票王是港大法律學院首席講師張達明，獲得1410票。法律界今屆有兩隊民主派出戰，包括由資深大律師陳景生率領的21人名單，與及另一隊來自不同政黨的民主派法律界人士，當中包括兩位前立法會議員兼前特首候選人梁家傑和何俊仁，梁家傑指：「我哋希望30席團結一致、一把聲音守衞香港法治，捍衞我哋價值同制度，希望『9+21』人嘅團隊一齊贏，咁先至係贏」。<br>梁家傑和何俊仁昨指，泛民一定要如上屆般全取30席，否則輸掉任何一席，也會遭北京和保皇黨炒作，演繹為法律界放棄對法治的堅持，並將日後泛民選委的聲音扭曲為「一部份法律界意見」：「（建制派）到時一定話法律界有不同聲音、有不同睇法，呢29個人只係代表一部份法律意見，我唔想畀人有位入」。</p><p>籲行家站出來投票</p><p>民主派候選選委表明反對梁振英連任，但若建制派如曾俊華或胡國興不夠票入閘，民主派選委會否提名對方，不讓梁自動當選，泛民又會否派人出選？梁家傑直言要見步行步：「我當然不排除呢個可能性（提名建制派候選人），無任可一個可能性可以或應該𠵱家就排除，大家要稍安無躁，我唔想講太多底牌，要呢度劃線、嗰度劃線，我哋睇住嚟砌，敵一步我一步，呢個階段，心無雜念，盡搶選委議席。」<br>梁家傑透露，建制派的法律界候選選委已陸續打電話給選民催票，故呼籲法律界選民勿以為民主派選情輕鬆：「投咗票落票箱先至係真嘅，我哋同啲行家講，務必出來投票，如果個個咁諗，以為我哋贏硬唔投票，真係會由贏變輸……我哋同好多香港人一樣，真係唔想梁振英做多五年，佢做4年半已搞到香港禮崩樂壞。」</p></body></html>