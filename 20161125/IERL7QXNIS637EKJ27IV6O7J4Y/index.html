<html><header><meta charset="utf-8"><title>女神tea time：國企影子股熱身中 - Fifi</title></header><body><h1>女神tea time：<br>國企影子股熱身中 - Fifi</h1><p>近來唔少殘股翻身，好似10月頭推介嘅利標（787），當時話博佢大反攻！最新公佈半年業績靚爆，核心經營溢利按年急增1.3倍，𠵱家股價距推介當日已升三成，如果你咁叻有耐性，到𠵱家都仲有貨嘅，應該要食㗎啦，賺咗先講。<br>翻身股何止利豐，上個星期波羅的海指數破頂，令一眾航運股炒上。榮豐聯合（3683）本身都係做乾散貨船租賃業務，規模係就係相對細啲，不過股價完全冇反映過。另外，公司5月嘅時候，突然走去買兩塊地「種花」，話要開發買賣幼樹及其他苗木的貿易中心及展覽設施，似乎部署轉型。<br><br>收購買賣通常都係炒起先徵兆，但炒起都要有後台。公司上年大時代時，就向廣州匯垠，以每股1.982元批股，目前廣州匯垠持股9.93%。廣州匯垠來頭都猛料，由廣州產業投資基金間接管理，後者係廣州市政府嘅融資旗艦。雖然深港通仲未通，但今年點都會通，呢隻股有國企影子，內地資金要搵地方上車，呢間相信會係名單之列。<br>股價喺1.2元至1.3元水平橫行多時，要收貨嘅都收晒，市場貨源歸邊。隻股吽咗咁耐，周四股價炒到最高1.69元，分分鐘係賽前熱身，可參與吓博佢炒番轉。<br><br>Fifi<br> http://fb.com/lovefrystock <br>本欄逢周五刊出</p></body></html>