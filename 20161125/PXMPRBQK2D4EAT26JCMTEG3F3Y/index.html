<html><header><meta charset="utf-8"><title>【動畫‧今生無悔】OL患罕見骨髓病　遠赴山區助學童</title></header><body><h1>【動畫‧今生無悔】<br>OL患罕見骨髓病　遠赴山區助學童</h1><p>【本報訊】「如果我現在合埋眼離開人世，我係咪無悔呢？」過去11年來，Janice(呂文麗) 每晚睡前總會反覆自問，只因當年25歲的她確診患上原發性血小板增多症，需終身服食化療藥，後遺症是她患血癌及骨髓纖維化的機會較常人增加3成。生命每天倒數，當時留醫3星期見到不少病友無助絕望，啟發她從事義工服務，探訪病弱貧困。<br>記者：潘婉玲　攝影：張鼎和、麥超億、梁瑞帆<br><br>36歲的Janice，十指弄了水晶甲，外表看來是典型貪靚港女，穿短裙卻露出斑斑瘀痕的大腿，她慢慢道出真相，「因為呢個病，我啲指甲好薄，唔整水晶甲好易斷，手腳亦好易瘀。」<br><br>從事文職工作的Janice，從前偶爾當義工，11年前人生突變，「係咁發燒、頭暈，抽血檢查，醫生話大件事！」原來報告發現，Janice白血球指數高得驚人，「醫生懷疑係血癌！」Janice說難忘當年抽骨髓痛入心肺，「鎅開啲皮，再鑽入骨，痛到咬住張被！」連串檢驗最終證實患上原發性血小板增多症。<br><br>原發性血小板增多症(Essential thrombocythemia)，是一種罕見骨髓病，即骨髓中的巨噬細胞異常增生導致血小板過多，影響凝血功能，病者血液濃稠，增加血管栓塞、中風、爆血管等風險。此症屬罕見疾病，據外國統計，全球每年每十萬人中只有2宗新增個案，病發者多為65歲以上人士，當中女性患者較多，20多歲女性患上極罕見。<br><br>Janice當時持續發燒，曾於腫瘤科留醫3星期，所見所聞對令年僅25歲的她帶來極大衝擊，「有個婆婆用枕頭壓住自己，想自殺，我即刻叫姑娘。」病房中，有對人生絕望的，也有被家人忽視的，「有啲婆婆冇人探，或者睇一睇就走，覺得佢哋好慘。」3星期的醫院生活讓Janice下決心，「只要仲有一日命，我都要幫人。」<br><br>現時Janice需終身服食化療藥，「食藥食到煩，唔想再食！」過去年少氣盛曾經自行停藥，才幾天便發燒、頭暈「次次都畀醫生鬧，依家唔敢喇。」醫生指她患血癌的風險，比正常人高3成，更可能患上另一個不治之症骨髓纖維化(Myelofibrosis )。骨髓纖維化的患者血液無法正常生長，必須由其他器官負起造血責任，如脾臟，後遺症是導致脾臟腫大造成腹痛、食慾不振、骨骼和肌肉疼痛，更可能轉變為急性白血病，於一年內死亡。<br><br>生於傳統潮州家庭，成長於黃大仙區，Janice從小便沒當溫室小花的資格，「家務我做晒，阿哥會打我，我頂唔順會還手。」重建前的黃大仙上邨，治安不算好，小Janice的家更曾先後兩次被警察用作埋伏藏身之地，「對面哥哥嘅爸爸吸毒，每次畀人拉，就唔見幾年。」鄰居婆婆終日借酒消愁，Janice卻天天往人家裡鑽，「佢啲仔女唔理佢，我日日去佢度搗蛋，當陪下佢。」<br><br>除到老人院探訪、深水埗派飯，八年前開始Janice更遠赴內山區，如雲南、貴州探望學童，他們每天需步行三小時山路上學，更在地震後的危樓上課，「我問個小朋友，『你有咩夢想？』佢反問我『咩係夢想？』」Janice認為，無論生命長短，亦應心懷夢想，她多年前開始資助內地學童讀書，如今有人升讀師範學校，成功朝夢想進發，她憶起有內地學童寫信給她不禁哽咽，「多謝你多年來支持，供我讀書，令我有機會去追尋夢想， 我夢想成為教師，亦想學姐姐你去幫人。」</p></body></html>