<html><header><meta charset="utf-8"><title>大劉愛乾淨甘比車上鋪定巾放Hermès袋</title></header><body><h1>大劉愛乾淨<br>甘比車上鋪定巾放Hermès袋</h1><p>華人置業前主席「大劉」劉鑾雄，早排承認已經接受換腎手術，由於啱啱康復，為咗防止細菌感染，任何人等進入大劉大宅，都要戴上口罩，以免大劉受到感染。<br> <br>病人固之然要注意健康同衛生，不過未病前嘅大劉，同樣出名愛乾淨，無論去到邊，都有「紙巾黨」隨行護身，保鑣助手一人一巾，甚至一個人兩隻手兩條巾，應付開車門、拎文件、扶大劉上上落落。<br> <br>至於準劉太甘比，更一直遵從大劉愛乾淨呢個規矩，試過有人見到甘比拎住Hermès袋，喺福臨門陪完大劉食飯，上車離開嗰陣，先鋪張紙巾喺座位上，然後珍而重之，將個袋放上去，大劉見甘比對個袋都咁細心，當然對佢加晒分！</p></body></html>