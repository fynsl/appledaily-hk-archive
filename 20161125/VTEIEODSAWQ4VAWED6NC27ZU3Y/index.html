<html><header><meta charset="utf-8"><title>【金馬專訪】赴台演的士哥　明日搶金馬許冠文呻冇啖好食</title></header><body><h1>【金馬專訪】赴台演的士哥　明日搶金馬<br>許冠文呻冇啖好食</h1><p>許冠文（Michael）78年憑《賣身契》提名過金馬獎最佳導演，一講已經係38年前嘅事。今年74歲再憑台灣電影《一路順風》入面嘅的士司機角色，獲得金馬獎最佳男主角提名（提名名單見附表），答案聽日喺台北舉行嘅頒獎禮揭曉。<br>Michael喺《一》片角色名字「許英傑」，當中包含已故弟弟許冠英、歌神許冠傑在內嘅深層意義：「個名導演改，佢有講過呢個意思，因為佢係我哋三兄弟嘅戲迷。」講到事隔多年再度進軍金馬，Michael以棟篤笑方式回應：「如果許冠文等咗38年，都卒之等到個獎，即係話只要你努力都一定得，所以做呢行唔使灰心！」</p><p>俾普通話考起</p><p>開工前諗住半鹹淡普通話可以過骨，點知一句「交流道」同「光天化日」嘅普通話，成就咗Michael人生中NG一百次紀錄，仲要冇啖好食：「如果拍《賭城風雲》梗係好啦，咁咪喺MGM住三個禮拜囉！我哋拍嘅地方係最落後嘅地方，泥氹呀、爛路呀，小農村蚊又多又冇飯食，咁樣拍三個禮拜都幾係嘢！」喺台灣體驗過當地的士司機嘅生活，Michael就更加覺得香港啲的士哥慘：「香港的士司機唔開心囉，畀貼士多謝都費事講。啲嘢咁貴，大部份（利益）都畀地產攞晒，呢個係真嘅。」</p></body></html>