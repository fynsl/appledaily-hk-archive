<html><header><meta charset="utf-8"><title>《致命復活》終極大佬係邊個？蚊蚊 黃德斌最大嫌疑</title></header><body><h1>《致命復活》終極大佬係邊個？<br>蚊蚊 黃德斌最大嫌疑</h1><p>《致命復活》播咗一個禮拜，網民已經係咁估究竟邊個係big boss——即係，究竟邊個策劃郭晉安呢宗綁架案？又係邊個同越南黑警勾結，令民間搜救同警方呢十年嚟都搵唔到安仔下落。<br> <br>其實故事一開始已經有鋪排，劇中第一個犧牲者，可算係安仔被囚嘅關鍵人物——即係陳庭欣。已為人夫嘅安仔，背妻萬綺雯偷食同事陳庭欣。陳庭欣出場未幾即遭「一秒輪姦」致死，但稍後會有倒敘式回帶講番佢同安仔嘅姦情，陳庭欣仲影埋相，向萬綺雯挑機！<br> <br>咦，如果真係咁樣樣，咁今次綁架案，係咪萬綺雯………係喇，網民又拎番萬綺雯披頭散髮成個野人咁樣嗰張劇照——嗰part喺星期三出咗，係安仔嘅夢境。<br> <br>咁萬綺雯係咪奸？<br> <br>以下含劇透…<br> <br> <br> <br> <br> <br>萬綺雯係今次綁架案關鍵，而佢背後，仲有另一個big boss——黃德斌。<br> <br>黃德斌同萬綺雯喺越南青梅竹馬，男方一早有意，但萬綺雯當時愛上安仔。一直妒忌安仔嘅黃德斌，為求奪回所愛不惜做錯事；但同時，黃德斌亦係深愛萬綺雯，甚至可以為對方做所有事。睇番第一集黃德斌救萬綺雯嗰場，黃德斌將綁匪全部滅口，用意不言而喻。<br> <br>咁黃德斌係咪final big boss？唔好忘記，仲有一個面善心惡嘅張國強——最終Big Boss相信暫時都需賣個關子。<br> <br>萬綺雯前日接受傳媒訪問時，亦都唔肯講Big Boss係邊個，佢話﹕「老實講保險金就唔係呀喬呃嘅！到底係邊個好快就會揭曉。(黃德斌係咪終極big boss？)慢慢追落去咪知囉。」<br> <br>萬綺雯話同安仔已經係第三次合作，所以好有火花，佢話﹕「好多時唔需要講已經feel到大家想法，好有默契！咁當然同每位對手都好有火花，包括阿仔、德斌、奶奶、大哥、大嫂.....一埋位大家已經入晒戲。」</p></body></html>