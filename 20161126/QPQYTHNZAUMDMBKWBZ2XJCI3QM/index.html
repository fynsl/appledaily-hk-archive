<html><header><meta charset="utf-8"><title>冇着制服外套出慧妍活動小冰淚控陳法蓉「好似慈禧咁喝人」</title></header><body><h1>冇着制服外套出慧妍活動<br>小冰淚控陳法蓉「好似慈禧咁喝人」</h1><p>梁小冰昨日在大角嘴出席「東華三院慧妍雅集善膳軒命名典禮」，同場的一班前港姐都都穿上一式一樣的上衣連外套，惟獨小冰沒穿外套，更拒絕跟陳法蓉合照。小冰受訪時破口大罵陳法蓉見到她沒穿外套後，當面訓斥她，小冰強烈要求對方道歉。</p><p>要求道歉</p><p>小冰說：「我係直腸直肚，佢（陳法蓉）問我做乜唔着制服，咁我覺得熱，所以除咗件外套喺車，但佢就兜口兜面咁、不識大體訓斥我，一嚟到就話我，其實有乜事可以側面講，唔應該咁講。」她續說：「其實冇人話畀我聽要一set咁着，但佢都應該要好有禮貌咁講囉，就算幾熟嘅朋友都要保持禮貌，所以我就拒絕（合照），亦唔需要合照。」<br>之後小冰要求陳法蓉道歉：「當然要啦，私底下我會打番電話畀佢溝通，任何一個會員都要以禮相待，唔應該大庭廣眾咁去講。」她越講越勞氣：「你睇我㷫到，我係直腸直肚囉，好易俾撻着，亦都好易𠱁番，我唔可以硬㗎，要軟囉，錫我嘅朋友都清楚，其實唔可以咁倔咁直㗎嘛，冇可能做到朋友！」</p><p>退出慧妍</p><p>前任慧妍會長陳法蓉聽到小冰不滿被訓斥，只是哈哈兩聲：「喂，呢個係佢個人感受，我唔會否定嘅……我冇去訓斥任何人，亦冇咁嘅權去訓斥任何人。」對於被小冰指冇禮貌，她聞言一呆並苦笑：「嗱，OK，不如叫埋佢入嚟吖。」<br>事後小冰接受本報電話訪問時，聲淚俱下：「佢可以拉埋我一邊講，而唔係當眾鬧我。佢唔尊重我，又鬧我。我冇諗過佢好似慈禧太后咁喝人！佢之後仲話我，做乜搞到件事咁大！如果佢唔向我道歉、唔反省，我係唔會原諒佢！」梁小冰昨晚再在微博表示：「如果你毫無悔意，以後我唔會再出席慧妍雅集所有活動，亦退出唔做會員，因為我唔會俾任何無修養的人再一次傷害自己！」<br>採訪：羅慧敏<br>攝影：陳慧安</p></body></html>