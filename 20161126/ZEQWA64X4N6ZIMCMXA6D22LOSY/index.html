<html><header><meta charset="utf-8"><title>時間沖淡歷史 - 左丁山</title></header><body><h1>時間沖淡歷史 - 左丁山</h1><p>大編輯半退休後，到中文大學修讀比較歷史碩士學位，眨吓眼就過咗兩年，喺11月18日參加文學碩士畢業禮，左丁山自然歡迎佢成為中大校友。大編輯現在真係得閒咯，大把時間讀閒書，因為佢兼職開嗰間傳媒機構，前個月正式結業，想唔真正完全退休都唔得。<br>大編輯話參加畢業禮除咗聽主禮嘉賓陳方正博士演講之外，最欣賞中大當日不設汽車入閘登記，全部車輛自由出入，不似平日咁收停車場費用，令出入閘非常暢通，其次係成為校友後，可取得中大圖書館借書證，每次可借20本書，令佢讀書過足癮。<br>陳方正博士在中大服務近40年，是哈佛大學物理學博士，馬臨校長年代，調任中國文化研究所所長，一做就做到退休。大編輯話陳方正演講內容有微言大義，語氣中流露對中大之深厚感情，演詞絕非行貨可比。又有乜大道理在內呢？大編輯話：「以我所見，陳博士係講時間可以改變一切，凡事要放長雙眼睇，無須只爭朝夕，心急求變求成。例如陳博士透露李卓敏校長年代，港英政府唔想中大做研究，只想講師講書，不發研究經費，李校長就在預算上下手腳，靜靜雞以其他名義撥錢做研究。到馬臨校長年代，港英逼中大四改三，與中大有連場暗戰，結果梗係政府贏咗啦。但係呢，中大慶祝50周年之時，中大已經係一所成功嘅研究型大學，學制又由三年回復四年，在60、70及80年代嘅爭執，耗費大量精力，現在回頭一望，十分無謂。」<br>俱往矣，中國人成日講五千年歷史，在歷史長河中，70年、80年，以至100年，眨眼即過，後人讀今天歷史，可能覺得香港人耗費大量精力㖭。11月17日早上舉行中大本科生畢業禮，沈校長先以普通話致辭，其後再講廣東話與英語，給中大七間書院學生會聯署聲明批評之，實在無厘頭，中文大學素來標榜兩文三語，是本港8間政府撥款大學（簡稱公立大學）之中，唯一一間不以英語為正式官方語言的，中大所有正式文件都有中文英文本，文書成本比港大科大等多出一倍，但中大從不以此為苦。至於說話方面，自有中大以來，崇基聯合都講兩文三語，新亞書院由錢穆先生開始，便一直講國語，左丁山讀書年代，上課與聽演講極少聽到廣東話，大家都沒有質疑。今天的學生大概太多疑了，不歡迎老師用普通話講學，反對校長致辭時首先用普通話，未免眼光短淺，氣量狹窄，中大新亞學生尤應記着校歌一句：「廣大出胸襟，悠久見生成。」</p></body></html>