<html><header><meta charset="utf-8"><title>經濟客艙：中六合彩都唔夠退休 - Captain Cool</title></header><body><h1>經濟客艙：中六合彩都唔夠退休 - Captain Cool</h1><p>每個人生嘅一生總會遇上嘅發達機會，亦好有可能擦身而過。好似星期六攪出1、2、3、4、7、10嘅細冧把組合，特別號碼為33。「呢個組合早幾期成日買，偏偏今期買錯」。頭獎23.5注中，每注派彩281幾萬蚊。即使你有億萬份之一嘅中獎機會，中頭獎又點，好可惜喺香港都係買唔到樓，就連退休都未必夠。<br>現實世界就係咁唔公平，99%平凡人為全球最富貴嘅1%富戶埋單。唔知幾時起，衣、食、住、行四種生活基本需要，「住」喺香港難以負擔，中咗六合彩都未必買得起層樓，甚至首期都唔夠畀，生活唔容易。立法會嘅研究簡報顯示，香港家庭面對嘅財務挑戰越來越大，住戶每月開支係兩萬七，比十年前升近一半。住屋支出成為最大負擔，香港嘅樓價同租金過去十年升超過兩倍及一倍。靠借貸過日子嘅家庭亦增加，住戶非按揭債務近20萬銀，係10年前嘅2.6倍。至於剛剛晉身勞工市場嘅新世代，14K月薪足夠養到自己，未必有能力供養父母，根本冇錢淨。<br><br>如果阿爸阿媽未退休，呢批「窮忙族」仲有空間唞唞氣。但父母已經退休嘅話，就唔可以低估高樓價同通脹嘅蠶食財富私嘅威力。另一個調查發現八成嘅香港人低估退休後嘅開支一半，每月生活開支萬二蚊，比統計處每月開支兩萬二千蚊少近一半，當中超過兩成人依靠強積金退休。現實生活唔只令普通人上車難，就連想過安穩退休生活亦變得好奢侈。<br><br>Captain Cool<br> https://www.facebook.com/seeforcaptain/ <br>本欄逢周一刊出</p></body></html>