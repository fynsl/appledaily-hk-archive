<html><header><meta charset="utf-8"><title>【馮仁昭四圍超】曹母認收曹央雲　100萬兼兩私樓</title></header><body><h1>【馮仁昭四圍超】曹母認收曹央雲　<br>100萬兼兩私樓</h1><p>前亞姐曹央雲近日被爆坐擁逾7億資產，上周佢媽咪霍秀菊喺居住嘅將軍澳公屋語出驚人大數女兒，自爆母女決裂7年，曹母喺04年買下公屋，但原來先後擁有過藍田匯景花園同將軍澳慧安園兩個私人單位。</p><p>炒股輸70萬</p><p>曹央雲友人噚日爆料，指兩個單位都係由曹央雲畀錢，佢當年投資有道，賺到私己錢，一心想改善家人生活，買樓孝敬媽咪。曹央雲將匯景花園特別加埋曹母個名，曹母唔肯搬離公屋，曹央雲喺97年出錢畀媽咪喺將軍澳揀樓，曹母揀咗320萬嘅慧安園，曹央雲一筆過畀錢。到底曹母點解住公屋擁私樓，佢前晚WhatsApp回應：「因為公屋已住很多年了，以前是可以，之後已買下了。」<br></p><p>曹母自爆曹央雲當年為上巿公司主席何永安陀住大女，男方送曹母100萬禮金，曹母話：「100萬對有錢人係濕碎，對我梗係多！」曹母入票後卻炒股輸錢，佢話：「輸咗50幾萬，細女都輸咗20幾萬。」曹央雲友人卻講另一版本，指嗰100萬並非禮金，因為曹母要到曹央雲朋友嘅食肆做雜工，想個女難堪，所以曹央雲就畀咗媽咪100萬做零用錢。爆料人又話何永安本來想畀曹母大筆禮金，但後來有人態度出問題，結果一拍兩散。<br>曹母提出每個月2萬元自動轉賬，或一筆過畀500萬做破冰條件，佢以WhatsApp話：「按照她（曹央雲）的條件，500萬只是小菜一碟。」<br>撰文：馮仁昭</p></body></html>