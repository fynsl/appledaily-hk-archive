<html><header><meta charset="utf-8"><title>失落影帝　74歲許冠文個表情係…</title></header><body><h1>失落影帝　74歲許冠文個表情係…</h1><p>每逢頒獎禮，識睇嘅，唔係睇邊個最終上台得獎，而係要將時間提早兩分鐘，望望鏡頭下嘅提名人個副表情--凝重、緊張、興奮定輕鬆，一覽無遺。<br> <br>憑《一路順風》成為今屆金馬影帝大熱嘅許冠文，前晚喺金馬獎歡迎酒會時，被問到想唔想攞金馬影帝？佢當時話：「梗係想攞啦！但睇翻今屆嘅實力又真係好難囉！自己好鍾意家輝，而學友又進步得好快。至於柯震東當年嘅《那些年，我們一起追的女孩》我都睇咗三次呀！至於另一位演員范偉我就唔太熟！但係獎項係好主觀……」<br> <br>賽果如許冠文所講，真係好主觀，結果就係由佢唔多熟嘅范偉奪得最佳男主角。<br> <br>未宣佈賽果前，鏡頭下嘅許冠文，緊張到坐直個身、五官綳緊，到結果揭盅，得悉飲恨嘅許冠文，面色變得一臉凝重，失望之情浮晒喺塊面上。<br> <br>雖則一代笑匠嘅演技，唔會因為一個獎而被抺殺，不過攞到影帝，又確實係會錦上添花嘅。<br> <br>74歲的許冠文，《一路順風》是其首部國語電影，亦是首次爭逐金馬影帝，對上一次是38年前入圍爭最佳導演。佢飾演一個喺台灣生活廿幾年嘅香港人老許，揸的士維生。老許在港一事無成，去台灣本想重新做人，可惜一事無成，就連老婆都睇佢唔起。一次誤載運毒宅男納豆，遭對方利用，陰差陽錯展開一段亡命黑幫公路之旅。語言是許冠文今次拍《一》片一大障礙，他曾接受本報訪問稱：「原本角色係應該講唔正國語嘅，但佢嚟咗台灣二十年，有啲台灣的士佬名詞無理由唔識，咁一定要跟足去講，唔能夠講陣間我上『高速公路』，要講『交流道』，大佬咩叫交流道呀？於是乎第一日真係拍咗100個take。」<br> <br>賽前許冠文奪影帝呼聲高唱入雲，豈料最後賽果竟然爆冷。</p></body></html>