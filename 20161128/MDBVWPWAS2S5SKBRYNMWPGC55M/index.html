<html><header><meta charset="utf-8"><title>80後工程師首攻選委抗赤化</title></header><body><h1>80後工程師首攻選委抗赤化</h1><p>【本報訊】就像普遍市民，2012年特首唐梁決，現為港鐵二級建造工程師（土木）的張振傑只在場外「食花生」，「當時唔覺對切身影響好大，佢哋有乜政綱都冇睇過」。香港在梁振英當選特首後急速赤化，令原本政治冷感的年輕工程師，一鼓作氣闖進工程界選委會，冀以選票擋住兩制下的「紅」線別過界。「我哋有嘅係自由意志！」團隊另一成員是現為高級工程師麥雪晶表明若手持特首票，勢必代表港人意願。</p><p>「特首唔係一味聽從中央」
</p><p>「我對呢屆特首或者係成個政府，都頗有意見」。28歲的張振傑，4年前對政治興趣近乎零，如上屆特首選舉，「冇參與嘅權利，年輕人都冇份玩……都係剝吓花生」。<br>梁振英當選後，反國教與爭取港視發牌運動，他都參與其中，令他警覺的是「（梁治下）赤化問題好嚴重」。之後傘運，縱使成效不彰，卻給他啟示，「其實肯犧牲、肯出嚟表達對政府嘅不滿，係要好大勇氣……如果唔正視呢班人嘅意見，後果係好嚴重」。<br>去年區議會選舉，他蠢蠢欲動，選區最終有民主派出戰，才打消披甲念頭，將選戰第一次獻給負責選特首的選委會，「工程界比較難有機會畀年輕工程師表達意見，希望我有機會將佢哋嘅聲音帶出嚟」。<br>相較之下，33歲的麥雪晶，政治醒覺更早，「03、04年（23條立法前後）啱啱入大學，嗰時好大衝擊，覺得香港原本嘅制度被侵蝕，自由又受影響」。六四與七一外，傘運亦支持，雖然表達的意見未必獲政府接納，「但令人覺得有必要發聲，唔可以逆來順受」。<br>2012年特首選舉更令麥雪晶記憶猶新，「上屆見到好多人（選委），係冇自由意志，主要支持唐唐（唐英年）嘅，後來唔知受咗乜嘢啟示轉咗去梁營嗰邊」。<br>像她這樣一代的工程師，不少冀盼香港有普選，隨着人大8.31決定粉碎素願，能冀望的只剩有份選特首的選委。與其交託別人，不如挺身而出，若然當選，表明按自由意志投票，「我係代表香港某啲人意願，唔係代表某啲人嘅心意、亦唔係聽邊一個人嘅指示」。<br>民主派今屆組成「進步工程」團隊參選工程界選委會，20人中包括麥雪晶、張振傑兩名首戰族；不支持梁連任，要求人人平等。麥雪晶期望新特首以香港發展為先，「唔係一味聽中央意見或主動迎合」，並保存香港的優良制度，多聽市民意見，「𠵱家嘅特首似乎做唔到海納百川，反而令到社會好分化」。<br>張振傑冀未來特首施政時優先考慮香港而非中國，「香港係高度自治，冇理由為配合中央某啲政策夾硬去推一啲嘢出嚟」，嘆幾年來中港融合太快，「4年前冇人知本土派係乜……其實係大家覺得被侵蝕；雖然係中國一部份，但唔應該被視為同中國完全一樣，最重要保存香港獨特性」。<br>■記者許偉賢</p></body></html>