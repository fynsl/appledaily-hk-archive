<html><header><meta charset="utf-8"><title>大棋局：歐元風暴蠢蠢欲動 - Mr. Tregunter</title></header><body><h1>大棋局：歐元風暴蠢蠢欲動 - Mr. Tregunter</h1><p>今個12月要先留意歐元，尤其歐元佔美滙指數權重約60%，歐元之強弱，將左右大美元時代之威力。無論從技術走勢定期貨倉位盤路睇，歐元12月非常大機會爆邊出中期走勢。歐元兌美元由1.05至1.17區間已橫行近兩年，一直無方向。爆邊可以係爆上或爆落，愚以為爆落機會較大。<br>除早前提及今個星期日（12月4日）意大利有憲法改革公投外，奧地利亦將舉行第二輪總統選舉，極右派自由黨總統候選人霍弗（Norbert Hofer）講過可能推動奧地利脫歐公投。奧地利雖為議會制，權力在總理不在總統，但若霍弗當選有象徵意義，因為係二戰以嚟第一位極右派歐洲國家元首上台。總統爭權可以用解散政府等方法，而且奧地利係歐元區第七大經濟體，奧地利及意大利政局變動或打響弱歐元第一槍。<br><br>更頭痕嘅係嚟緊一年歐洲幾個大國都有選舉，而且右翼思潮步步進逼。首先3月英國可能正式脫歐，再加上3月荷蘭大選、4月法國大選、6月法國國會選舉、9月德國大選；右翼勢力最後能否當選係後話，就算當選係咪搞脫歐更後話，但每次借頭借路炒下特朗普現象同脫歐都好唔得閒，歐元成積弱之勢。<br>馬克思嘅經濟決定論受好多批評，例如索羅斯老師Karl Popper評其為宿命論。經濟決定論係指先有經濟形態，然後先有社會意識。如國家進入小康，啲人會要求民主；或經濟差，人民要求本地優先。<br><br>其實呢個就係哲學上拗咗幾千年嘅問題，係存在先於本質、定本質先於存在。係因為見到Angelina Jolie，所以先鍾意呢個人；定係本身個腦有一種傾向，見到Angelina Jolie後覺得好索？若真係信馬克思，就相信經濟形態先於社會形態。所以當見到一個國家出盡力打壓本土思潮，其實即反映上層判斷該國經濟真係唔掂。<br><br>Mr. Tregunter<br>本欄逢周二刊出</p></body></html>