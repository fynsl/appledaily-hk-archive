<html><header><meta charset="utf-8"><title>【唱好K】飛圖卡拉OK導演　唔想畫面係行行企企</title></header><body><h1>【唱好K】飛圖卡拉OK導演　唔想畫面係行行企企</h1><p>飛圖，我細細個就聽過呢個名。偶爾去唱K點番飛圖出品，都係為啖笑。笑甚麼？笑畫面老土，笑女演員總是行來行去，行去又行來；笑啲男演員大部分表情浮誇，又太chok。90年代初曾經「秘撈」為飛圖導演幾十首卡拉OK的蔡錦源笑說：「因為最初只係想有畫面，啲人對字幕唱歌，畫面播乜根本沒人理。」他曾任港視、無綫及亞視編導，笑謂當年為賺錢接飛圖的卡拉OK 拍攝工作，不過雖然為錢，他也希望「好玩」，為畫面加入故事性。「度啲情節比演員，唔想咁悶，如果來來去去嗰啲鏡頭，我剪接都唔知點剪。」</p><p>當年飛圖一隻卡拉OK LD鐳射碟，28首歌賣成$800一隻，銷量仲要過萬，出一隻身家即暴漲幾百萬。老闆葉志銘，也就是葉玉卿的哥哥十分識做，借到海外取景為名，請員工去遊埠為實，所以後來很多飛圖出品都有外景風光，包括法國、荷蘭、希臘、紐西蘭、泰國等，創了海外取景卡拉OK的先河。「葉生希望當bonus，請一齊做嘢嘅人去玩，甚至我太太，佢都請埋去玩。」<br><br>葉志銘雖然出名惡，但從來沒罵過蔡錦源，還對他很客氣，幾近有求必應。「葉生好豪爽，同我哋出去拍嘢，我話『如果拍這首歌，有架車就好了』，結果佢搵咗架勞斯萊斯。開蓬勞斯萊斯！你唔拍長啲，都對唔住自己。」<br><br>雖然話係遊埠，攝製隊一樣無偷懶，一日拍足四五首歌。蔡錦源仲會趁機為日後的卡拉OK拍定一些「萬能key」。「邊個演員得閒，就叫佢俾啲mood，俾啲感情我，反正啲歌都係關於愛情，實啱用。有次試過叫一個笑得好靚的女演員在景點笑笑笑，我哋拍拍拍一堆鏡頭，嗰刻唔知拍乜o架，但需要笑臉時就拿出來剪。」<br><br>飛圖撈得風生水起，唱片公司發現卡拉OK有利可圖，於是自行為歌手製作，飛圖要「第二手」才得到版權，所以轉型與歌手簽約。憑一首《像霧像雨又像風》唱到街知巷聞的梁雁翎，可謂飛圖一姐，其實佢係飛圖老闆之一，蔡錦源對佢好欣賞。「我哋一齊出外景，佢比我哋仲忙，佢會為其他演員化妝整頭髮，拍攝需要甚麼，佢都會立刻幫我哋跟進。」<br><br>飛圖後來幫張智霖、許秋怡拍攝獨家卡拉OK《現代愛情故事》，也力捧趙學而，但其他卡拉OK大多剪接過去舊片，新出的影碟開始翻炒舊歌。飛圖發展後來走下坡，加上盜版猖獗，於是賣股權予楊受成，葉志銘從此淡出卡拉OK及唱片界。<br><br>記者：葉青霞<br>攝影：劉永發</p></body></html>