<html><header><meta charset="utf-8"><title>中環在線：北上搞荔園　邱達根帶埋天奴 - 李華華</title></header><body><h1>中環在線：<br>北上搞荔園　邱達根帶埋天奴 - 李華華</h1><p>荔園創辦人邱德根之子邱達根（Duncan）似乎決心將荔園呢個品牌發揚光大喎！過去兩年，佢以短租形式將荔園在港復活後，今年聖誕至新年期間，就北上廣州舉辦嘉年華，仲會帶埋荔園吉祥物天奴大象北上㖭。<br>Duncan𠵱家擔任荔園主席，佢話荔園唔止係遊樂場咁簡單，而係一個大型娛樂活動製作品牌，佢希望將香港嘅遊樂場文化出口，所以首次承辦喺廣州天河南體育館舉行嘅「粵港澳工貿推廣及展銷會」，當作試水溫。</p><p>港難搵地「拎晒去起樓」</p><p>屆時10幾個荔園嘅經典攤位遊戲將會登場，同時有超過300個以港商為主嘅展銷攤檔。可惜場地負重有限制，擺唔到機動遊戲，但Duncan肯肯定咁話：「隻天奴大象會帶埋過去。」佢期望，將來可以喺更多內地城市舉辦嘉年華，例如北京、上海等一線城市，廣州就希望一年舉行一次。<br>至於香港仲會唔會有荔園呢？Duncan忽然好感嘆咁話：「香港最大問題，係唔夠用地，全部拎晒去起樓。」佢話家陣要搵20萬呎以上嘅用地，最多只能短租，搵地真係好困難。佢都諗緊，明年繼續在港以短租形式搞荔園，地點就未有定案。<br>講到尾，香港地，土地咁珍貴，到你真係投到幅地，又未必捨得用作遊樂場，賣樓吓吓講緊兩萬蚊呎喎。<br><br>李華華<br>mailto:LiWaWa@AppleDaily.com</p></body></html>