<html><header><meta charset="utf-8"><title>細奀時代：港股強勢伏味濃 - 阿飛</title></header><body><h1>細奀時代：港股強勢伏味濃 - 阿飛</h1><p>濠賭股勁升，可是澳門朋友告知，現時在當地要考駕駛的士執照，至少要輪候兩個月，太多賭場職員被裁走，既無特殊技能又無太多低技術職位空缺，唯有揸的士最穩陣。<br>金融股勁升，可是任職私人銀行高層的朋友，正在為明年跑數而徬徨。以前最主要的生意，是借錢給富豪買債券，一年可以套息六、七厘，做得大而又穩穩陣陣。債券爆煲之後此路不通，亦已經無理由再做，贏就贏幾厘，萬一無錢補孖展的話，隨時一鋪輸兩、三成，根本無得追。<br>轉投股票的話，美股炒到咁高又怕爆，暫時比較易賣是ELN，但其實回報偏低，股市爆煲一樣會死。所以左度右度，也不知道應該介紹客戶去做甚麼投資。<br><br>零售股未算勁升，但相比低位已經好番好多，可是老實的管理層，都會告知經濟只是L型發展，今明兩個季度可能稍好，主因只是之前一年的同期太差，低基數效應而已。美元強勢之下，香港零售復蘇力度只會有限。<br>做嗰行厭嗰行，現時在股市中，識嗰行就會怕嗰行。從上述幾個例子可看，生意依然難做，股市的上升，主要是投資者寄望公司會復蘇，又或者認為最壞的情況已經過去，即使生意未必復蘇，起碼知道底部在那裏有得博，萬一掉轉頭穿底就斬。</p><p>長中短線皆難部署</p><p>所以近期股市的勁勢，伏味頗濃。今次走勢和脫歐之後大大不同，脫歐升市的動力來自投資者對回報率要求的降低，但今次卻是大家在債市爆煲之後，覺得局住要追番少少股票博復蘇，明知現實環境之中，世界依然極之難撈，於是大家都只係例飛捧場，買得細，還要分得散，唔望發達，只望唔好俾人賴低，有嘢做好過無動作，扮扮忙，起碼算是曾經盡力而為。<br>難怪成交只會一路偏低，沒有美麗故事支撐，基本上只是為投資而投資，風險回報完全不合比例。眼前的風險，就有特朗普政策走數，講就天下無敵，做就五折都未必有力，還未計希拉莉不知會不會反口要求在幾個州分重新點票。<br><br>看電視新聞訪問途人對深港通的眼法，忽然之間頗有感觸。有八成以上途人對股市不聞不問，電視台煞有介事，其實是帶點諷刺，他們的意見根本一點也不重要。<br>現在的資產市場之所以難睇難玩，是因為價格只是由邊緣的少數交易所決定，成交越縮越細，形成所謂市價根本完全不靠譜。一個浪打埋嚟隨時劇變，價位牛市，成交熊市，長中短線都難以部署。<br><br>阿飛<br>本欄逢周二刊出</p></body></html>