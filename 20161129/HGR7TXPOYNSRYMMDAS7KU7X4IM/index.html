<html><header><meta charset="utf-8"><title>【馮仁昭四圍超】做完車手　城城學揸飛機</title></header><body><h1>【馮仁昭四圍超】<br>做完車手　城城學揸飛機</h1><p>郭富城噚晚喺中環置地廣場出席願望成真基金舉辦嘅聖誕義賣籌款活動亮燈儀式，佢喺台上同小朋友玩得相當開心。問佢幾時結婚生小朋友，𠵱家夠晒條件做爸爸？城城笑笑口話：「呢個moment都應該係嘅！但我啲工作排到明年底，暫時都唔知幾時可以成家立室，不過希望唔會太耐啦！」<br></p><p>女友未懷孕</p><p>早幾日城城同女友方媛（Moka）去醫院，問佢係咪女友有咗？佢大笑搖頭話：「梗係唔係！嗰日啲記者信口開河問之嘛！」將來如果結婚有小朋友，想生仔定女？佢話：「我係比較傳統，第一個最好生仔，第二個就生個女啦！」<br>講番願望成真基金活動，城城已經係第三年出嚟支持，佢話：「呢個活動主要關顧患重病嘅兒童，幫佢哋實現夢想，我覺得好有意思，其實我自己都有好多夢想，細個好想做賽車手、揸車環遊世界、揸飛機。到大咗就想攞獎肯定自己，𠵱家部份夢想已經達成，係未揸過飛機，我諗住去學呢！」<br>撰文：馮仁昭</p></body></html>