<html><header><meta charset="utf-8"><title>金手指：只要聽話輕鬆獲利 - 孫柏文</title></header><body><h1>金手指：<br>只要聽話輕鬆獲利 - 孫柏文</h1><p>久不久，啲求職雜誌、網站訪問孫柏文，都會問：「其實做財演最緊要係乜？」我深信財演其實最核心都係要答一條好簡單嘅問題，就係：「點解個市價錯咗？」太高叫你沽，太低則叫買。<br>咁特朗普當選，政策將會大改。而到今日啲市價仲大把錯晒嘅原因有兩個。一，係仲有大把人話：「邊個做都係咁㗎啦！」連本版附近啲朋友，有啲都係抱呢個態度；二，就係有班人，特別係外國傳媒，講到世界末日咁。所以仲有好多好多資產嘅價格，待郁，有啲則郁過火。個挑戰就係搵啲未郁嘅出來，買完等收錢。<br><br>上周二，叫大家不問價追嘅俄鋁（486）就係最佳例子。上周我話過特朗普將會同大陸喺貿易上開拖，而其中會最早打嘅項目，將會係鋁。所以習大大會好聰明咁畀面花旗國，叫自己啲鋁公司減產，鋁價就升。咁點解唔買中鋁（2600）？因俄鋁係俄羅斯公司，即係原本同花旗國最唔friend變最friend之國，所以冇減產風險。上周鋁價節節上升時，俄鋁股價亦跑贏中鋁。<br>建議前，周一俄鋁收3.05元。周二我篇文出街，即裂口高開到3.1元。不過如果你聽話，真係開市嗰刻不問價追，當日收3.25元，而去到三日後即上周五，就最高見3.63元，噚日收3.45元。五百幾億市值，升勢咁急，可考慮獲利先。<br>特朗普概念當然仲有，下周二同大家分享。我知下周係深港通開車日，我嗰隻當然避呢個唱到爛，價反映凸嘅政策啦。僅記，只要聽話輕鬆獲利呀！<br><br>孫柏文<br>獨立股評人<br> http://www.fb.com/shuen <br>本欄逢周二刊出</p></body></html>