<html><header><meta charset="utf-8"><title>賤男黃宗澤再出招　大婆龔嘉欣被迫到癲</title></header><body><h1>賤男黃宗澤再出招　大婆龔嘉欣被迫到癲</h1><p>大台台慶劇《幕後玩家》嚟緊呢個禮拜入戲肉，上星期龔嘉欣因為老公黃宗澤（Bosco）搭上「小三」劉佩玥（Moon）喊爆嗰場，人人讚好，獲讚「世界級演技」之餘，仲睇好佢有獎攞！<br> <br>龔嘉欣昨日接受傳媒訪問，講到佢最近好受歡迎，又有傳佢喺劇中會畀Bosco逼到癲，佢就話：「係呀！好多謝大家咁留意，來緊我會更加慘，其中一場戲仲喊到歇斯底里收唔到聲，拍完返屋企個心都唔舒服，好耐未試過有呢種感覺，希望觀眾都可以感受到，真係好多謝大家咁支持。.<br>.<br>另一方面，《幕》劇點發展都係觀眾嘅關注點，Bosco嚟緊就會同小三阿Moon攤牌，飛甩對方；至於正印龔嘉欣呢，就會被老公逼佢離婚，之前已經有產後抑鬱症嘅佢，因為呢件事打擊太大，令佢抑鬱症復發，Bosco逼到佢癲咗，話要搶番個女。<br> <br>飛甩老婆嘅Bosco，為咗要入大公司，轉頭走去撬老友蕭正楠牆腳，狂追黃翠如，「雙黃」更會連成一線吞食咗間公司，翠如BB亦會越變越衰，利用完蕭正楠，轉而同Bosco喺埋一齊。<br> <br>嚟緊仲有兩星期就大結局《幕》劇，啲衰人會呼之欲出，除咗Bosco同翠如BB，仲有一個「幕後玩家」未「現身」……<br> <br>有網民對只得26歲嘅龔嘉欣演慈母狂讚好！話佢好戲，甚至評為「純得、姣又得，o依家賢妻又得」，話佢演技有進步。亦有唔少網民話睇龔嘉欣睇到好心噏，仲跟住佢喊埋一份，男女觀眾都打動到，最正嘅係有網民話要開Po推到龔嘉欣攞「最佳女配角」，甚至「視后」，睇嚟幫龔嘉欣打咗唔少強心針喎！</p></body></html>