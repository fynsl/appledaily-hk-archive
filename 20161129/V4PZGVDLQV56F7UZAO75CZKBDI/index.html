<html><header><meta charset="utf-8"><title>林敏驄出手填詞 E-kids MK騷等加場</title></header><body><h1>林敏驄出手填詞 <br>E-kids MK騷等加場</h1><p>由阮民安（Tommy）、林詠倫和郁禮賢組成的MK-Pop始祖E-kids拆夥十年，今年宣佈重組兼開演唱會，原來三子開騷不是發白日夢，將於明年1月21日踩入旺角麥花臣場館舉行「E-KIDS 3XL演唱會」，有「樂壇小強」之稱的成員Tommy前日在電話表示：「如果賣得晒飛又可以加場，證明香港樂壇仲有希望，連我哋三個都可以開騷，原來呢個世界只要堅持，唔放棄就有奇蹟發生。」</p><p>放棄九展檔期</p><p>身為MK-Pop當然想辦法在MK開騷，E-kids本來一早取得下月的九展檔期，最後都放棄，寧願押後一個月都要佔領旺角場館，Tommy說：「我哋E-kids係MK-Pop，梗係要喺番MK開騷啦，咁啱呢幾年MK有麥花臣咁好嘅場地，好似迷你版紅館。我哋本身12月3日有一個期喺九展，算喇，我哋唔要，一直等到1月21日麥花臣有期，咁MK組合梗係要喺MK開騷啦，係咪先？」<br></p><p>親到場館視察</p><p>昨日E-kids到麥花臣場館視察，Tommy表示：「𠵱家好擔心，因為明日開始優先訂飛，如果賣飛唔理想，個場就好似盂蘭勝會咁。𠵱家舞台效果同製作費都未有，希望資金充裕啲，否則到時回歸大自然，只係得個台，我哋三個就咁上去唱，所有製作、舞台效果、咪全部冇，希望唔會出現呢個場面。」<br>此外，E-kids早前更到日本錄了三首新歌，Tommy說：「三首歌都係我作曲，其中一首搵咗林敏驄填詞，林大師同我哋識咗好耐，我哋入行前喺餐廳表演已經識佢，我哋又一齊喺明星足球隊踢波，又幫佢做過演唱會嘉賓，今次我哋重組，膽粗粗問林生可唔可以幫我哋寫詞，佢一口答應咗，亦好快send咗歌詞畀我哋。」<br>採訪：皓騫</p></body></html>