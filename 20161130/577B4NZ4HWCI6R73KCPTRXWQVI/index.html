<html><header><meta charset="utf-8"><title>隔牆有耳：高登仔另起爐灶 - 李八方</title></header><body><h1>隔牆有耳：<br>高登仔另起爐灶 - 李八方</h1><p>高登近日封殺第三方手機App「HKG+」，搞到唔少高登仔過檔成立LIHKG討論區，更有自稱高登前admin喺LIHKG爆高登行政總裁林祖舜同高登內幕，搞到高登出聲明反擊、話保留法律追究權利。<br>LIHKG上周五喺蘋果App Store上架後成為下載榜首，噚日仲喺Google Play上架，網頁版稍後推出，不過方丈林祖舜話高登流量冇受影響，對於有網民聲稱佢就快連CEO都冇得做，佢好霸氣話：「我𠵱家就係話畀大家聽，我仍然有做！暫時都屹立不倒！」方丈又話終止同HKG+合作，係因為對方違反承諾，私自暫存高登網頁內容，而高登噚日亦連出兩份聲明，話會對喺LIHKG發表誹謗言論嘅網民保留追究權利。</p><p>李八方<br>mailto:pf_lee@appledaily.com</p></body></html>