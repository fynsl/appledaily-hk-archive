<html><header><meta charset="utf-8"><title>收市閒情：為「公屋仔」鬧大交 - 千頌C</title></header><body><h1>收市閒情：為「公屋仔」鬧大交 - 千頌C</h1><p>房委會噚日公佈數據，話過半數公屋新申請者係30歲或以下，其中多達71%擁有專上、大專或以上學歷。冇錯，我男朋友James就係其中一個，我叫阿怡。<br>「嘩！後生細仔就諗住公屋，冇大志！」「做人可唔可以有啲理想呀！」嗰日我同阿媽講，James已申請到公屋，我終於知道文革大概係點。每星期日同屋企人食飯，都你一句，我一句，公屋好雜、公屋冇前途……今日我終於忍唔住，「喂！明明佢哋就公屋養大我！」<br><br>「作反啦！女生外向啦！」我阿媽呢個tone，明顯嬲到想殺人。「我唔係幫住佢，但你哋都唔明！」「我唔明？我哋都係為你好」。<br>「好，你日日係咁話公屋點點點，但James得嗰29歲咋！係，佢事業啱啱起步，人工都唔差。但今時今日，就算節衣縮食，當幾年後儲到幾十萬首期，過幾年？過幾年首期要多幾十萬啦」。大家有眼睇，呢幾年，首期嗰條線，就好似你放狗時咁，你係咁搵嘢引隻狗跑，但無論隻狗點努力，你都唔會俾佢追到。我今日訂儲錢目標？個目標仲假過K11啲北極光。<br><br>「女呀！我係話佢冇大志！」聽到呢句，我更扯火，「咩冇大志，佢每日都好努力做嘢，可能過多幾年，佢事業真係起飛呢？但今日唔知聽日事，佢申請定層樓有咩問題？係未雨綢謬咋，你明唔明今時今日，搵到個思想成熟啲嘅男仔，唔還神都要祈禱！佢識得兩手準備，就算未必發到達，最後應該唔會餓死我囉」。<br>聽到呢度，我阿媽仍想盡最後一口氣去駁我，「咁我都係唔想你辛苦！」「媽呀，住公屋租平；買私樓，係要供㗎，你叫James點儲錢做生意發圍？層樓一上身，注家囚終身！再者，我要一齊供，你覺得邊個辛苦啲？」其實我又點會唔知阿媽諗咩，佢一定係想我換畫。<br><br>自從香港土地問題越來越嚴重，公屋就聚居咗一班有遠見、儲到錢嘅後生仔……相信大家都知美國矽谷，世界級科技企業搖籃。矽谷之所以做到矽谷，一字記之：氣氛。將一批最有理念、有理想嘅科技人才眾埋一齊，結果就成為首屈一指富貴IT人之都。<br><br>千頌C<br> http://www.fb.com/winbigwok <br>本欄逢周三刊出x</p></body></html>