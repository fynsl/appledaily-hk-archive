<html><header><meta charset="utf-8"><title>Money Walker：Trumpflation未夠實在 - El.</title></header><body><h1>Money Walker：Trumpflation未夠實在 - El.</h1><p>美國大選落幕至今三周，越來越多人質疑美元強勢可以維持到幾耐。單係特朗普勝出大選嘅結果，市場幾星期間唔止肯定咗美國今年12月會加息，更已由原先預期2017年全年僅加息一至兩次，變為預期2017年全年加息兩至三次。問題係單靠憧憬炒足個星期之後，市場開始嫌唔夠催化劑玩落去。睇番技術面，美滙指數已觸及100至101嘅超長期阻力，要真正突破呢個阻力，的確需要有好強勁嘅基本因素配合。<br>Trumpflation堅定流，最快相信要到出年初先有更多線索，如果特朗普嘅政策說服到市場，美國出年經濟或通脹情況有需要每季加一次息，即係全年加夠四次，咁美元要突破上述阻力，未必話冇可能。<br>不過就算特朗普交唔到貨，美元要再大升都並非全無希望，因為仲有美國以外嘅因素可以左右到美滙。倘油組成功達成減產協議，進一步推動油價大升，繼而支持環球通脹預期回歸，美債息又會有得繼續升，又或者如果歐日遲吓再進一步寬鬆，導致歐元或日圓兩者同美元之間息差擴闊，對美滙指數支持就更大。當然，以上全屬FF，油組減產會議一波三折，就算達成協議都未必會遵守，歐日進一步量寬唔係冇可能，但暫時未有聲氣囉。<br> <br>筆者其實傾向相信美元上升周期就快尾聲，美國明年難以一季加息一次，事關參考番對加息準繩度相對較高嘅芝加哥商業交易所（CME），班玩開利率期貨嘅交易員暫僅預期2017年美國全年加息一次起兩次止，今年12月逾九成機會加一次息，2017年6月有逾五成可能再加息0.25厘以上，但去到2017年11月，進一步加息嘅機會率仍不足四成，即係話班利率期貨交易員對加息步伐睇法唔算進取，美元大牛市呢個炒作主題，暫時都未話係好實在。<br><br>El.<br> http://fb.com/moneywalkerhk <br>本欄逢周三刊出</p></body></html>