<html><header><meta charset="utf-8"><title>隔牆有耳：聰聰大合照遲到被噓 - 李八方</title></header><body><h1>隔牆有耳：<br>聰聰大合照遲到被噓 - 李八方</h1><p>新一屆立法會議員噚日按慣例喺立會影大合照，同今年立法會開局一樣，過程騎呢。最終有61名議員拍攝。唔算高嘅民記元秋，噚日同黨友高佬何俊賢全程企最後排，結果俾前面嘅公民黨楊岳橋擋實，攝記忍唔住要叫佢企番右啲。<br>經常喺fb玩直播嘅建制派議員何君堯，合照其間突然掹部手機出嚟，再捉埋身邊嘅工聯會麥美娟一齊自拍。白鴿黨黃碧雲就打倒689心切，喺大會嗌1、2、3影相時，突然大嗌一句「梁振英下台」，可惜冇人和應。<br>但最激死人一班議員嘅係香港眾志羅冠聰，因為佢噚日又遲到，令原本已起身走人嘅田北辰，同影到腰骨痛要摸住條腰骨嘅毛孟靜都要返轉頭，最終羅冠聰亦向一眾噓爆佢嘅議員耍冧，完成大合照。</p><p>李八方<br>mailto:pf_lee@appledaily.com</p></body></html>