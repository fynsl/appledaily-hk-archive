<html><header><meta charset="utf-8"><title>中環在線：郭思治同耀才掟煲唔掟蓋 - 李華華</title></header><body><h1>中環在線：<br>郭思治同耀才掟煲唔掟蓋 - 李華華</h1><p>早前有傳「股壇大隻佬」、耀才證券（1428）市務總監郭思治（郭Sir）要與耀才「分手」，華華噚日就當面問過郭Sir，佢就話絕對唔係報道所講分手咁嚴重，只係長時間工作令家人有微言，要求佢做少啲。年過花甲嘅郭Sir就話，入咗耀才8年都冇放過大假，一條橡筋始終唔可以拉得太緊喎。</p><p>拎木人樁上台表演詠春</p><p>不過佢就叫一眾fans放心，話之後會繼續喺耀才分享股票同埋健身心得，肯定唔會分手走咗去咁話。California Fitness執笠，郭Sir都係苦主，𠵱家去邊到做gym呢？郭Sir講過最好有gym搵佢做代言人，但目前都未有人搵上門，所以佢都係留喺屋企同公司做喇。<br>郭Sir噚日以獨立分析師協會副會長身份出席協會周年誌慶，大家建議佢上台露兩手，佢就話為慈善乜都得，隨即拎個木人樁上台表演詠春。其實郭Sir都算醉心練武，半年前試過練功練到忘晒形，打到兩隻手爆晒缸，仲要沖涼嗰陣見到浴缸有血先知。謙虛嘅佢話，如果同金融界另一詠春高手、國藝娛樂（8228）主席冼國林比較，佢只係小學級數，冼師傅就係教授級咁話。<br><br>李華華<br>mailto:LiWaWa@AppleDaily.com</p></body></html>