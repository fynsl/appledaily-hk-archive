<html><header><meta charset="utf-8"><title>中環在線：年報搞花臣得個吉 - 李華華</title></header><body><h1>中環在線：年報搞花臣得個吉 - 李華華</h1><p>為吸引小股東望兩眼公司年報，新世界發展（017）同謝瑞麟（417）出名有心思，又走藝術風，又成班董事粉墨登場，可惜，呢類年報並唔係會計師公會評審嗰杯茶。<br>會計師公會噚日公佈今年度「最佳企業管治大獎」評審結果，今年有幾個組別嘅最高榮譽獎項從缺，中電（002）繼續蟬聯恒指成份股組別大獎。<br>大會審閱超過650間上市、私營公司及公營機構嘅年報，以及其他公開資料，定奪邊間公司嘅資料披露清晰詳盡，與投資者溝通透明度高等等。<br>公會會長張頴嫻（Ivy）特別提到，由於監管要求披露嘅資料越來越多，令公司年報越來越長，但有幾多人真係會睇得晒？散戶睇一兩頁都瞓着喇。<br>所以，大會特別讚有啲獲獎公司，識得善用圖表、Infographic幫助投資者理解公司運作。但新世界、謝瑞麟就榜上無名，咪即係話，公會唔係頒美術獎囉。</p></body></html>