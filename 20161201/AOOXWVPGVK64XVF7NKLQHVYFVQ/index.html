<html><header><meta charset="utf-8"><title>財金冒險號：零售寒冬並未過去 - 笑笑生</title></header><body><h1>財金冒險號：零售寒冬並未過去 - 笑笑生</h1><p>本港金飾化粧品零售股，今年股價普遍升幾成，最近公佈中期業績後，又不約而同話零售市道已見底，係咪真係咁好景呢？小生反而信太古地產(1972)管理層：「下半年本港零售仍面對挑戰，未見有復蘇迹象。」<br>「自由行」實施十幾年，香港旅遊、零售業只識逢迎「同胞」，極度單一化。有咁耐風流，有咁耐折墮，旅發局剛公佈10月份訪港大陸客連跌三個月，而人民幣不斷貶值，美元（即港元）獨強，來港消費冇兩年前咁抵，何況香港已無乜新鮮感，不如飛轉日韓。好明顯，單靠大陸客係死路一條。<br>唔靠大陸，本土客又撐唔撐得住？香港物價越來越貴，網購固然平，加上廉航興起，日本機票千幾蚊就買到，除咗趁日圓弱掃貨，更唔使喺香港受黑面店員氣，因日本服務出名好，就算店員內心幾咁鄙視「支那」，都會專業地掛上笑容兼鞠躬。<br>不過，10月份日、韓、印尼、馬來西亞、菲律賓訪港旅客上升，會唔會好似台灣咁，蔡英文上台後大陸客大減，反而日韓歐美港旅客回升呢？難矣，因為主權移交近廿年，香港漸由國際都會淪為珠三角城市，失去殖民地色彩。外國遊客如想遊中國，倒不如揀北京、上海。<br>小學時，教科書話香港係「東方之珠」、「購物天堂」、「中西薈萃」，原來已於1997年隨彭定康乘不列顛尼亞號遠去。</p><p>笑笑生<br>mailto:sneeringman@gmail.com<br>本欄逢周四刊出</p></body></html>