<html><header><meta charset="utf-8"><title>黎姿做闊太《珠光寶氣》班姊妹有咩搞</title></header><body><h1>黎姿做闊太<br>《珠光寶氣》班姊妹有咩搞</h1><p>黎姿喺拍完大台套《珠光寶氣》後，息影退出娛樂圈，嫁畀馬廷強專心做豪門少奶，咁佢班「姊妹」又有咩發展呢？<br> <br>邵美琪<br>喺《珠》劇中演黎姿家姐嘅邵美琪（Maggie），已年屆51，但感情仍未有着落，舊年初狠撇拍拖6年的花心男施祖男後，未見再有伴。全程投入工作嘅Maggie，早前有份喺杜國威20周年經典舞台劇《我和春天有個約會》演蓮茜一角，不過主辦宣佈明年3月舉行巡演，但就因為易角而冇佢份。<br> <br>蔡少芬<br>講完家姐到個妹，喺《珠》劇中演黎姿細妹嘅蔡少芬（Ada），自從此劇後，減少大台劇集演出，主力攻內地巿場，拍咗多套劇集，其中憑《後宮甄嬛傳》演皇后一角再度人氣急升。Ada同老公張晉更不時喺公開場合晒恩愛，又一齊參與內地綜藝節目《為她而戰》，佢為咗工作四圍飛，但都不忘照顧一對囡囡。<br> <br>鍾嘉欣<br>喺《珠》劇中被安排要針對黎姿嘅鍾嘉欣，舊年12月秘嫁無綫前主席梁乃鵬的脊醫姪仔Jeremy，並於今年2月喺溫哥華舉行婚禮補喜酒，佢更喺6月尾生咗個千金Kelly，近排逐步復出，最近仲帶埋囡囡返港開工，不過佢話打算餵人奶到B女一歲大，所以暫時唔會拍劇住。</p></body></html>