<html><header><meta charset="utf-8"><title>【鷸蚌相爭】田泰安唔俾雷神切線連達文漁人得利爆冷Win</title></header><body><h1>【鷸蚌相爭】田泰安唔俾雷神切線<br>連達文漁人得利爆冷Win</h1><p>話口未完又有小鮮肉騎師數糊，繼21歲愛爾蘭的莫艾誠以蘇偉賢馬房「星際武士」勝出第三場後，年僅22歲澳洲的連達文亦贏馬揚威快活谷。呢位澳洲新人王於第五場四班1800米，首策蘇保羅馬房「金碧光芒」留前鬥後奠定勝局，佢個人此行來港客串五個賽日，結果在這晚第二日爆冷開齋，而「金碧光芒」苦戰多時一用新配搭，亦告馬上開齋，單Win及組合獨贏A3分別派175.5及19.5元。<br><br>連達文剛周日初試啼聲無功而還，騎八場僅獲一亞，這晚移師谷草只策四駒。當中首駒第三場「紅太陽」大敗跑尾二而回，「金碧光芒」是其全晚第二匹座騎，沿途跟前守好位，直路加速突圍而出，末段雖受外欄另一賽前未勝馬「飛馬再威」嚴重威脅，但「金碧光芒」負隅頑抗，最終影相險勝頭位，五歲新西蘭自購馬取得在港首捷，連帶「金碧」系馬主亦告今季首勝。<br><br>呢場亞軍「飛馬再威」係大熱門，鞍上人田泰安轉入最後一個彎時，不讓外側的雷神熱門「勁豐裕」切入，相反力頂住「勁豐裕」，自己外斜外，還將「勁豐裕」頂出更外疊，直路田泰安成個人移前至馬頸位置推騎「飛馬再威」，若非入彎時外斜蝕太多，可能會追到「金碧光芒」都唔定。三、四名分別為落飛冷馬「招多福」及新勝的「馬狀元」，四重彩派15萬幾。而「勁豐裕」則包尾。<br><br>「金碧光芒」馬主金星根表示賽前信心一般，因為愛駒演出不可靠，比較失準，以往跑1650米都是差少少，所以試跑1800米，結果果然在1800米勝出，蘇保羅對他表示此馬可以跑2000至2200米。</p></body></html>