<html><header><meta charset="utf-8"><title>收市閒情：劏房變龍床俊和成佛在望 - 千頌C</title></header><body><h1>收市閒情：劏房變龍床<br>俊和成佛在望 - 千頌C</h1><p>俊和，記住佢，股票編號711。屯門推新劏盤菁雋（TPlus），夠膽死最細單位得128方呎。Fine！係冇人性㗎啦，不過你做生意，有供有求我吹你唔漲！<br>離譜嘅係，你走去將層樓類比做宿舍？同我講「就算皇帝都係瞓張床，紫禁城大到呢，佢都未去過……而佢擁有的空間是無限」。喂！係好嘢喎，能夠將空間問題轉化為哲學概念，咁香港人「天為被、地為床」得啦，樓？唔使㗎！道行咁高，可以成佛㗎啦！<br>好啊！你同我講宿舍，睇番2000年立法會文件，香港嘅大學學生宿舍標準係，單人房面積約80呎；雙人房約150呎。當然之後有啲雙人房變咗三人房，人均面積係細咗，但呢個size係未計公家用嘅洗衣房、廚房、Gym房、common area！<br>你同我講「宿舍唔坎坷」，宿舍講緊租金係1萬蚊多啲，我講全學期；家陣新樓都係1萬蚊，我講緊1呎，仲未計每月管理費。喂！宿舍梗係唔坎坷，但供樓真係好坎坷。<br>香港人真係好慘，地產商會同我講：「皇帝都係瞓張床，你瞓囚室夠」，然後食咗我副身家；政府會同我講：「香港人要住，郊野公園你唔使要㗎啦，然後橫州就留畀商家；喂！你不如同我講，「食完飯都係痾，不如唔好食」「人出世就係等死，你不如早日上天家」。Oh Sor！不過陰宅同陰宅一樣，都係要同地產商買！唔好兩頭望快快速速磅！<br>在商言商，我明，但sell嘢時，與其混淆視聽、指鹿為馬；不如講一句「我係賣劏房，慘得過有人買」，反而來得坦白。　<br><br>千頌C<br> http://fb.com/winbigwok </p></body></html>