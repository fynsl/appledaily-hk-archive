<html><header><meta charset="utf-8"><title>魚樂無窮：殼股企硬有玄機 - 唐牛</title></header><body><h1>魚樂無窮：殼股企硬有玄機 - 唐牛</h1><p>上周推介嘅太平地氈（146），與同系的大酒店（045）一樣，股價大升後齊齊處於唞氣mode，整固後預料會有新一輪攻勢，繼續坐定定。今日打孖上講兩隻股票，分別係太陽世紀（1383）及聯太工業（176），同樣同聲同氣。<br>先講一講太陽世紀，由綽號「洗米華」嘅周焯華打骰，最近宣佈一供三，供股價0.2元，集資最多9.6億銀，主要用作償還貸款，公司通告更不諱言，融資成本嚴重侵蝕盈利能力，所以今次供股可視為真抽水多於收乾貨源。如何令街外人乖乖供股？當然就係將股價炒上，下周二截止供股前，或有一輪升勢，以供股價作計數位入場，有一定值博率。<br>聯太工業方面，最新獲楊素麗及李志成提出以每股0.493元全購，要約人最終要持有不少於50%股權才能達成，而聯太兩名主要股東已接納要約，涉及股份約34%。楊素麗不是別人，正正係太陽世紀執行董事，同系同時間有資本動作，值得憧憬。講番聯太，NAV達4.6億銀，大部份更為現金，以0.493元計，殼價2億唔夠，難怪全購雖屬有條件，但從未跌穿全購價，憧憬加價嘛，挨近5毫子上車，抵玩！</p><p>唐牛<br> http://www.fb.com/tongcow88 <br>本欄逢周二、四刊出</p></body></html>