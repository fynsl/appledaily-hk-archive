<html><header><meta charset="utf-8"><title>老樓周記：樓市起碼靜多半年 - 劉兆昌</title></header><body><h1>老樓周記：<br>樓市起碼靜多半年 - 劉兆昌</h1><p>常言道：「力不到不為財」，投資者見個市冇乜影響便四出尋找投資機會，地產代理為了佣金便心甘命抵找新貨給老細。之不過今次加辣影響未能鋤到業主價，班代理自然嗌晒救命。其實以前曾經試過類似靜市，但由於發展商搵到位入，以高佣及車輪式推盤，代理好快翻生，今次料走勢與年中時差不多，起碼要捱打多半年先至有番成交。<br>代理最怕牛皮市，即是市場沒有成交，由於投資者見高價不會件件執，因此搞到成交奀到死，以一個行舖租加上燈油火蠟，每個月使費不少於50萬元，100間行要成5,000萬元先至維到皮。除了二手正常買賣各收樓價百份之一為佣金外，還要靠一手樓最少樓價3%來支撐，如果每個月都有逾千宗一手成交當然收入大旺，但目前一二手市場嚴重萎縮，若非早前積穀防飢，肯定捱不下去。<br><br>踏入2016年最後一個月，好多發展商像歲晚收爐般。代理唔想衰收尾，不斷找一些非住宅如車位和商舖維皮，但這些貨源更少，基本上不能每位地產代理都開到單，尤其是本月開始踏入長假檔期，代理一起再走過勒實肚皮的日子。<br>今年樓市先跌後升，打個和局。本月美國就肯定加息，至於明年八次議息會否每次都加？老樓估計特朗普無理由一上場便得罪所有貿易國和盟友，但也要照顧美國本土的企業利息開支不要負擔得太重。<br><br>劉兆昌<br>資深地產傳媒人<br> http://www.HKLau.com <br>本欄逢周五刊出</p></body></html>