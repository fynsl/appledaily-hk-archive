<html><header><meta charset="utf-8"><title>女神tea time：注資賣殼概念齊 - Fifi</title></header><body><h1>女神tea time：<br>注資賣殼概念齊 - Fifi</h1><p>最近同位N年冇拍拖嘅女性朋友傾偈，佢唔係冇人追，但又呢樣又嗰樣。唔知係咪俾啲「港女語錄」荼毒得多，簡單來講，佢嘅要求係「有樣、有錢夾有品」。如果個男士真係有咁好條件就唔會係單身啦。佢竟然話，只係緣份未到。<br>我冇佢咁好氣，同投資一樣，錢唔會自己跌落嚟，一係你自己出擊發掘！今日就推介一隻有幾大好條件股份——安寧（128）。<br>華懋系來講，近來大家都係留意天安（028）全購丹楓（271）單刁成唔成事，不過識搵就要搵下一隻潛質殼股。安寧本身業績唔掂，上年開始勁蝕，今年上半年繼續見紅。加上幾年前結束國內的渡假村及酒店業務，今年再賣內地零售附屬，戰意有幾多剩？餘下業務就只有小量零售、證券投資及荃灣顯達鄉村俱樂部業務。<br><br>隻股出路，一係大做，一係甩手。如果大做嘅，華懋輕輕注少少嘢入去，都夠炒起隻股。假如係甩手呢……就要計計數，安寧6月底止，手持4億幾現金，銀行貸款只有幾百萬，加埋1.9億元可出售投資，加加埋埋6億元，折合每股0.37元。注資、賣殼兩個概念都齊。<br>安寧現價0.63元，只係cash已佔股價近六成。呢個計法，仲未計荃灣顯達鄉村俱樂部資產。目標價方面，龔如心早於2000年，以每股1.40元買入安寧34.6%控股權，名下最新持股已增至44.28%，如果他日有咩動作，以呢個作為指標都未嘗不可。<br><br>Fifi<br> http://fb.com/lovefrystock <br>本欄逢周五刊出</p></body></html>