<html><header><meta charset="utf-8"><title>兒子期望變責梁游背祖忘宗康仔遭圍插：我唔會道歉</title></header><body><h1>兒子期望變責梁游背祖忘宗<br>康仔遭圍插：我唔會道歉</h1><p>蘇永康前日開心宣佈老來得子，老婆馮翠珊懷孕5個多月，惟提到對兒子的期望，康仔表示：「我唔想生個梁天恆，我唔想生個游蕙禎」、「絕對唔可以做啲背祖忘宗分裂國家嘅事情。」由於言論引起好大迴響，康仔昨在電話說：「希望香港可以求同存異，你持相反論調我都尊重，但我始終唔支持港獨！」<br>對於講錯「梁天恆」，問到康仔其實想講梁頌恆還是梁天琦？他說：「嗰條四眼仔叫乜名？呢兩個都係嗰啲，所以我mix up咗啫，可能我呢個言論，令到好多幫呢兩位年輕人搖旗吶喊嗰啲唔高興㗎，我唔係又要威又要戴頭盔嘅人，我會照行出街。我覺得我冇錯，今朝我去入油，個阿嫂都話：『你真係講得啱，嗰兩個𡃁仔真係乜乜物物。』我話唔緊要，年輕人應該畀機會，希望佢哋快啲醒覺，我始終維持嗰句，背祖忘宗分裂國家係唔做得㗎。」</p><p>做反面教材</p><p>對於被網友重提02年吸毒事件反擊，康仔說：「好感激大家記得呢件事，當年呢件事喺台灣發生，台灣同香港冇引渡條例，但我冇選擇逃避刑責，我一樣返去觀察勒戒十日，結果我得到公平裁決，我係冇任何犯罪紀錄。」<br>康仔坦言亦留意到有網友指他不顧梁游父母感受，他說：「咁又確係嘅，人哋父母嘅感受事實上要去諗一諗，但我想問下，當嗰兩位年輕人去孭住塊藍布衝入立法會，高呼：『支那』、『HK is not China』，請問佢兩位又有冇顧及到全中國華人感受呢？當然如果我嘅言論，令呢兩位年輕人父母唔開心，在下非常之遺憾，但我唔會道歉，因為佢兩個真係做錯咗，並且冇道歉。」<br>問到康仔是否選民，今年有否投票？他說：「我投畀王維基，雖然好多人話唔喜歡佢政綱袋住先，但我同佢做過嘢，知道佢係實幹人。」<br>採訪：皓騫</p></body></html>