<html><header><meta charset="utf-8"><title>【先達收風】Mate 9少量派貨餓客　OnePlus 3T缺貨炒上$4,288</title></header><body><h1>【先達收風】Mate 9少量派貨餓客　OnePlus 3T缺貨炒上$4,288</h1><p>話說手機場都靜咗好一排，原因是欠缺機王級手機撐場，影響大家消費意慾；但呢兩星期情況有些改變；在十一月底臨尾幾日，先後有OnePlus 3T及華為 Mate 9到場，終於打破了幾個月來悶局。</p><p>先講較先落場的OnePlus 3T，行最新Snapdragon 821處理器，配6GB RAM，再加雙1,600萬像素前後鏡頭，對很多追硬件規格的玩家，真係有非同尋常吸引力！所以到場幾日間，已經開始出現斷貨情況，據知廠方定價為64GB ROM版$3,388、128GB ROM版$3,788，不過在求過於供情況下，11月30日最後炒價為64GB/$3,688、128GB/$4,288。據知現時市面仍然相當缺貨，而且廠方下一批貨預計要到聖誕節前後才到埗，所以這個炒價可能要維持多一段時間。</p><p>另一個機場討論重點，一定是11月30日開記招、連日同步推出的華為Mate 9了，機身行新一代 Kirin 960八核心處理器，搭載首款Cortex-A73 CPU SoC 及Mali-G71八核 GPU，令手機性能表現，相比上一代 Kirin處理器，CPU 性能提高了18%、能源效益提高15%、圖像顯示性能及能源效率相比上一代分別提升了180%；係！同某品牌出機一樣，同大家玩數字遊戲，不過一樣受不少追高規格人士鍾愛。<br><br>實機試玩過，感覺係幾順暢，而且佢個「Leica 雙鏡頭」的確係影得幾靚，2,000 萬像素黑白鏡頭及1,200萬像素彩色鏡頭，都相當實淨加有感染力；價錢唔貴，市價同官方定價一樣，都係賣緊$4,780，不過據知香港行貨派貨量極少，少到就算連鎖式電器店，每間差唔多只分得十位數字之內的Mate 9，至於細一點的手機舖仔，差唔多係唔派貨。行內人都話華為行早年iPhone的「饑餓營銷」策略。<br><br>據知不少手機玩家都開始對Mate 9問價，一眾小商舖只有記望下周開始，香港官行會派多少少貨等大家有得賣啦！據知水貨哪邊，由於香港行未見多貨，所以水貨價都水漲船高，定在與香港官價睇齊的$4,780，大家以為水貨可以平幾嚿？可能大家要等多排了。至於手機定位更高一層，而且華為首玩兩側呈弧形屏幕的 Mate 9 Pro（$6,280），大家則可能要等到聖誕節前先見到實機了。<br><br>查詢：麗達屋（深水埗長沙灣道226-242深之都商場1樓29-30號舖）<br>記者、攝影：朱崇德</p></body></html>