<html><header><meta charset="utf-8"><title>記者試食：招牌焗薯好邪惡</title></header><body><h1>記者試食：招牌焗薯好邪惡</h1><p>【本報訊】有機會訪問米芝蓮食店，試食呢個環節一定唔少得。記者在尖沙嘴訪問叁薯老闆後，便走去旺角總店試食。</p><p>叁薯推介的3款人氣菜式，包括重量級芝士酸忌廉焗薯（36元）、阿二焗薯（33元）及香煎煙肉洋蔥薯餅（30元），當中阿二焗薯做法最有特色，阿二的意思，即是將個薯仔焗兩次，底係半隻焗薯，上面加上大量薯蓉，夾埋就等同一隻薯仔的份量，薯蓉連薯仔本身，配埋千島醬、芝士同煙肉，坦白講，賣相已經「邪惡」，食落就更加「邪惡」。<br>至於重量級芝士酸忌廉焗薯，薯仔就原隻上，《蘋果》魁梧兄一個人食都覺得有點滯，應該兩個人「些牙」比較好。至於香煎煙肉洋蔥薯餅，「香」呢一部份喺煮嘅時候已經嗅到，訪問短短半小時，已經有最少兩個客人光顧此菜式。<br>《米芝蓮》被餐飲界視為「美食聖經」，為飲食界商戶帶來一個光環，但被提名之後，商戶更要奉上3,000大元訂造獎狀，一個米芝蓮榮譽才可以獲得「正名」。<br>叁薯老闆娘Vivian直言，2016年榮獲街頭小食推介後，需要用3,000元訂造獎狀，但旺角總店太細，根本無位鑲起，「一直放喺寫字樓」，要到現時尖沙嘴新店才令獎狀「重見天日」。<br>Vivian憶述第一次獲提名時「驚多過喜」，「其實對做生意，米芝蓮短期幫助唔大，生意額冇突然間大升，反應唔係一時三刻睇到」。不過影響是長線，至少現時有不少遊客手執指南慕名而來，包括日韓遊客，反而內地客不多。同時亦曾獲商場及PMQ邀請開短期攤位，Vivian坦言開店初期從未想過有此類機會。<br>Vivian強調，做生意一定要不停變，就算有獎都「唔可以一路攬住佢」，強調整體投資未回本，現階段「未贏」，未來要經營品牌，仍然有好遠的路要走。而今年再度獲米芝蓮推介，以平常心看待。</p></body></html>