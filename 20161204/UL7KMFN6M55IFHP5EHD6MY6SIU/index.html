<html><header><meta charset="utf-8"><title>台北行（三） - 左丁山</title></header><body><h1>台北行（三） - 左丁山</h1><p>左太嘅幼稚園同學Y女士帶我地到台北南京東路四段61號點水樓食小籠包，此店在2005年9月啟業，隸屬大集團「南僑」。南僑關係企業會會長陳飛龍聽講係台灣著名美食家，「非等閒經營者能望其項背」。<br>宣傳就係咁講，食肆日日打開門，歡迎踢館，啲食物得唔得，好容易分得出嘅啫。呢日首先食點水樓名點「翡翠小籠包」，咦，好一般啫噃，再試一客傳統豬肉小籠包，一咬落去，完全唔係永康街鼎泰豐小籠包嘅水平，比較上皮厚啲，汁少啲，肉味淡啲，雖然都唔錯，但頂多係香港上海總會水平，點解會在「全台人氣小籠包評比大PK」中砌低鼎泰豐，得到第一名呢？諗極唔明。評比還評比，永康街鼎泰豐門口永遠有人龍，左丁山就相信用銀紙投票嘅結果嘞。當然，鼎泰豐有大把分店，左丁山試過新宿高島屋、曼谷Zen、香港銅鑼灣、上海虹橋，坦白講，除咗永康街鼎泰豐之外，其他都唔值得在門口排隊苦等。<br>點水樓本來都算OK，但宣傳得如此巴閉，期望落空，未免失望一啲。食後同學Y話附近八德路有一個巨型商場叫做京華城，有一層（五樓）專賣兒童衣服、玩具、用品，叫左太去睇吓；於是坐的士過去，好快就到，舉頭一望，呢座京華城大得驚人，佔地甚廣，商場外有空地開為小公園，好啱本區居民用。<br>商場外壁有資料顯示，「京華城全生活廣場」於2011年11月23日開幕，樓面面積21萬平方米（220萬平方呎有多，香港ifc只有80萬平方呎）。如此龐大商場，座落於平民住宅區，附近不見酒店，少見商廈，亦不近地鐵站，點樣吸引人流呢？果然，行到入去，地下嘅化裝品櫃枱（如佳麗寶，資生堂）只見靚女化裝師，客人一個都不見，左丁山唔睇兒童用品，走上六七樓逛逛，除售貨員你眼望我眼之外，就只有一個閒人左丁山，嘩，場面如此淒清，點捱呀。台灣發展商之投資眼光，實在別出一格，不知如何收回成本。同學Y話開幕之時，適逢大陸客湧到，京華城都旺過一陣嘅，現在每天還有幾架旅遊巴接陸客旅行團來此吃午飯。咁講法，唔怪得報紙報導不少台商埋怨蔡英文倒米，怨聲四起啦。台灣民意基金會（親綠營）公布蔡英文民望在11月下跌到26%，比5月20日上任時之65%，大跌39個百分點，跌速之快，令人吃驚，再跌下去，再加一啲南韓式醜聞嘅話，蔡英文容乜易變成朴槿惠第二，要提早落台？蔡英文如果要政績蓋過馬英九嘅話，兩岸關係姑且不論，在經濟方面，確實要拿出一套辦法來振興市場至得。</p></body></html>