<html><header><meta charset="utf-8"><title>黑白型女捧盃！潘頓造唔到磅　安仔接手超級馬輕勝</title></header><body><h1>黑白型女捧盃！<br>潘頓造唔到磅　安仔接手超級馬輕勝</h1><p>以騎師座騎情況計，潘頓這天跑完上半場已失兩Win，先係第三場疑似揀錯馬，策「辣辣椒」屈居亞軍而自己棄騎的「又襟又準」換郭能勝出。跑到第六場三班1000米半島金禧盃，蔡約翰馬房由潘頓新勝的「翩翩」換田泰安取得連捷，「翩翩」單Win及組合獨贏A1分別派31.5及19.5元。<br><br>四歲馬「翩翩」上仗由潘頓贏谷草四班1000米開齋，今次匆出跑高一班轉田草直路賽，卻因潘頓造唔到116咁輕磅而換上田泰安，潘頓唯有續策季內由自己兩捷告東尼馬房的「美麗皇牌」。<br>跑落「翩翩」恃住輕磅貼住最外欄一放到底，輕勝個半馬位，賽後更有一位身穿黑衫透視裝白褲的型格女士拉頭馬兼捧盃。今場第二名為「夢幻仙子」；「美麗皇牌」末段受阻下姍姍來遲只得第三，第四名初出馬「砂漿邦」，四重彩派兩萬一千幾。「翩翩」若計埋10月26日獲勝後賽事宣佈無效一役，實際已連續三仗跑第一。<br>「翩翩」騎師田泰安繼上月27日幫「駿明珍寶」開齋後，連續第二次日賽勝出蔡廐馬，至於蔡約翰本身三連勝共取五Win，練馬師榜再升一級至第四位。</p></body></html>