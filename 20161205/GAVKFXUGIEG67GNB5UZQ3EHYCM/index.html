<html><header><meta charset="utf-8"><title>葉劉是西環Plan B 　（添馬男） - 添馬男</title></header><body><h1>葉劉是西環Plan B 　<br>（添馬男） - 添馬男</h1><p>最近特首選舉紅燈綠燈滿天飛，令人眼花撩亂，財爺出閘遇紅燈，葉劉又話得到綠燈，據報道月中就會辭去行政會議職務，宣佈去馬。目前消息滿天飛，其實全部都係吹風，可能來自梁營、也可能來自西環、甚至可能自己搵人放。總之北京就會等選委選舉大局已定，再數吓三大板塊得票先會有定奪。所謂紅燈綠燈論，經過2011年梁振英衝紅燈成功，兼且冇受罰，就已經變成冇意義。衝燈故事的教訓係只要有謀略，利用共產黨內部派系權鬥之裂隙，就有機會主導局面，最後關頭中央反過來受牽制，押注於衝燈者身上。<br>今屆北京推遲選舉欽點，好明顯係有棄梁之考慮，但共產黨並非鐵板一塊，由中央到地方各相關部門在香港都有各式各樣的利益，需要有統一意志的過程。尤其是西環集團是梁治下最大得益者，以協助特區政府依法施政之名，成為香港政治利益分配者，一個有民望而強勢的特首，並不符合西環的利益。反而港澳辦不在本地搵食，有一定利益區隔，利益衝突反而少。曾俊華的最大問題是民望高，這才是死罪，特區政府強勢，一眾靠維穩費搵食之「專業政治組織」就可以收得工。2005至2008年曾蔭權民望高時，香港邊度可能有愛字頭、周融這類組織人馬出現。<br>幾年前西環官員曹二寶的兩支管治隊伍論，引起本地輿論反彈，經過梁振英這位兒皇帝這幾年工作，根本就變成了一支管治隊伍，就是黨委一元化領導，當日表決政改發生「等埋發叔」蝦碌事件後，一眾建制派頭目哭喪嘴臉排隊去西環謝罪，歷歷在目。西環利益首選當然是梁振英連任，保持太上皇地位，並且安插更多自己人加入當問責官員。問題是當習近平一直不就梁連任表態，事情就起了變化，西環就要做好Plan B準備，葉劉就是Plan B。當年老董廿三條一役，葉劉搞到一鑊粥，去史丹福洗底回港從政，組織匯賢智庫硂新民黨，一步一步重新上位，背後全靠西環支持。劉江華敗選後成功加入問責官員行列，留下之地區左派組織公民力量，便全部過檔新民黨。今次立法會選舉西環契女容海恩，也安插代表新民黨出選。<br>肯定葉劉除梁振英外，相對其他候選人係同西環關係最密切，香港有一班港豬中產，政見上唔支持泛民，但又嫌左派老土，視葉劉為港英公務員出身，辦事有效率，於是就比票佢。睇唔穿葉劉所代表之政治利益。西環此招甚毒，若一旦梁被棄，葉劉就可以順利頂上，相反若梁可以入閘，建制派出兩人，中央會否再考慮比多個曾俊華入閘，出現三人混戰呢？若最終變成葉劉對梁，兩個是但一個勝出，最後都係自己人，西環治港格局依然，黨委一元化領導依法。<br>西環計劃是否成功，最終仍取決於ABC陣營得票有幾多，因選委乃政治中人，當然醒過太古城中產好多，知道葉劉政治底細。香港政局，關鍵在ABC，而ABC的意思，是Anyone But Commies！<br><br>添馬男</p></body></html>