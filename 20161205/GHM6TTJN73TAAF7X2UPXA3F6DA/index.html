<html><header><meta charset="utf-8"><title>經濟客艙：劏房造就隱形窮人 - Captain Cool</title></header><body><h1>經濟客艙：劏房造就隱形窮人 - Captain Cool</h1><p>128呎劏房單位嘅出現，發展商為香港人介定咗全新生活空間。瘋狂樓市下，發展商鑽盡空間賺錢，由小業主賣單。呢批畸形樓盤，兩、三年後點樣喺二手市場賣得出，邊個會理？<br>樓價升到離晒地嘅問題，並非香港獨有。加拿大樓市同樣癲升，多倫多獨立屋嘅業主同樣創意滿分，把獨立屋劏出數戶，一房七、八戶。捱唔到貴租，惟有選擇租住地庫亦得。高樓價下，經濟只有龜速前行，生活成本不斷上漲，衍生一批嘅隱形窮人。<br>樓價繼續升，家庭平均收入亦有10萬加元，好難聯想到同貧窮有咩關係。但喺2002年至2012年嘅12年期間，家庭戶申領食物救濟嘅人數不斷升超過六成。當中低收入人士同新移民申請佔大多數，但越來越多有樓一族嘅住房亦加入申領食物救濟。<br><br>入屋打劫，分分都冇嘢可以偷，因為最值錢嘅可能就係間屋。佢哋嘅狀況，同香港樓奴差唔多，為供樓已佔去生活近四成開支，其他生活成本上升嘅時候，生活實在要咬緊牙關。<br>香港不只係劏房之城，亦慢慢步向外國嘅monster home嘅發展。樓價乾升，望落貌似欣欣向榮，其實業主心裏苦，但業主不說。與其向發展商追究，不如問吓把關嘅房屋規劃，點解仲可以容許發展商任意推出納米單位；房屋空間發展究竟係以人為本，定錢字當頭？<br><br>Captain Cool<br> https://www.facebook.com/seeforcaptain/ <br>本欄逢周一刊出</p></body></html>