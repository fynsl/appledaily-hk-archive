<html><header><meta charset="utf-8"><title>【我主場】憑《一念無明》膺金馬最佳新導演黃進拍到鬱結　女友愛相隨</title></header><body><h1>【我主場】<br>憑《一念無明》膺金馬最佳新導演<br>黃進拍到鬱結　女友愛相隨</h1><p>第53屆台灣金馬獎曲終人散，亮點是黃進憑《一念無明》奪得最佳新導演時，在台上以「劇本是電影的靈魂，而你就是我的靈魂」向台下哭成淚人的編劇女友陳楚珩示愛。日前二人在尖沙嘴接受本報訪問，陳楚珩以「非人類說得出口」來形容男友的得獎感受。原來黃進拍片期間曾出現情緒鬱結，幸獲女友陪伴熬過。</p><p>浪漫話日日講
</p><p>對於金馬獎台上的言論被指是公開示愛，黃進笑言是美麗的誤會：「其實嗰日我冇諗過會贏，所以冇準備講稿，你見我連屋企人都冇多謝就知，我只係重複番頒獎禮當日寫喺facebook嘅狀況。」不過這句情深對話，卻打動了女友和觀眾。<br>在旁的陳楚珩雖然冷靜地指「佢講嘅都唔係人類講得出口」，但分明是想掩飾內心的興奮，她說：「佢每日都會講，有時會話如果人生冇咗我佢會死，因為佢覺得人生已經冇其他意義，佢經常講啲好哲理性嘅浪漫說話。」又解釋在頒獎禮台下哭，主因是男友辛勞獲得回報：「我𠵱家都想喊。」<br>《一》片獲政府的「首部劇情電影計劃」200萬撥款，之後的拍攝等問題都要兼顧處理，要在有限時間內完成，加上電影本身沉鬱的氣氛，令黃進不能抽離，出現情緒鬱結。黃進回想當時情況說：「拍完之後情緒好波動，頭幾個月剪唔到片，因為心情依然係太沉重。」陳楚珩陪他熬過這段日子：「帶佢去旅行呀，煮吓飯畀佢食呀，都係蒸魚、炒蜆、蝦同埋煲湯囉，佢好鍾意食海鮮，其實都係陪住佢。」 </p><p>籌拍人性新片
</p><p>黃進和陳楚珩一起讀書，參加社運、拍攝長片、行紅地毯，差不多24小時形影不離，除像一般情侶會逛街、看電影，他們都喜歡討論，黃進說：「真正健康嘅關係，就係能夠互相啟發，可能會有爭拗，但衝擊會令大家一齊成長。」並強調十分珍惜這段關係：「其實同一個拍戲嘅人做男、女朋友好辛苦，工作嘅消耗同佔據生活太多，如果唔係一齊相信呢件事嘅話，好難一齊相處。」他們已開始籌備新一齣電影，題材仍離不開探討人性，因為對社會關注，正是他們拍電影的初衷。<br>採訪：何永寧<br>場地提供：Cafe Hillywood</p></body></html>