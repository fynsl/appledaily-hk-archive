<html><header><meta charset="utf-8"><title>明年拍內地真人騷之之透半球：我冇底線</title></header><body><h1>明年拍內地真人騷<br>之之透半球：我冇底線</h1><p>千億新抱徐子淇、大美人關之琳、何超瓊、薛芷倫及林心兒等前晚在灣仔演藝學院出席籌款晚宴。日前34歲生日的子淇及現年54歲的之之最搶鏡，子淇穿上中門大開設計的粉紅色連身裙，而之之則出動透視裝，大晒東西半球。<br>之之罕有性感示人，她笑言是被Moiselle太子爺陳柏熹所迫：「我都接受到，有時都可以性感啲。」之之表示臨近聖誕，除了香港公司業務及做運動，還要返內地做宣傳，又要拍廣告和剪綵。問到之之是否跟台灣富商陳泰銘離婚後令心態改變？她說：「咁又唔會，我唔會變，不過工作開始咗停唔到，人活躍啲，未必唔係好事。」</p><p>等緊心動劇本</p><p>之之曾透露不欲拍戲或幕前演出，她前晚改口：「出年可能返內地做綜藝節目，類似真人騷，因為節目要出埠，覺得幾好玩，不過未簽，未應承實，唔會擔心要太多時間，或者要體能玩遊戲，平時有做運動，我都冇乜底線，都玩得，只要唔好太危險就得。」之之曾提及息影，她謂要重新再考慮：「工作做多咗，有啲嘢反而接受番，𠵱家時間多咗，個人活躍咗，想做返自己鍾意嘅嘢，以前都講過唔拍電影，不過真係有啲電影劇本係為我而寫，𠵱家都收到劇本，等緊一個好心動，可能會做。」之之有10多年沒接戲，面對鏡頭會怯，她沒指定對手想合作，記者建議劉德華，之之笑言：「係就定啲，有朋友喺度，冇話邊個，最緊要角色。」<br></p><p>生日想去旅行</p><p>同場的游學修為大會拍了一條扮差利卓別靈的黑白喜劇片，他說：「我讀演藝嗰時去意大利學習，我有扮過差利，最終嬴咗，第二年要做嘢冇機會再去。」Ball后薛芷倫本月10日牛一，本想到峇里旅行，但因要傾生意取消，她覺得生日最重要是健康及有朋友聚會，她曾恨有伴，並自爆近日有桃花運：「我比較揀擇，最緊要性格同生活習慣符合，我食嘢健康，又可以大家傾吓生意經，我唔係少女，希望對方成熟啲，唔會生BB，𠵱家有一、兩個有好感，但比較細。」<br>採訪、攝影：盧妹</p></body></html>