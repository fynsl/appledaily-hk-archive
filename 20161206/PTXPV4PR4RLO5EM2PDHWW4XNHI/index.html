<html><header><meta charset="utf-8"><title>七級偽術：一分鐘定律 - 彭瑪莉</title></header><body><h1>七級偽術：一分鐘定律 - 彭瑪莉</h1><p>公關老友話好煩，說正在製作企業短片，本來做了咁多年，應該手到拿來，點知剛轉了的新公司乃家族企業，do re mi fa so……個個都係老闆，似乎個個都覺得自己應該有份上鏡，推介公司，老友初來埗到，好驚掛一漏萬，無端捲入辦公室政治。<br>哈哈哈，Mary明白的。一條片能有幾長？現代人冇乜耐性，3、4分鐘差不多係極限，再長一些，無論幾creative觀眾都可能開始失去專注力；還有，即使你有神級團隊能度到好橋令人人有鏡出，也不表示各位老細都有上鏡天份，你讓他做幾多take都冇用，不是這塊料子就不是，勉強剪埋入去，尷尷尬尬，只會壞了大局，效果適得其反。<br>所以，免得過最好不要度條要老細粉墨登場的短片，因為經驗告訴我，搞搞吓就會由拍一個董事長，變了七個董事爭出鏡，即使不至順得哥情失嫂意，也怕舞不掂班高分低能，辛苦自己。<br>有資深企業短片導演話，有時避無可避，不妨就老實點告訴管理層其實行內有條「一分鐘規律」，即係話每分鐘片長最多只可出一個訪問，片長3分鐘，3個夠晒數，真的不要貪心，否則必然影響整體效果，浪費了你上天下地拍來的精采業務片段。<br>嗯，這種時候，最宜裏應外合，老闆都有特性，信外人多於自己友，尤其各類顧問、神秘高人、藝術家、專業人士，佢哋講一句勝過你講十句，Mary同老友講，此時此刻，梗係叫監製或者導演開口啦，拍片喎，老細你識咩！<br><br>彭瑪莉<br>mailto:marypang2015@gmail.com</p></body></html>