<html><header><meta charset="utf-8"><title>財路：東風績佳價殘抵買 - 錢雋</title></header><body><h1>財路：東風績佳價殘抵買 - 錢雋</h1><p>東風（489）喺國際品牌評估機構嘅價值高達1,000億元，係家陣總市值1.5倍；明年得4倍預測PE，絕對係平霸！<br>東風阿媽東風集團，係中央直管特大型汽車企業，產銷規模穩居行業第二位，阿媽巴巴閉。而據美國獨立品牌評估同行銷策略諮詢機構「世界品牌實驗室」，最新2016年評估，東風喺中國500最具價值品牌嘅價值合約987億元人仔，折約1,000億港元。東風現價7.78元，潛喺近3年底，總市值約672億元，比評估機構估值，折讓33%。又東風到今年6月尾，揸淨現金221.5億港元，幾乎等於H股市值，東風殘到爆！<br><br>東風今年頭三季盈利99億元人仔，增長6.4%，又今年10月，東風乘用車銷量26.4萬輛，同比增加10.6%，累計頭10個月銷量近216.3輛，同比增加11.3%。又隨住工業活動回暖，東風喺商用車分部亦唔削，累計頭10個月，尤其重型載貨車同中型載貨車銷售，分別錄到9.6%同12.7%增幅。<br>場內專業評估，東風今、明兩年EPS近1.6港元同1.64港元，明年預測4.7倍PE。場內同級數行家，明年預測華晨（1114）11.2倍、吉利（175）10.5倍，就算同最近磅嘅北汽（1958）同廣汽（2238）預測7倍PE比，東風都平咗33%！<br><br>上邊吉利同華晨，上年同今年，俾部份大行彈到「沽售」投資評級，但業績turnaround，吉利由2015年嘅3年底，到家陣累升2.17倍，華晨亦由今年2月嘅3年底，到家陣累升68%。又行家長汽（2333）季績唔靚仔，唔少大行睇淡，但長汽亦由2月嘅3年底，到家陣累升44%。東風又點？成績單唔曳，股價同期2月最高位10.08元，到家陣累跌23%！<br>買東風，當追長汽今年同期44%升幅，講緊要見11蚊，明年預測PE先得6.8倍，都仲未追到廣汽PE水位。<br><br>錢雋<br>細價股專家<br>本欄逢周二刊出</p></body></html>