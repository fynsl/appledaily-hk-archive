<html><header><meta charset="utf-8"><title>闊別5年紅館再開嘉年華學友返主場：腳都震埋</title></header><body><h1>闊別5年紅館再開嘉年華<br>學友返主場：腳都震埋</h1><p>現年55歲的歌神張學友闊別紅館5年，前晚再踏足自己的主場香港開騷，為23場的跨年演唱會揭開序幕，寶刀未老的學友狀態大好，唱出多首經典廣東歌，勾起全場觀眾集體回憶，縱橫樂壇32年的他揚言不能丟架，高呼：「終於返到嚟我主場，腳都震！」</p><p>張學友於6年前舉行「張學友1/2世紀世界巡迴演唱會」，橫跨兩年唱足146場，創下12個月內觀眾總數超過204萬人次，打破健力士世界紀錄大全。相隔5年，學友前晚再踏主場香港舉行「A CLASSIC TOUR學友．經典世界巡迴演唱會」，之前公開售票火速沽清，一票難求，門票更被炒貴8倍賣8,874元。</p><p>大合唱High爆</p><p>學友前晚一口氣唱出多首廣東hit歌，他說：「大家好嘛，終於返到嚟我主場！歡迎嚟到經典之旅，之前唱幾多場都好，返到嚟腳都震！唔可以喺鄉親父老面前失威，有啲係外來人，我失威嘅，丟你哋架都唔開心，我會畀心機！」接着學友解釋甚麼叫經典演唱會，笑說：「有你哋喺度，已經係經典。朋友話唱多啲經典歌，但我計過有6、70首，唱到聽朝，雖然我知你哋想，但我50幾歲，體力頂唔順喇！」多年沒開四面台個唱的他，興奮跟觀眾打招呼：「山頂嘅朋友你哋好嘛！廿幾年冇講過喇！」<br>55歲的學友全晚又唱又跳，唱《頭髮亂了》時風騷扭腰，唱《祝褔》時更化身鬥牛勇士舞白布，從後擁着女dancer，到演繹《忘記他》時，眾女dancer着火紅deep V襯黑絲性感伴舞，encore時學友唱出連串金曲，觀眾大合唱令紅館變K場，氣氛high爆。</p><p>逼羅美薇睇騷</p><p>完騷後學友接受訪問，對於開心返主場開騷，他說：「明顯講嘢時大家反應多啲，都感動嘅。如果喺內地唱國語歌，觀眾就會跟住唱，喺香港就相反。」他給自己演出80分：「自己有啲緊張，因為之前做咗十幾場，就算有啲緊張、甩漏都OK嘅，有啲細微嘅位要執吓。」至於今次騷換了多套戰衣，目不暇給，他說：「個台好靚，其實係我諗嘅。」<br>問到製作費用了多少錢？學友說：「成個tour好長，會成個台搬去，真係唔知幾多錢。多好謝主辦單位放晒手畀我去做，所有我講嘅嘢，除非技術上做唔到，其他嘢都做到晒。」記者笑問製作費巨大，是否要減歌酬？學友笑說：「冇，係多過之前，多好多㗎。」屋企人有否捧場？學友說：「媽咪嚟咗，小朋友因為要返學就冇嚟。」老婆羅美薇呢？他笑說：「佢都會嚟睇，當然係我逼佢嚟睇啦。」採訪：王連連<br>攝影：陳順禎、葉君海</p><p>演唱會曲目</p><p>1.《我與你》<br>2.《非常夏日》<br>3.《今晚要盡情》<br>4.《慢慢》<br>5.《離人》<br>6.《這麼近（那麼遠）》<br>7.《怎麼捨得你》<br>8.《愛火花》<br>9.《忘記他》<br>10.《我真的受傷了》<br>11.《頭髮亂了》<br>12.《和好不如初》<br>13.《時間有淚》<br>14.《寂寞的男人》<br>15.《野貓之戀》<br>16.《餓狼傳說》<br>17.《如果這都不算愛》<br>18.《我醒著做夢》<br>19.《不經不覺》<br>20.《春風秋雨》<br>21.《妳的名字我的姓氏》<br>22.《愛是之恆》<br>23.《祝褔》</p><p>Encore（Medley）：<br>24.《用餘生去愛》<br>25.《給朋友》<br>26.《心如刀割》<br>27.《離開以後》<br>28.《一千個傷心的理由》<br>29.《只想一生跟你走》<br>30.《我等到花兒也謝了》<br>31.《吻別》<br>32.《每天愛你多一些》<br>33.《李香蘭》<br>34.《Amour》<br>35.《情已逝》<br>36.《如果．愛》</p></body></html>