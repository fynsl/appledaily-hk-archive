<html><header><meta charset="utf-8"><title>大棋局：歐洲問題陸續有來 - Mr. Tregunter</title></header><body><h1>大棋局：歐洲問題陸續有來 - Mr. Tregunter</h1><p>意大利憲法改革公投及奧地利總統選舉結果已出爐，前者被否決，後者由左翼參選人范德貝倫勝出。意大利問題較重要，先用一段話簡括意大利政治制度。<br>意大利係兩院制，參議院同眾議院權力均等，所以出現一個情況，就係參眾兩院長期講唔掂數。由1945年開始，意大利已經換咗60屆政府，幾乎係一年換一次。今次憲法改革重點只有一個，就係削參議院嘅權，令政府運作可以更暢順。<br>今次公投反映民眾對呢個政府嘅厭惡度有幾高，舉例，如果女友成日哦你，即係仍想你改；如果有日開始唔哦，其實已費事理你。所以今次公投其實係彰顯民眾仲想唔想呢個政府改一改做落去，結果否決，即係話你都唔使改，唔該自己執包袱。總理倫齊好明白，已宣佈辭職。公投被否決衍生嘅問題係銀行爛賬點搞，意大利銀行有3,600億歐元壞賬，佔成個歐元區33%。倫齊辭職後政府進入真空狀態，籌組臨時聯合政府唔易，搞得成咪又一樣講唔掂數。政局不穩，投資人就怯。<br><br>全球最古老嘅西雅那銀行亦係意大利第三大銀行。原本公投後要同摩根大通、米蘭投行傾融資計劃，執筆時可能仲傾緊，若因公投否決傾唔掂，《華爾街日報》認為問題會快速擴散。<br>意大利公投只係頭盤，如無意外意大利會提前選舉，右翼政黨五星運動已講明若上台會搞脫歐；跟住輪到法國，已經唔係左定右嘅問題，而將會係右翼還是極右翼上台嘅問題。<br>現代貨幣系統背後係債務，爭人錢最好係唔使還。當越欠越多，原本銀紙價值應該下跌。要保持不跌，一係將銀紙同有價值嘅嘢結合，如70年代美元同石油結合；一係他國貨幣更衰，本國貨幣存在即合理。美元強唔係相信特朗普重振雄風，而係預期其他國家更麻煩。<br><br>Mr. Tregunter<br>本欄逢周二刊出</p></body></html>