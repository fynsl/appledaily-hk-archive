<html><header><meta charset="utf-8"><title>太古廣場：仲去百年唱Yen咁儍豬？ - 關家姐</title></header><body><h1>太古廣場：<br>仲去百年唱Yen咁儍豬？ - 關家姐</h1><p>講啲唔啱大圍channel嘅嘢，就叫掃興。難得今日阿姐今日去咗小圈子協會lunch，成team人即刻傾一陣早走去邊度食個長飯，但最識食嗰個Connie竟然話佢唔去。<br>「我一陣要去百年唱錢呀，下個星期去九州」。有無發現好多人都係咁，捨得畀幾千蚊買機票酒店去日本，但就要慳埋嗰幾個價位，排足成個lunch time去慳幾舊水。次次有人講去邊唱Yen最平，我都笑而不語。<br>「幾百蚊可以食餐好啦！抵喎！」媽咪級秘書搭嗲。Well，先唔好講幾百蚊喺日本可以食得有幾好，為咗嗰一餐去後樓梯企足半個鐘，講緊如果你咁好彩打到電話訂cash咋喎，打唔通分分鐘排足成個鐘都無得你唱。<br><br>見到Connie唔知點算咁嘅樣，又係成日去日本嘅Daniel話：「𠵱家銀行啲rate都好好㗎喇，你有無中銀戶口呀？你無我幫你唱吖！」我即刻碌大隻眼望住Daniel，唔係好奇呢個次次去親都係秋葉原嘅宅男點解都會咁熟架步，而係吃驚佢終於踏出第一步進攻Connie。<br>「……家姐！」我吃驚到Connie係咁叫我都聽唔到。「你上次去東京咪話唔使錢訂酒店嘅？我啲friend問你點樣訂㗎，佢哋話酒店訂咗好貴呀今次」。<br>「你12月去梗係貴啦……不過你咁鍾意唱cash，都無免費酒店住㗎喇」。<br>個個露出「關咩事呀」嘅表情望住我，而我只想快啲去食lunch：「我就唔鍾意帶錢嘅，食飯買嘢，甚至去七仔買mask嗰千幾Yen都碌卡儲分。𠵱家唔係張張卡都儲miles㗎喇，知你哋鍾意搭廉航吖嘛，碌完卡變咗可以直接儲分換機票或者酒店，外幣仲要儲得快啲㖭。咁你話，排隊唱錢慳嗰幾百蚊抵啲，定係幾晚酒店唔使錢抵啲？」<br><br>我見媽咪級秘書想開口，都估到佢想講乜㗎喇，梗係唔俾機會佢搭嗲。「就算銀行賺你滙率，都賺唔到你住幾晚酒店嗰幾千蚊咁多啦。仲有方便呢？日日帶住幾十萬cash你估真係唔驚呀？一個唔覺意跌咗銀包，你慳幾多千都無晒啦」。<br>講到口水乾，最後Connie都係無同我哋食lunch，因為佢返咗屋企攞住址證明去申請張卡去日本碌；我呢？就梗係食完lunch爭住碌卡啦，碌港紙都儲到分㗎。<br>講係咁講，日本好多地方都仲係要用cash嘅。傳統食店同魚巿場唔在講，坐交通工具用嘅IC Card（日本八達通）大部份增值機都仲係要用現金增值。要去郵局買名信片，甚至寄戰利品返香港，都只係收cash。到時大吉利是唔夠cash用，都可以去7-11或者郵局嘅ATM提款，只有呢兩個地方先可以用海外提款卡，當然記得出發前要喺香港ATM啟用左「海外提款功能」先啦。<br><br>關家姐<br> http://www.fb.com/kwangajei <br>本欄逢周三刊出</p></body></html>