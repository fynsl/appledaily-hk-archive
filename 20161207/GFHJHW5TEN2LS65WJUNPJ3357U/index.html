<html><header><meta charset="utf-8"><title>康華晒45歲生日P密照佘詩曼貼面慶祝 </title></header><body><h1>康華晒45歲生日P密照<br>佘詩曼貼面慶祝 </h1><p>噚日係康華嘅45歲生日，今日凌晨起，佢喺微博接續出po，狂晒朋友幫佢開生日P嘅相，其中唔少得佢位好姊妹佘詩曼。<br><br>阿佘貼出佢同康華頭貼頭加搭膊頭嘅合照，睇落阿佘應該飲到兩分醉，佢留言話：「Happy Happy Birthday @康華Akina 祝親愛的你永遠快樂美麗！願你所有願望成真！」而康華就覆番佢：「今天被你感動到了 @佘詩曼Charmaine 要愛你幾萬年。」喂，係咪要咁肉麻先？不過，壽星女大晒，就畀你肉麻一次啦……<br><br>睇番阿佘幫康華慶生嗰批相，席間仲有佢哋個好姊妹文頌嫻，佢哋除咗食蛋糕外，仲有飲紅酒，又有禮物收，好鬼開心！阿佘同康華影大合照時，仲旁若無人手搭手、嘟晒嘴，同放閃情侶冇分別！<br><br>另外，康華又獲魯振順同名監製潘嘉德等人幫佢慶祝生日，成圍人喺酒樓食飯，仲齊齊切生日蛋糕，康華留言話：「幸福就是這樣發現的，謝謝身邊這些可愛人兒給我的快樂。」<br><br>有咁多人幫自己慶祝，的確係開心嘅！</p></body></html>