<html><header><meta charset="utf-8"><title>【馮仁昭四圍超】扮跑10K馬拉松周柏豪遺憾跑唔到</title></header><body><h1>【馮仁昭四圍超】扮跑10K馬拉松<br>周柏豪遺憾跑唔到</h1><p>跟女友Stephanie Chu上周喺布吉秘密結婚嘅周柏豪，噚日同鍾浠文喺柴灣拍攝鑽飾特輯，想低調結婚就偏偏做咗封面故事，咁度蜜月會唔會又係秘密？柏豪話：「其實我做乜嘢都比較秘密，就算去旅行或者出街食飯，我都盡量低調。」俾人踢爆結婚，係咪百密一疏？佢話：「心裏有數啦。」咁係咪要捉鬼？佢話：「唔係，我心裏有數係知發生乜嘢事，其他唔多講。」</p><p>去當地做宣傳</p><p>對於去柬埔寨吳哥窟參加10公里賽事變成馬拉松，又被質疑用假號碼布同扮跑晒全程，柏豪解釋：「我知道有網民留言話我寫錯10公里馬拉松，因為當時太趕時間，大會畀caption我，我就post出去，呢樣真係錯咗，其實我參加過好多地方嘅10K已經好多年，我係知道馬拉松並唔係10公里，至於點解冇跑，大會同團隊溝通過，原來唔似香港會封路，當地冇乜馬路，人同車都係行嗰條泥路，所以佢哋冇封路比賽，因為危險，大會唔畀我哋邊拍邊跑，要起咗步，拍咗一個鏡頭就行埋一邊，等所有人跑過晒先可以繼續拍。」<br>至於假號碼布，柏豪就話係大會提供，全不知情：「其實我過去係做宣傳，然後再參與10K賽事，但最後跑唔到，我都覺得遺憾。」<br>撰文：馮仁昭</p></body></html>