<html><header><meta charset="utf-8"><title>收市閒情：「小店膠」的神邏輯 - 千頌C</title></header><body><h1>收市閒情：<br>「小店膠」的神邏輯 - 千頌C</h1><p>「香港人撐小店！」呢句口號每隔一輪就會有人嗌，但「小店膠」嘅出現搞到我好慘，又係我，阿James。最近唔知邊個天才，facebook list晒美心、大家樂（341）、太興、稻香（573）旗下餐廳名單，話大部份都係「又貴又難食」。<br>「阿怡，一陣去Cova食tea好唔好？」「好喎！」我以為實冇死，點知……「都係唔好，我上網睇Cova都係美心，畀咁貴食美心咪好灰。總之大財團就唔食！」有常識嘅人，無理由今日先知唔少品牌都係幾個集團揸住；讀過吓書嘅人，都知唔少海外品牌進攻海外市場，都會搵當地品牌合作；有正常觀察力嘅人，都知品牌為吸納唔同客戶群，會有唔同line唔同檔次嘅副牌。<br>「吓？北京樓原來係美心？咁即係好似美心咁難食啦？但收貴咁多，唔食啦！」呢啲神邏輯如果係真，美心一早好似北京樓拎咗米豬蓮啦！好唔好食，竟然唔係憑自己味覺判斷，而係睇集團大定細？<br><br>你問點解要罷食名單上嘅餐廳？「因為大財團囉」。點解要反大財團？「因為要撐小店」。大家唔鍾意領展（823），係因為佢對小商戶無情無義，唔係因為佢係大財團；唔鍾意大家樂，係因為佢對員工太刻薄，唔係因為佢係大財團。<br>無論大集團定小店，如果犯以上罪名，都應鬧則鬧；有心有質素有品嘅，就應讚得讚。係嘅，香港唔少小店，已經喺癲價租金下俾人踢出局，不過撐還撐，可以有質素地撐。香港應該係大集團小商戶並存，大家要諗點幫到有質素嘅小店生存，而唔係針住一兩個大品牌有理無理吹雞。撐唔一定代表要反，盲目無的放矢為反而反，對香港無功，只會為人口實。<br>既然阿怡話唔食Cova，我決定就佢：「怡，下星期周年紀念，我book咗中環Amber。」怡呢個時候心心眼，佢成日話貴一貴都要食一次，「不過大財團嘢，你唔啱，我哋都係食番樓下間茶仔算」。<br><br>千頌C<br> http://www.fb.com/winbigwok <br>本欄逢周三刊出</p></body></html>