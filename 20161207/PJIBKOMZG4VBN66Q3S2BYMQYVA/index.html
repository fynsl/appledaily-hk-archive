<html><header><meta charset="utf-8"><title>律政司建議DQ四議員提問689：不至於拒答　財爺無回應</title></header><body><h1>律政司建議DQ四議員提問<br>689：不至於拒答　財爺無回應</h1><p>【特首跑馬仔】<br>【本報訊】特首跑馬仔賽事引發的梁曾鬥白熱化！財政司長曾俊華前日指按律政司意見，拒回應4名被政府入稟的議員提問後，特首梁振英昨不單稱事先對曾俊華拒答不知情、更指認為法律意見「不至於拒答問題」。曾俊華昨晚出席活動時未有回應傳媒提問，但與隨行人士交談時一度將雙手向外攤開，似表達無奈之意。有議員指跑馬仔權鬥白熱化，政府管治淪為一盤散沙。<br>記者：林俊謙<br><br>梁振英昨早出席行會前回應有關曾俊華拒答議員提問時指接連出招，先指曾事前稱取得法律意見，「但我認為喺具體處理上，係不至到要不回答呢4位立法會議員嘅提問」，同時稱對曾拒答「我事先係唔知道」，「呢件事如果事先知道嘅話，我哋會喺政府內部商量」。<br>他繼而自爆領功，稱前日中午知道此事後即與林鄭通電話，知道林鄭已安排其後與內會正、副主席見面，決定通知立法會，「雖然有咁嘅法律意見、有咁嘅法律前提，我哋係願意接受立法會議員，包括4位立法會議員嘅提問」。</p><p>胡志偉：港府一盤散沙</p><p>問及他是否指曾俊華錯誤解讀律政司意見時，梁只稱「我唔想喺度談嗰個責任問題」，反覆重申不至要拒答，諷刺卻是其所指的原因是：「因為我哋好重視行政立法關係。」非不得已亦不會有任何舉措影響政府與立法會關係。<br>曾俊華昨晚出席公開活動時未有回應記者提問，但全程保持笑容。多名民主派議員質疑梁振英是否真的不知情，被覆核議席的社民連梁國雄指梁振英是三司的上司，指梁稱不知情「如果唔係無恥就係無能」。同樣面臨覆核的劉小麗指大家已看清梁振英的政治鬥爭手腕，「市民都知689講嘅說話有幾可信」。<br>民主黨主席胡志偉則指梁振英自稱重視行政立法關係是一個笑話，相信無人會相信，指梁振英早前稱想與不同黨派建立關係，實際做法卻是司法覆核多名議員資格，「呢啲明顯係佢講一套、做一套的表現」。他更特別指出，梁振英說法反映政府內部矛盾白熱化，「鬥到出面」，指政府管治已「一盤散沙」，官員不會互相合作，一有機會便「落井下石」。<br>建制派則全面拒絕評論事件是否涉及官員因特首選舉出現「內鬥」。民建聯主席李慧琼指，「我唔評論呢啲嘢喇」，但她透露周一以內會主席身份與林鄭會面前，已致電特首辦要求跟進，對方回覆指會盡快處理，強調官員拒答議員提問會有一定反響，故政府的政治判斷應更審慎。<br>工聯會麥美娟前日主持房屋事務委員會會議期間，官員有回應被覆核議員的提問；麥昨指不知道官員之間有何討論，只希望官員團結為香港市民服務，「現時潮流興好似《宮心計》、《溏心風暴》諗法，咁比較令人有多啲興趣，不過我哋唔向呢方面做揣測」。</p><p>網民笑CY</p><p>Willis Luk：有功就領，有鑊就御（卸）！仲要整鑊比財司長，68醜真係人渣之極。<br>Jacky Law：事前獲取法律意見？！一衰咗，就要律政司袁國強一個人孭，梁振英真係好有擔當呢！<br>Eric Lau：行李、五千萬、廉記人事、屋企僭建，單單都話唔關你事㗎啦！你估有無人信啊！<br></p><p>網民撐財爺</p><p>Jackie Lau：成班整場大龍鳳玩曾俊華有人性嘅人都睇得出，今日竟然話唔知情，真係有承擔你呢個阿頭。<br>Fai Wingfai：曾俊華借力打力。<br>Choice Lod：曾俊華被眾高官擺上檯！梁振英同佢劃清界線，目的為何，大家心知肚明！……卑鄙！<br><br>資料來源：《蘋果》網頁</p></body></html>