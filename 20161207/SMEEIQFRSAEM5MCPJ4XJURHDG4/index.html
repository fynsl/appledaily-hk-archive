<html><header><meta charset="utf-8"><title>智取大市：年底冇得輸劇本 - 晉佳</title></header><body><h1>智取大市：<br>年底冇得輸劇本 - 晉佳</h1><p>年尾流流，戰友倉位隨住股票價格喺海中央浮吓潛吓。不過，未來一個月較大機會發生嘅兩個劇本，第一係繼續浮潛，第二係慢升，排面睇坐和望贏。<br>經歷過美國總統大選、意大利憲法改革公投，兩隻所謂黑天鵝出嚟都隊唔冧個市，年尾前美國加息又已經全面反映，點解跌嘅機會細？第一，悲觀嘅人理應喺黑天鵝過程之中沽咗貨避險；第二，今後一個月，可謂今年內少有毫無不明朗因素嘅時期，大戶理應好好把握炒上機會。弱極，咪又係唔上唔落咁，拉勻都係和。<br><br>意大利公投後嘅周一，港股普遍下跌，明顯試探外圍股市反應，所以當日有點沽壓，點知夜晚外圍唔跌，港股周二就收復失地。銅鋁鋼繼續係主力，細價股為副。現貨銅喺每磅2.7美金出現阻力，但11月嘅14連升、急漲三成之後，再三反覆上試2.7，向上動力非常充裕，除銅價之外，睇嚟貴金屬價格向上機會亦較大。<br>鋁股周二比起江銅（358）更明顯發力，中鋁（2600）喺特朗普當選頭兩日，有資金湧入炒上破頂，其後以反覆上升取代整固，嚟緊似發動第二輪攻勢。俄鋁（486）槓桿比中鋁更大，一樣可取，4蚊可成首個目標。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>