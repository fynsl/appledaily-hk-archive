<html><header><meta charset="utf-8"><title>16歲做《童黨》家陣光頭叔小妖再拍戲：冇負擔先得</title></header><body><h1>16歲做《童黨》家陣光頭叔<br>小妖再拍戲：冇負擔先得</h1><p>【《蘋果》專訪】在電影《逃學威龍》中，除周星馳跟鉸剪腳黃局長之外，最出位的是以「昇龍拳」打星爺的小妖，原名謝偉傑的他，16歲出道拍劉國昌執導的電影《童黨》，戲中「小妖」的名字就成為他日後行走娛樂圈的諢號。</p><p>曾移居加國</p><p>在八、九十年代，小妖於多套電影惡形惡相、蝦蝦霸霸，戲中角色被放到現實中，他說：「遇到壞人就話打我一身，有個friend話『我阿媽叫我唔好同你玩』，最初接受唔到，有時打工都有難聽說話，乜做呢行呀？」<br>先後跟周星馳、張家輝、郭富城等影帝合作的小妖，97年隨家人移民到加拿大後退出娛樂圈。最後頂不住當地苦悶生活，於01年回流返港，曾做過運輸、物流、廚師等行業，現時40多歲的小妖，替一對醫生夫婦擔任私人司機，住公屋有女朋友，暫未打算結婚。曾有人斟洽小妖拍攝電影，他笑言自己現有佛相，不輕言再投身影圈，他說：「𠵱家有份工作唔想放棄，娛樂圈一定要後生，冇負擔先做到。如果畀嚿錢我拍，但之後咁點呀？又要再搵工。」<br>小妖形容以前影圈是花碌碌世界，他說：「嗰陣真係有星探，成班𡃁仔casting，導演都好鍾意我，由冇人識（喺片場）杯都冇隻，做到有人識你。」</p><p>張曼玉最索</p><p>到今時今日小妖仍然要多謝星爺，他說：「真係多得星爺，個個都認到，佢講乜啲人都識笑啦！啲人見到我就實會哈哈兩聲啦！食粉擦啦！同星爺合作冇走雞。」而他跟劉德華等合作時，在片場會聊自己最愛的電單車。圈中最索女演員他選張曼玉：「佢拍《富貴吉祥》着皮褸駕電單車，真係一絕。本身已靚女，再着住皮褸冇得輸。」與圈中人差不多已沒聯絡，早前跟《童黨》的導演劉國昌、副導演和演員梁十一等打邊爐，他說：「30年冇見，我冇晒頭髮佢哋仲認到我。」<br>採訪：王連連<br>攝影：仇志中</p></body></html>