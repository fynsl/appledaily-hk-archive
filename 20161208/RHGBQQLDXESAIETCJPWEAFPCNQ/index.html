<html><header><meta charset="utf-8"><title>【先達收風】Samsung Gear S3水貨殺到　膠帶版frontier平開$2,880</title></header><body><h1>【先達收風】Samsung Gear S3水貨殺到　膠帶版frontier平開$2,880</h1><p>Samsung Gear S3智能手錶到貨！老實講，一直對Gear S系列冇乜好感，因為設計太前衞，冇乜手錶感覺，不過今次Gear S3真心感覺幾靚，而且功能亦見齊全。</p><p>未買錶先睇規格，1.3吋（360 x 360）彩色顯示屏，而且仲使用Corning Gorilla Glass SR+特硬錶面，處理器行Exynos7270（雙核心1.0GHz），有768MB RAM配4GB ROM；操作感覺是爽利的，不過最重要係錶身設計外形，有點介乎運動型手錶及潛水錶之間，好多手錶玩家都讚今次設計，係歷代最平衡及討好的款色！<br><br>大家最關心當然是價位問題，今次Gear S3分別有兩個不同版本，分別為使用黑色錶身配膠錶帶的Gear S3 frontier，及銀色錶肉配黑色皮帶的Gear S3  classic，兩者行貨價錢同為$3,398。韓國水貨哪邊都在行貨推出後，同步到貨，價錢會平上一點，只需$2,880，兩者差價為$518！不過暫知水貨只返了膠錶帶版的Gear S3 frontier，聞說原因為皮錶帶被一眾行家不大看好，說香港天氣熱，唔太多人喜歡皮帶款色云云；而且今次Gear S3 frontier的黑色錶帶亦做得特厚，所以質感唔錯，仲帶一點高格調潛水錶感覺，所以被一眾水貨舖看高一線。<br><br>Gear S3功能都幾全面，配合它的潛水錶造型，錶身還配置有IP68抗水、防塵功能，能於水深1.5米下使用長達30分鐘；其它功能還包括內置揚聲器接聽電話、接收即時訊息、手錶短訊回覆、內置GPS記錄運動足跡、氣壓與高度計、實時心率監測、健康數據追蹤、日程提示及藍牙播放音樂等。由於錶身受體積所限，只裝得下380mAh電池，不過配合Samsung的慳電配置，每次叉電可以用上3至4天，唔似一般智能手錶，日日要為叉電而煩惱；另外手錶內還有一個低電量模式（Power off Watch），會在電量少於百分之五時自動啟動，能供用家用多10小時，這亦是個頗貼心的設計。<br><br>查詢：三禾電氣（旺角亞皆老街83號先達廣場1樓F33）<br><br>記者：朱崇德</p></body></html>