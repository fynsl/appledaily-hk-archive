<html><header><meta charset="utf-8"><title>慧嫻為學業暫別樂壇陳法拉棄大台到紐約讀戲劇</title></header><body><h1>慧嫻為學業暫別樂壇<br>陳法拉棄大台到紐約讀戲劇</h1><p>「民選港姐」朱千雪去年就同大台請假一年，去咗中大報讀企業傳播管理碩士，上月中千雪BB已經畢業喇！<br> <br>其實過往都有好多藝人，係佢事業方中嘅時候，毅然暫停五光十色嘅演藝事業，重拾書包，過回學子嘅生活。<br> <br>陳法拉<br>法拉BB喺2013年，同大台約滿後，就走咗去紐約嘅茱莉亞學院（The Juilliard School）修讀戲劇碩士課程，呢間學校好巴閉㗎，已故喜劇巨匠羅賓威廉斯（Robin Williams）、金像影帝奇雲史帕西（Kevin Spacey）、已故「超人」基斯杜化李夫（Christopher Reeve）都係呢間名校嘅學生。今年法拉獲子華神召喚，返港演出舞台劇《前度》，之後法拉又返翻去讀書喇！<br> <br>徐子珊<br>去年約滿大台後，子珊就話要專心供讀珠寶設計，去年年尾就為金星珠寶，設計其中一系列首飾，進軍設計師行例。今年佢就簽咗王祖藍嘅工作室，話工作室同佢傾緊啲電影、電視劇同真人騷節目喎！<br> <br>何超蓮<br>貴為賭王千金嘅超蓮，除咗忙緊家族嘅澳洲搞酒店重建，前一排都見佢喺ig貼相「地盤妹」去視察酒店環境。日前仲俾《蘋果》見到超蓮BB，現身灣仔一間開辦會計課程嘅楷博教育 (Kaplan)，據知超蓮在該處修讀ACCA，即係英國特許公認會計師公會嘅專業課程，一般都要花六、七年時間完成課程。<br> <br>陳慧嫻<br>89年，慧嫻喺佢歌唱事業如日中天嘅時候，突然宣佈要暫別樂壇，到美國升到大學，95年完成學業後正式復出，推出大碟《Welcome Back》造出四白金（20萬張）的卓越成績。</p></body></html>