<html><header><meta charset="utf-8"><title>【馮仁昭四圍超】鍾嘉欣囡囡　變身萌爆聖誕B</title></header><body><h1>【馮仁昭四圍超】<br>鍾嘉欣囡囡　變身萌爆聖誕B</h1><p>鍾嘉欣最近帶埋囡囡Kelly返港，除咗出活動賺奶粉錢，仲會把握機會見吓一班圈中好友。楊怡大前日喺微博放上同嘉欣嘅素顏合照，而Kelly就用公仔圖案遮樣。噚日又到靚媽張嘉兒貼相，佢就抱埋囡囡Leora同嘉欣抱住Kelly影合照放上Instagram。<br>Kelly同Leora兩位BB除咗頭上多咗聖誕帽圖案，Kelly仲多咗白色聖誕老人鬍鬚，露出精靈眼仔。嘉兒留言：「同嘉欣一齊拍完《警犬爸打》後，大家都好幸運可以成為媽媽！Kelly大Leora一個月，她們可以一齊玩啊。」之後嘉兒再用英文講，無論係餵人奶、見住BB笑，甚至冇覺好瞓，都令佢同嘉欣好享受。再睇番兩位靚媽，張嘉兒仲未收身，上身依然豐滿，相反鍾嘉欣已經瘦番晒，狀態唔比結婚前差。<br>據悉岑麗香將於今個月17日喺加拿大結婚，相信嘉欣都會帶埋囡囡一齊出席。</p><p>另外，即將成為媽咪嘅張名雅同葉翠翠亦係網上輪流放閃，而前日29歲生日嘅張名雅亦有老公錫，獲送上生日蛋糕。不過，葉翠翠老公就因為懷疑感冒，要自我隔離瞓客房，搞到翠翠好心痛。<br>撰文：馮仁昭</p></body></html>