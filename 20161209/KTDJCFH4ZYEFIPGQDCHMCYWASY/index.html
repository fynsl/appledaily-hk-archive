<html><header><meta charset="utf-8"><title>女神tea time：蠢蠢欲動的老牌建築股 - Fifi</title></header><body><h1>女神tea time：<br>蠢蠢欲動的老牌建築股 - Fifi</h1><p>外圍係咁升，但港股今日冇咩反應，睇埋「滬港通」嘅港股淨賣出，創近年半新高，食糊放假味濃，睇怕大市整體將牛皮到下年，都係搵啲股仔炒吓。<br>老牌建築股三和建築（3822）後台好有睇頭，Rays Capital係第二大股東，持股7.95%；至於Asian Equity就揸7.28%。Rays Capital來頭非常猛料，由金管局旗下外滙基金前「女掌櫃」葉約德，拍住表弟阮清旗組成，過去三年平均資產年增長率達25%。<br>猛人睇場，如果佢手持嘅股份平過你，係咪會多啲安全感？冇錯，Rays Capital其中1,811萬股，是以除權計的每股均價0.83元買入，又遠高於現價。<br><br>更重要係三和10月公佈，有意投資大股東旗下的幾個香港住宅及工業項目，合計1.5萬平方米，若落實，三和將由承建商搖身變為發展商，並有份參與估計價值數十億元以上的物業發展項目。今時今日，一隻地產殼點都值錢過一隻建築殼。<br>呢隻基金股，市值細細，得嗰5億元，但至今年9月底止，手持cash都有近4.2億元，佔市值超八成；公司每股賬面淨值達0.39元，仲高過股價。所以話呢隻股估值平，又唔算過份。<br>平得來又炒唔炒得起呢？睇股權分佈，大股東劉振明持受股71.43%，加埋上文提過兩隻基金，真正在街貨只有13%，貨源歸晒邊，股價近期大成交異動，可買入博升浪。<br><br>Fifi<br> http://fb.com/lovefrystock <br>本欄逢周五刊出</p></body></html>