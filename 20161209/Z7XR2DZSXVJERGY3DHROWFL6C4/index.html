<html><header><meta charset="utf-8"><title>財經評論：認清滙價小心上當</title></header><body><h1>財經評論：<br>認清滙價小心上當</h1><p>人民幣近日連連貶值，現時拿着100港元紅衫魚，到找換店換取90元人民幣其實唔難，不過近排瘋傳某某找換店嘅滙率牌價，講到港元人民幣可以一兌一，其實有啲誤解。<br>找換店羅列嘅滙率，有分買入價同賣出價，以中環某間排隊排到去馬路嘅找換店為例，人民幣買入價係90.4，賣出價89.6。<br>首先講買入價，即係找換店願意用100港元，買你手上嘅90.4元人民幣。睇呢個價嘅顧客，通常係啲成手人民幣，好想將佢哋換番做港元嘅人，咁呢個價當然越低越好，可以換番多啲港元嘛。<br>找換店買入90.4元人民幣後，唔會長期持有，可以嘅話就即刻拆番出市面，咁佢當然唔會用成本價去拆，你畀100港元出嚟，找換店只會畀89.6元人民幣你，呢個就係賣出價，咁找換店就喺一買一賣食中間個差額，賺到0.8元人民幣咁多。<br><br>如「賣出價」遲啲上升，即每1蚊港元可換到更多人民幣，對於北上骨友係好事，最好就梗係100港元換到100元人民幣，先係「真．一兌一」。坊間嘅「假．一兌一」，就係100元人民幣可以兌到100港元呢個「買入價」。現時大部份找換店都係用90元人民幣就可以換到100港元，邊有人咁儍會去前者度兌換，但又咁講，點解間找換店要咁做？<br>查實人幣價格係十分之chok，經常要望實，否則連個成本價都圍唔番；同時要好好控制人幣存貨，例如找換店早前入咗一堆貴貨，仲未銷得晒，但市場預期人幣價格仲有得跌，咁就會出現問題，所以找換店就首先控制來貨價格，等人幣唔使越積越多。亦有找換店因應風險提升，將買賣差價擴闊，令整體生意量下跌，承受價格波動能力大幅提高，咁樣生意就會相對穩健好多。<br><br>記者：周家誠</p></body></html>