<html><header><meta charset="utf-8"><title>【白雪真係好難聽】惡搞配音始祖復出！　陳夕：唔恨紅只求開心</title></header><body><h1>【白雪真係好難聽】<br>惡搞配音始祖復出！　陳夕：唔恨紅只求開心</h1><p>「白雪……白雪呢個名真係好難聽，好難聽呀！」<br> <br>一睇到呢句係咪即刻有聲有畫面先？相信8、90後讀者細個一定會睇過《新白雪公主》呢條惡搞配音片。你哋除咗記得王子好嘴賤，小矮人啲假音真係好假，又知唔知邊個整呢條片出嚟呢？其實呢個又扮王子又扮小矮人嘅「幕後玩家」就係 — 陳夕。<br><br>記者：余傲芝、黃浩晉　攝影：馮峰、Neo</p><p>叫陳夕做香港「網上惡搞配音始祖」一啲都唔過份，10年前就惡搞《新白雪公主》，仲有《新美女與野獸》、《新灰姑娘》等等。當年YouTube仲未流行，而呢三條片點擊率都超過二百萬，真係一啲都唔簡單。<br><br>咁點解好玩唔玩，係都要玩童話喎？俾番少少童真我哋都得啩……陳夕話 ：「童話故事本身好夢幻，只要扭轉佢，變成一啲好現實嘅嘢，咁件事就好笑喇！」唔怪得心底善良嘅灰姑娘，明明同王子有美滿嘅愛情故事；喺陳夕口中就變成一個「八婆」，不單止收王子做兵，仲要準時十二點鬆人走數。不過，就係夠荒謬先至夠好笑，更何況現實比惡搞更瘋狂呢。</p><p>明明惡搞片咁收得，點解陳夕當初唔食住上，仲停產成10年？無他嘅，因為唔再好玩囉。「我出發點係為咗玩，當呢件事唔好玩就會停。其實呢段時間我一直都搵緊o依家大家嘅笑點係咩，一搵到新嘢就會俾大家睇。」嘩！大師，我彷彿參透到啲嘢，唔怪得上個月陳夕開咗Facebook page，仲揚言夠10,000 Like就出新片，o依家有預告睇o添啦！<br><br>o依家好多人自稱YouTuber，仲靠拍片出名搵到食，陳夕會唔會好葡萄班「後輩」㗎？點知佢係冇睇開「後輩」嘅片，仲話：「我當初做呢件事唔係為咗有人識，或者要紅；純粹因為好無聊想玩下嘢，所以紅唔紅冇咩所謂」</p><p>雖然陳夕冇諗過要靠惡搞片爆紅，但係佢有冇一刻諗過會出樣呢？「冇！」佢斬釘截鐵咁講。「呢個係我嘅特色嚟，冇人知我係邊個先好玩。」咁咪同《爆粗Band友》一樣？估唔到陳夕就係嚮往呢種生活：「當我化晒妝打緊Band嗰陣就好多fans擁住自己；返到後台落咗妝嗰陣就冇人認得，就算係fans都會當自己係「薯仔」咁推開。」<br><br>講到咁邊夠你玩呀！學《新灰姑娘》個仙子咁講：「好啦！俾你兇到喇！」希望陳夕會做「找數真漢子」，夠10,000 Like就出新片。雖然惡搞童話講唔出啲咩大道理，但能夠令大家開心笑番幾分鐘都好足夠啦，係咪呀哈姆太郎？</p></body></html>