<html><header><meta charset="utf-8"><title>隔牆有耳：燈走689　網民哭求　蕭生燈埋葉劉 - 李八方</title></header><body><h1>隔牆有耳：<br>燈走689　網民哭求　<br>蕭生燈埋葉劉 - 李八方</h1><p>香港政圈呢幾年嚟持續嘅低氣壓終於有轉機，八方實在唔知講乜好！唔少網民覺得呢次梁振英唔連任特首，其中一個有功勞嘅就係享譽網絡嘅「燈神」蕭若元，事關蕭生曾經講過，政務司司長林鄭月娥唔選特首，梁振英有機會入閘，結果係……</p><p>預言過特朗普大敗
</p><p>蕭生嘅燈神之力可謂無遠弗屆，就以前排結束嘅美國總統大選為例，蕭生多次預言共和黨特朗普會大敗，結果反而係特朗普入主白宮。唔單止咁，有網民曾經整理過蕭生嘅「神預言」，譬如港大學生會退聯失敗、本民前梁天琦喺新東補選得3,000票、仲有英國公投結果係留歐。<br>就喺上個月中，蕭生就預言林鄭表態唔選特首，梁振英就有機會入閘，蕭生嘅獨到見解係，林鄭唔參選係正正因為知道梁振英入到閘，其次林鄭覺得北京遲遲唔表態，佢亦冇時間備選。蕭生此言一出，網民當然叫好，但都只能夠靜觀事態發展。終於到咗噚日就有「神蹟」發生，梁振英突然以家庭為由宣佈不尋求連任，蕭生嘅功力真係冇得頂呀﹗<br>不過大家唔好掉以輕心，因為蕭生日前亦預言財政司司長曾俊華上馬，噚日佢回應自己係燈神之說時，仲話下屆特首將會係新民黨葉劉淑儀同曾俊華之爭，而結果將會係薯片叔叔當選……哇，蕭生咁講真係令網民腳都震埋，唔少網民都留言叫佢「預測」埋葉劉呀！<br><br>李八方<br>mailto:pf_lee@appledaily.com</p></body></html>