<html><header><meta charset="utf-8"><title>柳爺離職即做愛協總監劉晉安轉行變身實習律師</title></header><body><h1>柳爺離職即做愛協總監<br>劉晉安轉行變身實習律師</h1><p>「新聞王子」呢個term大家都聽慣聽熟，就算呢排被爆偷食嘅李潤庭都係「新聞王子」出身，佢未被爆緋聞之前喺大台做娛樂新聞主播都幾巴閉，間唔中客串拍劇，其實唔只佢，其實「新聞王子」出路都好廣。<br> <br>鄧景輝<br>被視為元祖「新聞王子」嘅鄧景輝，喺美國讀大學，廣播傳理系畢業後喺當地電視台粵語新聞部任職，92年回港加盟亞視擔任記者同主播，於2000年加入無綫。鄧景輝又曾先後擔任合縱連網董事、生物科技公司董事，其後於2011年加入DBC數碼電台，任職新聞部首席主播及監製。鄧景輝於去年底，疑受財務問題困擾，於太古城寓所墮下，享年51歲，其逝世消息震驚傳媒界。<br> <br>柳俊江<br>有「柳爺」之稱、現年35歲嘅柳俊江於2002年至2010年任職無綫新聞部8年，其於08年開始上位做主播。2010年柳爺決定離開大台，又宣佈轉任香港愛護動物協會任中國外展總監，而喺2013年仲辭任愛協職位，轉到九巴做社區事務經理。另外，佢又不時於幕前演出，去年喺電影《雛妓》演蔡卓妍男友一角。<br> <br>伍家謙<br>37歲嘅伍家謙，曾於亞視新聞部實習，畢業後加入《新報》擔任體育記者，03年由伍晃榮帶領加入大台，主力擔任體育主播。2015年同無綫結束12年嘅賓主關係，轉為自由工作者，及後轉投網台拍攝體育節目。今年伍家謙回歸大台，擔任里約奧運2016同其他節目主持。<br> <br>劉晉安<br>喺美國出生嘅劉晉安，曾先後喺now及無綫任職記者，2012年仲兼任做埋主播。佢仲喺2015年為升學而停薪留職，喺翌年1月恢復報道新聞，不過大半年後辭職，轉行做實習律師。<br> <br>姚雋彥<br>33歲嘅姚雋彥喺香港浸會大學應用傳播學系畢業，加入大台做主播，不時兼任體育主播，而佢又經常喺報道中「抽水」，被不少網民稱為「新一代神抽體育記者」，而佢喺今年過檔樂視。</p></body></html>