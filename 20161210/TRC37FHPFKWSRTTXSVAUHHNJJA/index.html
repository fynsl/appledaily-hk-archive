<html><header><meta charset="utf-8"><title>花姨　邵音音爭凳爭出火</title></header><body><h1>花姨　邵音音<br>爭凳爭出火</h1><p>現年83歲的黃夏蕙，日前邀請68歲的宮雪花及66歲的邵音音出席壽宴兼宣佈成立慈善基金，筵開一百席的夏蕙BB卻搞出「大頭佛」，有人昨爆料指花姨帶了6友人撐場，主家席原只安排藝人坐，有人「雀巢鳩佔」，令安排坐主家席的邵音音母女冇癮離場。<br></p><p>望黃夏蕙道歉</p><p>加埋134歲的花姨和音音姐爆出「爭凳仔」羅生門，夏蕙BB經理人Simon昨說：「嗰晚我哋係安排咗邵音音、花姨同魏秋樺坐主家席，音音姐上台攞紀念狀，落番去個位俾人坐咗，嗰個人仲眼厲厲，音音姐唔爭走咗。」夏蕙BB則說：「我只係預咗花姨坐主家席，佢啲朋友坐第二圍，但點知佢哋坐埋一齊，音音姐係坐主家席。」<br>花姨勞氣否認：「當日係夏蕙BB話畀我6張飛，夏蕙BB契女龍飛私下問我拎咗兩張，龍飛叫我哋坐主家席，我係唔知邵音音坐邊，我哋俾擺上枱。」花姨昨出示跟音音姐WeChat對話截圖，音音姐安撫花姨：「三個人加起來，多人看，宣傳罷了。忍忍吧！我們都是大量的人！」花姨強調怕應酬，不想「集郵」相未經美圖秀秀流出，花姨希望夏蕙BB道歉。關鍵人物音音姐全程大方回應：「我肚餓，怕太遲食嘢，嗰晚頒獎影咗相就走，唔關人事。」<br>採訪：陳杰</p></body></html>