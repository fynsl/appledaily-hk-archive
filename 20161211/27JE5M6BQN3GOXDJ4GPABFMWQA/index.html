<html><header><meta charset="utf-8"><title>30歲生日報喜Celia K.陀女6個月 怕痛揀開刀</title></header><body><h1>30歲生日報喜<br>Celia K.陀女6個月 怕痛揀開刀</h1><p>電影《一路向西》女主角、33C𡃁模郭穎兒（Celia K.），今年7月閃嫁拍拖一年的文詠珊舊愛李冠鋒。Celia前日30歲牛一，獲老公錫到燶，送上鮮花、蛋糕和Hermès手袋，她貼相到facebook留言晒命：「天天是生日有多好，原來有老公也不錯！」</p><p>跟囡囡爭寵</p><p>壽星女Celia前日與老公拍拖入迪士尼，表面過二人世界，其實是「三人行」，因為Celia陀B已6個月，她前晚在Instagram上載兩夫妻肚皮相，開心宣佈將為人父母，腹大便便的Celia在肚皮寫上：「I'm Mom and baby！」而阿鋒肚皮則寫上：「I'm Dad！」Celia表示腹中塊肉是囡囡，預產期是明年3月，她昨日在電話中說：「7月註冊後第二日，我就發現有咗。我好鍾意生女，可以同佢扮靚，老公又恨女。」囡囡是爸爸的前世情人，Celia笑言會跟囡囡爭寵，她說：「老公去到每個地方都話出年帶埋囡囡去。」</p><p>一日食5餐</p><p>不過，Celia謂生完女後不心急追仔，她說：「唞吓先，湊BB都應該好忙好辛苦。」她怕痛打算剖腹產女。<br>陀女後食量大增的Celia，特別鍾意食麵包，她說：「有咗成日都餓，好食得，一日可以食5餐，直到𠵱家重咗10磅，不過可能我骨架細，睇落去個肚唔算好大，但醫生話正常size。」<br>Celia最近跟經理人施念慈完約，暫時先安胎，產後才復出工作，冇約一身輕的Celia說：「呢段期間生BB啱晒timing。」Celia安胎不忘增值，她早前獲老公陪到台灣學飄眉和植眼睫毛等美容課程，閒時又約陳靜（DaDa）一齊整曲奇。<br>採訪：楊定</p></body></html>