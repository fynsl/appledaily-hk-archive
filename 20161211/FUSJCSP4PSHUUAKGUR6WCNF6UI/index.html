<html><header><meta charset="utf-8"><title>為什麼這時候出狼頭鍘？ - 畢明</title></header><body><h1>為什麼這時候出狼頭鍘？ - 畢明</h1><p>我的心在「涼營」，very very 涼-ing。哇，爽呀~<br>Joy to the world, CY is gone！<br>一個為咗自己個人利益，不惜靠害老闆、害全家、害全城，遺害全人類嘅毒狼現眼報，大限將至，不獲連任，你個心仲唔係涼-ing？衝慣紅燈逍遙法外的人，想衝過翻尋味，卻在助跑時已被上頭紅牌趕出場，閘都冇得入，腳都冇得脫，即時DQ，忽然死亡，貢大份禮物，香港人受得起簡直提早聖誕，小鳳姐穿着聖誕老人衫大唱喜氣洋洋啦。12月9日，香港重光，應定為「狼頭鍘日」，斬！冇得留低，煙花唔該！<br>689平常見傳媒的低級公關虛情假笑不見了，出來揮劍自宮時哭喪着臉，說要齊家唔要天下，wakakakaka，笑死我咩，語言偽術我們真係識條鐵，一個為咗權位，雨傘時可以心狠手辣，不惜擺個「小六四局」（陶傑語）攬炒，要老闆遺臭萬年的真正毒L，如果家人可以為佢換來權位，相信無情無義嘅佢一刀一個，左劈龍蝦右斬齊陰發財埋面，眼不眨氣不喘嘴陰笑。我不懂政治，但根據我精讀的《紙牌屋》權術大全，一個信得過嘅人，是你有他痛腳的人，一個不擇手段貪權戀位的人退出，一定有隻好痛嘅腳在別人手裏，一揸，投降，可能係UGL、可能係橫洲。總之盲的都知他的家庭同老董的腳痛一樣，「虛銜嚟嘅啫」。<br>689治喪委員會籌組是時候，扶靈名單：老董、飯焦、李國蟑、劏房波、吳得掂、禿鷹、盧寵插水茂，犯眾憎指數越高者優先，一干人等及其他嘍囉望如過街爬蟲老鼠，受盡港人鄙視一世直到永遠，像禍國殃民的秦檜一樣。<br>他的退出，雖普天同慶，但也弔詭，受過太多慘痛教訓的香港人，學懂了別開心得太早，已會得考慮背後的一切暗湧，知道棋面是一回事、棋底有另一隻彈弓手，為什麼要在這時候宰了屠夫，這個長期屠殺民意、廝殺一國兩制的兇徒？一定不是聽民意咁好死。<br>阿爺舞劍，心水清的積極提醒：選委會投票記得一定要去。<br>選特首其實不是選特首，要控制特首賽果，得選委會得天下。本來，選委會的產生制度可以令阿爺放心，但歸功CY，有人開始推選委會的高牆了，且日見成效裂縫四現，保不住穩控選委會等於保不住賽果，建制派攬着這件負資產早攬到元氣大傷，保高牆棄毒狼，止蝕唔使諗，咁推落去仲有得剩嘅？所以香港要贏，阿爺對選委會的操控便要輸，那就什麼ABC，Anyone but CY、Anyone but Carrie（林鄭Carrie Lam）或Anyone but RY（葉劉Regina "Y"Ip）都有議價條件，才有險可守。阿爺聞到味了，所以「選委會投票記得一定要去」。量變，帶來質變。街上雨傘的民氣，化成佔領選委會的銳氣。<br>埋單計數，盤點一下689的政績：港獨之父，民主之父，其實是真的。黃毓民說自己「四面受敵，八面威風」，要找數了，但他真的促進了香港民主進程的新陳代謝；689更勁「八面PK，十六面樹敵」，他喝醒了全港幾多裝睡的人，也是時候找數了。沒有他，沒有那麼多人站起來撼動選委會，阿爺不如斬咗689孭晒啲鑊當無數勁化算。<br>他也為大家上了養成獨立思考一課。689上台以來，民不聊生，滿街花生空前空巷，勾結官商鄉黑，媒體落藥加工，把誰抹紅抹黑，喉舌點紅點綠，今次也有說「標誌中共高層習江搏擊已見分曉，佔絕對優勢的習近平當局對江派代理人梁振英態度明確，絕對不會讓其連任」，香港人得689的訓練，已知道什麼門牌出什麼報導，誰偏誰頗，不必盡信，多方考證，自取所需，反正最好笑是「香港居然有一大批真正的白痴、奴才、太監、盲毛燈神，以為梁振英因『反港獨有功』、『篤定入閘』、『連任最大熱門』、『林鄭唔選特首梁振英入閘機會高』，終於被習近平向這群永遠沒有進步的中國式低等動物摑了一大巴掌。」（都係陶傑語）<br>與其扮燈神，以示自己懂政治，我還是說我真的不懂，祇看常識。如果薯片冇條件，689用得着夾埋林鄭出一街炮手玩佢攻佢，又唔見人狙擊胡官。我不懂政治，我寧願如面書朋友T Wong對他契仔小朋友說：「梁振英係一個唔愛香港、會害香港的人。所以佢唔做特首，係好事，我係替你哋小朋友開心……佢對你哋嘅未來有好大影響。我希望香港有個好特首，咁你哋就可以幸福地在香港生活落去。」<br>他教導小朋友，「不會以反建制或對立的方式去教導，但我不會忌諱政治，我認為這忌諱是愚民的做法。你不教，大把人搶住教（搞）你個仔，國民教育已經如箭在弦了。我會教小朋友不要盲目跟從權威，特首，警察只是普通人並沒有特權，要理性看事，要有自由思想，自己想什麼不應受別人所限制。<br>我相信只要小朋友心裏有這些種子，即使小朋友選擇做港豬或建制派，也是開明懂事果隻，而唔係無知、低邏輯、盲從果挺。當然，我都唔希望佢成為港豬啦……」他希望契仔多磨練善良智慧和品德。<br>看了我打從心底感動。老子說「天道無親，常與善人」，大道沒有遠近親疏之分，但有惡人得善終，有善人逢災劫，司馬遷問這又是否天理，「天道是耶非耶？」社會沒有黑白分明那麼容易，那麼筍盤，但我還是相信常與善人，若然未報，香港有等埋發叔的福，自然必有後福。689蒼白離場之後，我更信麒麟顯靈，葉劉出局，更信六合彩之神，1,2,3, 4, 7, 10，你話是邪非邪？</p></body></html>