<html><header><meta charset="utf-8"><title>《幕後》結局翠如BB橫屍街頭演戲萬用表情被批</title></header><body><h1>《幕後》結局翠如BB橫屍街頭<br>演戲萬用表情被批</h1><p>終於到大結局喇，唔係講緊梁振英個任期，而係大台劇《幕後玩家》！黃宗澤（Bosco）惡人有惡報，俾翠如BB用半年時間鋪路毒死，翠如BB喺ICU同Bosco坦白一切，結果係Bosco死唔眼閉。<br> <br>至於其他角色呢？龔嘉欣就同咗鄭子誠一齊，而張繼聰就同鄧佩儀有情人終成眷屬。而翠如BB喺最尾約番蕭正楠喺大會堂出面相聚，不過就俾Bosco舊愛劉佩玥截停，狠狠咁連桶咗肚腩三刀橫屍街頭(應該係死咗)，蕭正楠只係呆呆咁拎住紮花，喺事發現場附近癡癡等緊翠如，完全唔知翠如出咗事……<br> <br>翠如BB反應迅速，喺大結局一刻就喺facebook撰文，分享佢對自己點睇呢個角色，佢話：「顧成雙，她打從心底裏從來不覺得自己是一個壞人，她有自己的理由：生存的理由，致勝的理由，愛與恨的理由。在她的世界，從來只有她自己，她不需要別人的理解，認同和分享。有人覺得她是一個悲劇，有人覺得她非常可惡，但對於她來說，這就是她真實的人生。選擇，決定了命運。命運，決定了選擇。」唔少網民都留言讚佢演得好。<br> <br>之前翠如BB俾網民笑佢唔識演奸人，木無表情，無論係開心、嬲、懷疑等，都係用一個萬用表情。其實成套劇翠如BB經歷好多風風雨雨，由見番舊愛、同家姐鬥法、細佬跳樓，再忍辱負重嫁俾Bosco，人生咁大起跌，但可能翠如個角色設計比較內歛，為求保護自己(梗係，佢有個咁變態嘅家姐陳煒…)，所以嚟嚟去去都係一個樣……估咋下。但就有高登仔衰衰咁用笑佢根本就得笑同唔笑兩種演繹方式，亦有人讚佢「 呢啲叫喜怒不形於色呀 你知咩」、「我覺得佢長期都係強顏歡笑 同埋把聲冇乜起伏」、「啲戲好到用同一種表情就表達晒咁多種複雜情緒，好屈！」<br> <br>其實前晚翠如BB做得都唔錯，喺ICU向Bosco講出真相嗰場，唔再係喜怒不形於色，睇到有啲心寒；結局俾劉佩玥插嗰下亦相當出人意表，但仍然好「內歛」。</p></body></html>