<html><header><meta charset="utf-8"><title>【德川家忍者隊】鬼佬受訓做真忍者　月薪萬二仲要戒口</title></header><body><h1>【德川家忍者隊】鬼佬受訓做真忍者　月薪萬二仲要戒口</h1><p>晨早，金鐘站。有個全副忍者武裝，但頭頂有執「幸運超人」金毛的忍者，Z形極速閃過由荃灣線到中環線的人潮，五秒衝咗上荃灣線。</p><p>他叫小天，原名Chris O’Neill，年齡話係忍者的秘密，是來自日本德川家康與服部半藏忍者隊的忍者。<br>忍者的工作是刺殺、做卧底同搜集情報。平時沒甚麼事時，他只是個晨早起來拉筋、練詠春、打籃球會無啦啦紮馬以太極拳手勢射波，熱愛東方武術的外國人。跟他聊天，你會覺得他有點儍，忍不住諗「有冇咁鍾意做忍者呀！？包裝咋嘛！」</p><p>16歲隻身來港學功夫</p><p>小天生於哥倫比亞，輾轉住過英國倫敦、法國康城，同好多外國人一樣，八、九十年代，透過電影、動畫，從成龍的電影，認識「東方」的香港，「《蛇形刁手》……最鍾意看《警察故事》。」第一句學識的廣東話是卡通片《成龍歷險記》中老師傅常講的：「妖魔鬼怪快啲走！」講得比好多國家版本的廣東話還標準！又迷上《忍者龜。變種世代》，「真係好鍾意啲忍者，又叻，又好笑，又識保護人。好想好似佢哋咁。」16歲那年，袋住3,000蚊美金，一個人先到日本，再跑來香港，諗住拜師學藝。那時他腦裏面只得功夫、詠春同太極，「心想來到，會像個僧人般受訓。真係諗住啲人着唐裝，有人喺街練功夫。」唉，可能同我哋細個覺得哈林區的黑人，個個都識饒舌一樣啩。<br>因為簽證問題，他每隔數月就要出境續簽簽證，如此，他索性周遊列國，遊遍歐美，然後日本、香港、韓國、中國到處走。他只有一台舊款小相機，見靚景就擺起小腳架，聽住自拍倒數的嘟嘟聲，自拍前後空翻與飛躍，「有時要拍一百次先影到。」但就練就打觔斗的功力同敏捷身手，「無論到哪裏，我一直跟人說我想做忍者。他們都笑：『你不可以做忍者。現在沒忍者了！』」未說完，去年日本名古屋就真有忍者招聘廣告，膽粗粗應徵，又俾佢入選，日本各大傳媒都訪問過他，變了名古屋紅人，即是做part time一定穿煲。</p><p>忍者大忌：榴槤咖啡</p><p>他繼承的，除了東方幾個武術派系的功夫、日本忍者的知識，還有，自古以來忍者偏低的人工，約一萬二千港元，「我入職時好多日本媒體來訪問我，而家起碼成個名古屋都知我月薪。」他說他的衣服，都是參加活動時或做模特兒時，大會或客戶送的Tshirt。「我好少出街食嘢，有時想買杯雪糕都唔得，日本啲雪糕真係好正㗎（學着日本人誇張的握拳哦～依～詩！咁叫）！但忍者要學的，就係要一無所有地生活，你要盡力求生存。不過有時入到餐廳，啲人會請我食飯！真係好多謝好開心！」<br>開始正式入讀忍者課程之時，興奮的他以為他將會晨早四點起來晨練，跑去深山爬樹、光着身去瀑布底冥想、看着雲海揮拳，誰知他要讀好多書，「我要讀忍者的歷史、日本的歷史。還要學地理、學醫術，如藥草的使用法等。不過暫時我只學如何不弄傷自己。」<br>每天自煮簡單飯菜，一方面維持輕盈體態，一點肉，配薯仔、白飯，很多很多的菜，就是了。還不能吃濃味的食物，蒜、咖喱、咖啡均是大忌，來自哥倫比亞的他，沒喝過世界知名的哥倫比亞咖啡，來港見到榴槤更耍手擰頭爆埋廣東話，「榴槤唔得！榴槤真係唔得！」因為吃了濃味的食物、香草，身體會發出氣味，潛伏時要是被敵人或動物嗅到體味，都能召至行動失敗。被抓後除了被迫供、虐待外，甚至設陷阱反擊，所以，清淡飲食是唯一選擇。</p><p>藏鐵片忍者鞋 翻牆有用</p><p>因為一日到黑周圍跳，小天的黑色運動鞋，像《少林足球》周星馳果對咁，左右穿了兩個大洞，可塞入兩隻手指：「我三個月就要換一對波鞋，好貴呀！」換上全副忍者武裝，看似單薄的忍者鞋，倒是乾淨企理冇穿窿，原來鞋頭鑲了鐵片，被踢一腳就真係拜拜。忍者鞋中間的腳趾位，不只「得個款」，而是用來卡在刀柄上，借力翻上高牆時用的。而護腕裏，則會收起毒針，用來攻擊敵人，甚至被抓住時，極速放出毒液，讓敵人鬆手脫逃。然而他說：「真正的忍者，平時絕不會穿忍者服啦！他們除武術外，唱歌、搞笑、耕田、醫術樣樣精通，方便易容，扮別的身份接近目標。這只是表演服啦！」<br><br>喂，忍者都做到，幻想都可以成真，但現代忍者，除了身手敏捷做表演，還有啥用，他說：「忍者要學的，不只是掟飛標、翻觔斗，卻做任何事都要專心一致。軟弱無力的拳，都可以變得有模有樣。這樣，我覺得我成為忍者的第一日起，這一生都已經是忍者。」<br><br>Chris O’Neill facebook：Chrisacrosstheworld<br><br>記者：陳慧敏<br>攝影：黃子偉、林麖鈞</p></body></html>