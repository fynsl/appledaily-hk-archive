<html><header><meta charset="utf-8"><title>【一周必看】高濃度孔雀石綠造型谷新歌　G.E.M.話邊個係雞？</title></header><body><h1>【一周必看】<br>高濃度孔雀石綠造型谷新歌　G.E.M.話邊個係雞？</h1><p>G.E.M.（鄧紫棋）不時被指發生「時裝車禍」，大部分嘅「車禍」都係由佢御用嘅時裝設計師Emma Wallace手筆。而最新嘅一單「車禍」就發生喺日前佢推出新歌嘅單曲封面（原曲信樂團《死了都要愛》，改編後名為《死了都要•愛》），佢一身嘅青綠色疑似係珠片高叉旗袍，真係睇到人唔識點講！而高登瓊姐就選擇將呢個「青BB」嘅造型形容為「被食環署檢出含有高濃度孔雀石綠的高叉旗袍」，仲話係「淘寶味濃」O添！<br><br>話晒都係新歌，G.E.M.本月3號喺上海出席第十屆「咪咕音樂盛典」，G.E.M.橫掃四大獎項之餘，仲表演新歌。而佢出場時仲出現笑料，話說司儀阿雅宣佈G.E.M.出場表演時，發生咗烏龍事件，將宇宙級嘅G.E.M.誤報成「有請張靚穎」，場面梗係尷尬啦！不過G.E.M.處變不驚，上台繼續表演新歌。而擺烏龍嘅司儀阿雅事後喺微博公開道歉：「從來沒有這樣過，處女座的我此刻被自責淹沒」。<br><br>講返呢首新歌，改編歌詞唱仲講到佢嘅「皮褲」：「批發買了皮褲，看我愛的投入……繼續穿我的皮褲，邁我的腳步，走我的道路！」而佢呢晚嘅衣着完全融合「 高濃度孔雀石綠高叉旗袍」同「皮褲」，青綠色珠片上衣襯超高皮靴，而幫佢伴奏嘅大提琴手，嗰身青綠色珠片泳衣look都真係世界級「車禍」。</p></body></html>