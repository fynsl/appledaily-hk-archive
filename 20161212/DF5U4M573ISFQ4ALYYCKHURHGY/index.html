<html><header><meta charset="utf-8"><title>隔牆有耳：「董事長」禁肥馬衝紅燈 - 李八方</title></header><body><h1>隔牆有耳：「董事長」禁肥馬衝紅燈 - 李八方</h1><p>紅燈同綠燈呢排成為全城佳話，到底曾俊華會唔會衝紅燈，林鄭月娥係咪已獲中央畀綠燈？相信暫時都冇人知，所以有票在手嘅人都係企定定睇定啲先，勢估唔到港鐵主席馬時亨都話見到紅燈，乜佢都選特首兼被阿爺DQ咩？非也，原來係佢嘅家人對佢重返政府做嘢亮出紅燈！<br>肥馬接受無綫《講清講楚》訪問時斬釘截鐵、第N度重申四無立場：無心、無意、無計劃及無打算選特首。身為前高官嘅佢會否重返熱廚房，幫幫下屆特首忙？佢話屋企人對此亮紅燈，自己從事乜嘢工作都要交由屋企嘅3個董事長話事，即係太太同兩個女，表明唔會喺下屆政府做全職工作喎。<br>咁佢對特首人選有乜心水條件？肥馬話必定要有服務香港嘅心，若果只係因為自己嘅野心而去爭，對香港唔係好事。而有心有力、做好溝通工作以及修補𠵱家撕裂嘅情況，佢都覺得係所需條件，尤其要有「人和」，否則好難政通人和。至於班底當然一定要夠強，而且同時要有新思維，咁先令人有希望。雖然梁振英有好多問題俾人批評，但肥馬覺得現屆政府增加土地供應同建屋量等施政方向，都可以延續㗎。</p></body></html>