<html><header><meta charset="utf-8"><title>中環在線：蕭定一，說好的OTT呢？ - 李華華</title></header><body><h1>中環在線：<br>蕭定一，說好的OTT呢？ - 李華華</h1><p>HMV數碼中國（8078）主席蕭定一上個月講過會大搞OTT（網絡電視，例如Netflix），仲踩現有對手TVB同樂視唔知做緊乜，佢當時話最快12月就會正式推出服務，本月1號仲應該有場大型發佈會，但家陣似乎走晒數囉。<br>其實蕭定一今年都唔係第一次甩轆，上半年曾經實牙實齒話喺香港開戲院，點知最後爭舖位爭輸咗畀英皇老闆楊受成。華華見佢搞OTT又冇影，當然八卦佢做乜啦，蕭定一回應話要等埋個App更新先至得，「原來一次過要將1,500部電影放入去，好嘥時間！」</p><p>App更新未搞掂</p><p>原來佢新購入嘅點播App Anyplex有兩年冇更新，連新iPhone都唔係太支援到。蕭定一估計最快下個月完成更新，兼改名做Hmvod。咁幾時先開到台？佢今次就預告，明年3月1日會有大型發佈會，到時會有大驚喜畀大家咁話，咁大家即管拭目以待啦。<br>講開又講，蕭定一最近搭上馬化騰，HMV數碼中國早前宣佈同娛躍影業（天津）共同投資開拍多部中外電影。娛躍即係騰訊（700）同萬達品牌有份投資嘅北京微影旗下新品牌。蕭定一話呢個合作係長遠穩陣嘅發行計劃喎。<br><br>李華華<br>mailto:LiWaWa@AppleDaily.com</p></body></html>