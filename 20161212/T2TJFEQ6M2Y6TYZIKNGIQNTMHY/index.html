<html><header><meta charset="utf-8"><title>約苟芸慧王君馨聚舊　鍾嘉欣帶「毛毛球」見老友</title></header><body><h1>約苟芸慧王君馨聚舊　鍾嘉欣帶「毛毛球」見老友</h1><p>女神鍾嘉欣上年年底喺加拿大同脊醫Jeremy秘婚，今年8月生咗愛女Kelly。早排嘉欣返香港連出幾個活動賺奶粉錢，同行嘅仲有囡囡，不過就冇一齊出活動。<br> <br>除咗搵錢，鍾嘉欣都把握機會見下一班好友兼舊同事，繼日前同人妻杏兒、楊怡同人母張嘉兒聚舊後。終於輪到同「處女黨」成員王君馨(Grace)、苟芸慧見面，嘉欣當然有帶埋囡囡Kelly出嚟啦，不過同之前一樣，都係冇樣睇嘅。將合照放上網嘅Grace，就留言話：「Who's that fluffy little ball of love????」（呢個毛絨絨波波係邊個嚟㗎？）唔使估啦啩！</p></body></html>