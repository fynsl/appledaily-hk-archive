<html><header><meta charset="utf-8"><title>大棋局：歐洲想靜靜雞收水 - Mr. Tregunter</title></header><body><h1>大棋局：<br>歐洲想靜靜雞收水 - Mr. Tregunter</h1><p>歐洲央行宣佈延長QE，出年4月至12月每個月買600億（歐元．下同）資產。延長QE即係放水？但之前歐洲央行QE係每個月買800億元資產，QE規模縮減即係想收水？由歐洲央行公佈一刻，歐債同歐元外滙市場係咁揈，似乎市場都唔確定究竟歐洲央行係想收定放。<br>其實今次歐洲央行係想開始靜靜雞收水。首先，每個月800億元嘅QE明年3月會停，市場原預期可能會延長半年，即再有總額4,800億元嘅QE規模。結果延長九個月，每月買600億元，總額即5,400億元。從量嘅角度而言，係增大咗，所以明年底前歐洲貨幣政策仍然保持寬鬆。<br><br>其次，歐洲央行面對與日本同樣嘅問題，就係買到冇嘢可買。日本QE搞唔落去，再買落去就要買醬油同麵豉。歐元雖為全球第二大國際貨幣，但歐元資產個量無法同美國比。全世界只有美國玩得起長期QE，歐洲也要為停QE部署。歐洲央行今次呢個部署係收水前奏，舉兩個現實例子你立即明白。消費者會因為價格變動而有反應，市場公關就要諗計點樣將負面反應壓縮。常見嘅兩種情況，明加暗減同明減暗加。發展商賣樓經常用明加暗減方法，價單話加價，營造一片你今日唔買聽日更貴嘅氣氛。到真係要買時，各種新增優惠、回贈可能多過加價幅度，於是消費者覺得明明加價自己卻買平咗，有着數。<br>餐廳則常用明減暗加方法。所有小菜加價，舊客當然唔喜歡。加價嘅同時推出幾款蝕大本小菜，客人猛叫特價小菜，正價小菜只叫一兩碟，有着數。當特價小菜做完推廣，客人再去食飯亦已習慣新價格。<br>歐洲央行今次即用明加暗減方法，利用拉長時間令QE量睇落增加，實質上每月買債規模開始縮減。歐元從技術走勢而言，兌美元會穿一算。如無意外歐洲停QE就係歐元見底之時，去歐洲唔使急。<br><br>Mr. Tregunter<br>本欄逢周二刊出</p></body></html>