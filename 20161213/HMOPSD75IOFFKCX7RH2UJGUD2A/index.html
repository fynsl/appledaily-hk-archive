<html><header><meta charset="utf-8"><title>林鄭同葉劉，揀邊個都嘔 - 馮睎乾</title></header><body><h1>林鄭同葉劉，揀邊個都嘔 - 馮睎乾</h1><p>甲：「林鄭同葉劉，如果真係有得揀，而且事必要你揀，你會點揀？」<br>乙：「×，林鄭囉，佢個樣冇咁衰，講嘢又唔會一嚿嚿。你呢？」<br>甲：「葉劉，因為只有葉劉先可以團結香港人。佢讀幼稚園、小學嗰陣，老師已經喺成績表批佢『有上進心、服從性強』──」<br>乙：「嘩佢讀邊間學校，啲老師識睇相嘅？上進即係好勝，服從即係奴性，分明係個好勝嘅奴才啦，仲唔係689翻版？」<br>甲：「梗唔係啦，拎葉劉同689比，簡直侮辱咗佢。689出盡洪荒之力播獨，搞咗幾年，港獨都係得嗰小雞三四隻，咁做嘢法，食屎啦你！但老董年代嘅葉劉就唔同嘞，佢一吹雞，即刻號召五十萬人上街，咩階層界別嘅人都有，環顧當今香港，仲有邊個可以令市民咁齊心呢？If not RIP, who?林鄭口才好，當然可以呃到一啲人，但呃到一啲人，呃唔到全世界，咁結果點呢？香港咪繼續撕裂囉。你睇葉劉，正所謂人神共憤，呃唔到人，又呃唔到車公。如果佢做特首，香港呢鑊仲唔萬眾一心同佢玩鋪勁嘅？所以話，識揀一定揀葉劉。」<br>乙：「聽你咁講嘢，似乎係個有深度嘅人，不過王爾德真係講過，『只有膚淺嘅人先至唔睇樣』噃。政府推惡法，最緊要係夠票，我哋橫又死、掂又死㗎啦。林鄭口才好啲，至少呃到吓人，都係一種實力，點都好過睇住葉劉話『你唔守規矩，又冇禮貌，我唔會再答你』，然後乜×惡法都夠票過晒啩？你諗諗，兩個結果都一樣，但邊樣嬲啲先？畀叻人呃，我願賭服輸；畀蠢人騎，就條氣chok住。偽君子點都好過真小人，因為偽君子仲有羞恥之心吖嘛！」<br>孔子同耶穌都講過：「有得揀，你至係老闆；冇得揀，仲唔係旦散？」要在林鄭和葉劉之間二擇其一？以甲、乙兩條旦散嘅智慧嚟講，當然無法子睇得透。</p></body></html>