<html><header><meta charset="utf-8"><title>Can Bank：曾俊華辭職　下份財案驚天地？ - 散子</title></header><body><h1>Can Bank：曾俊華辭職　<br>下份財案驚天地？ - 散子</h1><p>財政司司長曾俊華辭職了，宣佈參選特首似乎只是時間問題，與此同時，1,200名選委亦已經在昨日誕生，泛民預計將會史無新例地拎到325席，雖然佢哋未決定會唔會派人出選或者選邊個，但個別表明唔會選林鄭或葉劉。<br>以目前情況睇，泛民暫唔表明支持曾俊華，相信同佢哋票倉法律界別有關，法律界始終有胡官坐陣，但唔可以否認，曾俊華跑出機會唔算細。散子以前出街做嘢都有機會接觸到薯片叔叔，老實講，當年對佢嘅印象唔算好，親民絕對稱不上，只覺得佢過份高傲，而且說話官腔味極濃，都唔知佢講乜！<br>單講個人觀感會變得太過主觀，倒不如回望一下過往幾年嘅政績，外界對佢過往近十年做財政司司長評價大部份都係「成日估錯數」又或者係「守財奴」，但相對於「估錯數」，相信外界對「守財奴」更不滿。<br><br>公平啲講，有時揸住阿公盤數，做預測嘅時候，保守啲係可以理解，但係咪守財奴，就真係要兩面睇，有錢唔使嘅，社會部份階層會覺得政府唔出手紓困，有錢使到盡嘅又會有人話亂花納稅人嘅錢。然而，不能否定嘅係，唔係「守財奴」嘅話，今日庫房都未必有咁多錢。<br>庫房有錢，在政府民望奇低之下，不難想像，增加公共開支取得民意會是策略之一，財爺要頂住佢唔好亂使錢，相信唔係一件易事，守住啲錢「hea」得到，其實都幾天才。昨日佢辭職，下一份財政預算將唔會係佢寫，所以不妨看看下一份預算有幾驚天動地，才可以斷定這些年財爺究竟守得對不對。<br><br>散子<br>本欄逢周二刊出</p></body></html>