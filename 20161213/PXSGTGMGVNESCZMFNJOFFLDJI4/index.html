<html><header><meta charset="utf-8"><title>蘇永康唔收口三個月兩次炒大鑊</title></header><body><h1>蘇永康唔收口<br>三個月兩次炒大鑊</h1><p>正所謂「一樣米養百樣人」，又點會個個都同一種諗法呢？兩個人撞埋一齊，可以好合拍，亦都有機會好有火，鬧交有時想避都冇得避，最怕嘅係，唔收口繼續鬧，即係好似下面呢幾位咁囉：<br><br>Selina前夫張承中 VS 網民：<br>張承中今年3月同任家萱（Selina）離婚後，試過喺fb指Selina係「傷癒勇敢的神主牌 」，又叫人唔好稱呼佢做「XX前夫」，再以一篇長文指Selina人前活潑，實則朋友唔多。<br><br>言論咁惹火，梗係同有人為Selina抱不平，鬧佢借前妻炒作新聞，又暗寸佢諸多不滿，應該同記者講，而唔係facebook亂咁鬧人。<br><br>陳法蓉 VS 梁小冰：<br>上個月25號，慧妍雅集一班靚港姐出席開幕禮，但因為制服唔統一，梁小冰自揭俾陳法蓉當面斥責。兩人冇傾偈不特止，陳法蓉即場拉咗王愛倫做證人，當晚陳法蓉、梁小冰各自喺微博留言「解釋」事件。<br><br>呢把火一燒蔓延得好快，洪欣、朱茵等就撐陳法蓉，袁詠儀就支持番梁小冰。呢次亂局，由梁小冰宣佈退會結束，當時佢仲話一定唔會再同陳法蓉同場，如果有萬一，佢仲話驚會好似見到曱甴咁走開。<br><br>蘇永康（阿公） VS 鄭紹康：<br>陳子聰早前入院期間，流出咗一張同徐濠縈嘅合照，同陳子聰好好朋友嘅阿公，暗示「天下第一關」鄭紹康偷相，又同時鄭紹康以超低價$3,000邀請出騷。而鄭紹康就發聲明，話清者自清，阿徐都好信佢。<br><br>事件擾攘咗一個星期，兩人有來有往，阿公寸嘴金句極多，好似「原來佢仲重視我㗎」、「佢擘大眼講大話」咁，最爆一句係回應鄭紹康咨詢法律意見，阿公話：「佢話咨詢法律意見吖嘛，我律師真係等緊佢嘅。」<br><br>蘇永康 VS 網民：<br>又係阿公，上個底佢宣佈太太馮翠珊陀B之後，講咗佢對BB嘅期望，因為一句：「我唔想生一個梁天恆（ 梁頌恆），唔想生一個游蕙禎，我要佢識分莊閒。」辣着火頭。當時梁頌恆就撰文暗寸蘇永康吸毒。<br><br>好多網民就支持梁頌恆，喺阿公facebook留言斥責佢唔尊重人，當然都有提過阿公吸毒件事，而阿公就對每一個反對留言都落重手，極速刪走。</p></body></html>