<html><header><meta charset="utf-8"><title>財路：留意價殘五礦地產 - 錢雋</title></header><body><h1>財路：留意價殘五礦地產 - 錢雋</h1><p>五礦地產（230）係少數揸淨現金嘅內房，而淨現金幾乎係市值一半水位，仲係超級爆殘。<br>五礦地產今年累升咗近44%，咪以為好勁，集團現價0.98元，都只係上番最近三年大橫行底，家陣市值都係得30億元多啲。五礦地產到今年6月尾揸134億元，係市值四倍，減埋借款之後淨現金近17億元，係市值一半水位。<br>集團家陣揸住香港尖咀五礦大廈同中環LKF29（前稱東方有色大廈），按報章資料，總樓面11.5萬平方呎。好保守計數，兩幢商廈呎價1.5萬元，已經值17億元。五礦集團現價總市值，只係反映到淨現金同兩幢物業價值。現價買五礦地產，係免本揸住集團總樓面3,700萬平方呎土儲，五礦地產仲係爆殘！<br><br>五礦地產對口係超級大孖沙五礦集團，資產規模超過7,000億元人仔，又唔計五礦地產發展部份，五礦集團本身可開發住宅總建築面積9,740萬平方呎。<br>而今年中，集團先由五礦建設改名做五礦地產，成系內地產旗艦，母系大把筍嘢注畀五礦地產。<br>五礦地產今年上半年盈利增長近9%，半年成績已經過關。呢個月頭集團發盈喜，預計頭十個月收入同盈利，會同比增加180%同260%。而10月中集團公佈今年頭九個月簽約銷售額，錄到72%增幅，去到101億元人仔。睇到亦諗到五礦地產銷售入賬，嚟緊日子嘅成績單，應該好靚仔。<br>唔好計多，五礦地產土儲，每方呎增值100蚊咁大把，集團已經額外增值37億元，連增值計，實際PB，隨時得0.27倍。數咁計，五礦地產再升44%到1.3元，目標價實際PB，都係得0.39倍，總市值得43億元，仲係奀爆！<br><br>錢雋<br>細價股專家<br>本欄逢周二刊出</p></body></html>