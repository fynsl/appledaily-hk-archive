<html><header><meta charset="utf-8"><title>中環在線：太古翻兜Dan Ryan＇s - 李華華</title></header><body><h1>中環在線：太古翻兜Dan Ryan＇s - 李華華</h1><p>喺金鐘太古廣場（PP）開業超過27年嘅美式餐廳Dan Ryan's Chicago Grill今年4月結業，好多粉絲鬼殺咁嘈，鬧爆業主太古地產（1972），點知轉過頭，太古又同對方傾新租約，Dan Ryan's將於明年首季喺太古城中心開業。<br>新上任太古城中心總經理嘅陳綺蓮（Aileen）話，Dan Ryan's將會落戶喺以前三樓大食代位置，佢強調，一向同Dan Ryan's保持好好關係。<br>講番Aileen，佢本身住太古城，熟晒地頭，家陣負責管理呢個商場，肯定冇難度，應該可以用家心態去管理。至於貌似《超人》主角基斯杜化李夫（Christopher Reeve）嘅前總經理鮑麒麟（Kieran Bowers），就調咗去美國工作了。</p></body></html>