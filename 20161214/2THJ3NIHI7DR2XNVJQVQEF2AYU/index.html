<html><header><meta charset="utf-8"><title>智取大市：優質股又添一員 - 晉佳</title></header><body><h1>智取大市：優質股又添一員 - 晉佳</h1><p>周一大跌市後，周二能夠止跌回穩，係可幸嘅現象。如果A股企得穩，暫時冇咗流動性潛在危機，似乎中外潛在壞消息都消化晒，原先預想嘅年尾強勢，都有可能遲到好過冇到。論選股，周一跌唔落嘅高鑫（6808），同埋周二反彈得快嘅股嘅I.T（999），相信就係強者，值得揸嘅股選擇不少。<br>南旋控股（1982）主要幫Uniqlo、Tommy Hilfiger等大客做代工，公司喺越南開新廠房，投產早期已可以順利將非急單產品交付畀Uniqlo，睇嚟執行能力非常唔錯，須知道日本大客唔易服侍，越南開廠亦唔容易管理，有此能力就唔愁未來冇新單，長做長有。南旋講過會同更多歐洲客戶合作，業績有提升嘅潛質。<br>南旋截至今年9月底止半年度純利2.25億元，即每股盈利10.8仙，按年增長45%。不過間公司上半年先係收入旺季，而下半年度盈利可能只得上半年度一半甚至更低，保守啲當下半年純利零增長，市盈率仍只得11.7倍，相對同樣為Uniqlo代理嘅申洲（2313）預測市盈率20.8倍平太多。南旋由1.2元升到近1.7元，完成埋杯柄形態，走勢靚仔似乎準備開車，首站可睇1.99元。</p><p>晉佳<br> http://www.fb.com/advanceguy1 <br>本欄逢周一、三、五刊出</p></body></html>