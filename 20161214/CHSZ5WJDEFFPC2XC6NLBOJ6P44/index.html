<html><header><meta charset="utf-8"><title>太古廣場：如何趁Yen平爆買而不失優雅 - 關家姐</title></header><body><h1>太古廣場：如何趁Yen平爆買而不失優雅 - 關家姐</h1><p>Yen又跌到落6.7算，個個又即刻狗衝去日本。唔好誤會，我無諗住取笑助長日本經濟嘅朋友，係人都睇錢做人，趁Yen平飛去日本食吓壽司、買吓平藥妝用足一年，有乜嘢問題？<br>上次先教完Connie開張儲積分可以直接換機票酒店嘅信用卡去日本之後，個妹豬真係好瘋狂咁買咗好多嘢，日日send戰利品鋪滿一床嘅相去我哋個team WhatsApp group，當然仲因為佢幫我同媽咪秘書Priscilla買嘢啦。喂，滿足購物慾，又可以幫自己張卡儲分，唔怕辛苦其實好抵。<br>Connie：點算呀？我仲有兩日但係個篋已塞爆咗啦！（14:33）<br>Daniel：（流汗emoji）（14:33）<br>Priscilla：乜你帶咁細個篋去㗎！明知去日本就帶個人咁高嘅篋啦！（14:40）<br>Connie：唉塞得落都實超重啦，點算呀（14:45）<br>Daniel：咁慘？會唔會加好多錢㗎？（14:45）<br>大家都係女人，失控起上嚟可以好恐怖，我都明。行李超重隨時要加三幾舊水，錢都事少，日本唔係個個站都有電梯，一個女人仔要搬廿幾公斤行樓梯，你都咪話唔驚。既然都要使錢，咁why not使得優雅啲、smart啲先？<br>第二日Connie落咗酒店對面街個郵局，買咗個最大嘅300幾Yen嘅紙盒，再去便利店買400幾Yen牛皮膠紙。返到房同佢朋友砌完個紙箱，就開始塞啲戰利品入去。之後封番個紙箱，拜託酒店前枱幫手打去郵局話要寄嘢，約咗時間有個郵局職員上嚟，填表、畀錢，郵局職員推走箱嘢，搞掂。幾個女人買咗成15公斤嘢，寄番香港承惠500幾蚊，一星期後屋企收貨，托都唔使托。<br>成朝喺出面conference聽嘢，返到嚟Connie已經派緊手信。<br>「家姐！呢件特登買畀你㗎！」Connie隊咗成舊水嘅明太子畀我。「多謝你教路，我先唔使搬咁重嘢返嚟咋。」<br>「客氣啦。」我瞄一瞄Daniel，佢都有有熊本熊啷啷鎖匙扣，唔錯唔錯。<br>「我見tracking話我箱嘢已經飛咗喇！超快囉！」<br>「咁我哋放假前咪可以拎埋啲mask囉？」Priscilla又搭嗲：「你就好啦，家姐幾錫你，working hour都同你WhatsApp chat教你寄嘢。」<br>錫佢？Maybe啦。其實佢箱嘢有幾公斤都係我Amazon買定啲書，同埋喺Royce網上買定嘅聖誕盒裝set朱古力，寄晒去佢酒店，咁無理由要佢幫我托同埋畀行李超重費嘅……<br>【家姐教路】去日本郵局最平寄空郵返香港記得用SAL，寄EMS貴到你喊，寄船就等下世先收到。重量收費可以喺日本郵政個網站睇到。去到郵局啲表格會擺晒出嚟，買箱時可以拎埋番酒店房填好先。記得每樣嘢有幾多件都要填得清清楚楚，日本人做嘢認真唔是新聞，到時俾人扣關就喊都無謂啦。液體可以寄，但噴霧式嘅就諗都唔好諗，有啲郵局職員會好心拎晒出嚟幫你check，唔太重的話可以自己托去郵局運，唔使等人上門。最後，趁Yen平出發前買定晒送去酒店，可以慳番你好多時間同腳骨力。<br><br>關家姐<br> https://www.facebook.com/kwangajei/ <br>本欄逢周三刊出</p></body></html>