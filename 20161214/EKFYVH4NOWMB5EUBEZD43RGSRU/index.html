<html><header><meta charset="utf-8"><title>阿葛囝囝似古巨基林海峰長女勁有彭羚影子</title></header><body><h1>阿葛囝囝似古巨基<br>林海峰長女勁有彭羚影子</h1><p>「軟硬天師」係大家嘅八、九十年代集體回憶，時間過得好快，但並唔係同你講拜拜，只係想講「軟天師」葛民輝同「硬天師」嘅林海峰(Jan)都已經係人哋老竇，佢哋嘅仔女都已長成，咁佢哋嘅子女，唔知會唔會繼承老竇嘅衣砵，進軍演藝圈呢！<br> <br>首先講吓「軟天師」阿葛嘅囝囝Jabez，相信大家都記得，今年7月，阿Jan喺紅館舉行一連六場《是但噏廣東話》，尾場嘅時候，阿葛做嘉賓，同阿Jan以「高山青龍」做壓軸，當時阿Jan都講明，話一定唔可以安歌，因為阿葛要趕飛機去參加阿仔嘅畢業禮。<br> <br>當時唔係好多人見過阿葛囝囝Jabez嘅廬山真面目，點知一個月後，就俾《蘋果》喺筲箕灣野生捕獲到「葛仔」Jabez，一家三口着晒親子裝咁去嘆魚旦粉，而已經21歲Jabez，幾乎高過老竇囉，仲要係個超級超級靚仔，望落仲有啲似古巨基㖭！<br> <br>至於阿Jan，佢同天后彭羚就生咗兩個女，分別係16歲嘅大女林泳同12歲嘅細女林清。咁阿Jan之前喺紅館開騷時，大女林泳都有去捧場，兼且仲要女大十八變，越大越靚，個樣仲好有阿媽彭羚嘅影子㖭，即係好靚女囉！</p></body></html>