<html><header><meta charset="utf-8"><title>Money Walker：特朗普真係咁「好息」？ - El.</title></header><body><h1>Money Walker：特朗普真係咁「好息」？ - El.</h1><p>全世界都認定本周聯儲局議息後記者會上，主席耶倫嘅言論會冇乜料到，因為出年加幾多次息，仲要視乎特朗普上台後具體經濟政策如何，喺不明朗性極高下，慎言嘅耶倫當然唔敢講啲乜。<br>相比之下，筆者更加留意議息後公佈嗰份儲局官員經濟同利率預測，話晒呢份係大選後首份儲局官員預測，可以綜合到儲局整體官員大選後對經濟同息口睇法嘅變化，顯示到佢哋對特朗普嘅經濟政策係咪真係咁有信心。<br>講起特朗普，外界一直認定佢唔鍾意低息，但事實未必係咁。上星期有「儲局線人」之稱嘅《華爾街日報》記者Jon Hilsenrath出咗篇報道，引述儲局前副主席科恩（Donald Kohn），指特朗普一方面自稱支持低息，一方面又指責儲局維持低息造就資產泡沫。呢篇報道多少反映儲局內部認為特朗普對息口真正立場極為矛盾，亦透視儲局官員認為特朗普未必如外界所想咁鷹派。<br>其實出年再加息幾乎已成定數，重點只係加幾多次。外界唔少分析都認為，加息太多次對特朗普政府冇乜好處。原因係佢支持美國大興土木，但增加基建會導致政府開支上升，美國國債規模最終只會因此越滾越大，如果特朗普仲執意要儲局出年再加多幾次息，只會進一步加重美國政府債務負擔，甚至有可能引起市場對美國政府財政嘅憂慮。<br>由於特朗普未必真係大家所諗咁好息，對於佢未來係咪必定會提名鷹派人士入聯儲局做理事或行長，筆者暫時有啲保留。<br><br>El.<br> http://fb.com/moneywalkerhk <br>本欄逢周三刊出</p></body></html>