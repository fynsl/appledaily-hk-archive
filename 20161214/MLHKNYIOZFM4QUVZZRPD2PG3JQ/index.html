<html><header><meta charset="utf-8"><title>收市閒情：改名轉運不切實際 - 千頌C</title></header><body><h1>收市閒情：改名轉運不切實際 - 千頌C</h1><p>中國人迷信，金融界就特別迷信。唔少公司企業改名洗底，sor，改名轉運先啱。上年底曾寫過唔同上市公司改名嘅藝術，其中一個方向，就係個名一聽，就知佢係搞緊當時得令、概念最sexy嘅行業！<br>近年講概念，要sexy？科網囉。喂！Uber、Airbnb……隻隻市值幾百億美金；Sharing economy掂喎……好似。結果最近真係有一間上市公司，改名叫做「共享經濟集團」（1178），顧名思義到一個慌死你唔知嘅地步。間嘢本來就搞開保健食品，原本叫天年集團，之後就收購ECrent部份股權，冇錯，即係曾經話想做亞視白武士嗰間。<br>我唔討論ECrent創辦人，即係「二手車大王」陳天賜財金界file有幾花，只討論呢間自稱「The largest global rental platform」定位係咪出事。ECrent業務，簡單講就係，有人有嘢想放租，就放嘢上去， 範疇涵蓋之廣，係由電鑽到一間一間屋都有得租，佢收上架費！<br><br>即係咁，Airbnb、Carshare呢類專攻一種product嘅平台做得住，唔代表ECrent呢類百花齊放嘅就係行錯路、做唔住。不過當公司董事會同傳媒講，自己都有放手袋上去平台，甚至有叫同事放，原因竟係「因為平台唔夠產品」。坦白到一個點，你答我係因為你相信個理念都好吖。自問自己都係一個幾geek嘅人，做平台最緊要係講嘅係user experience；用戶介面衰，真係死罪。然後你click入去ECrent網頁，配合個勁似為世人所歧視嘅類Internat Explorer嘅logo，直頭似返咗十年前上網，可能係我主觀。再睇埋平台條宣傳片，可以講係，除咗肯定係手機拍外，仲肯定誠意欠奉。<br>公司近來先衰過一次「出租寵物」俾外界批評，之後就撤回推出服務。而其實只要有諗得透徹，呢場「關公災難」係好易避免。一間公司，以至一個人，冇誠意做實事都可以扮到有；但有好多時，時間有限，但要交數，就難以避免俾人睇到hea出面。<br>改名，可能可以轉運，但最終件事行邊條路，都係睇個餡。</p><p>千頌C<br> http://www.fb.com/winbigwok <br>本欄逢周三刊出</p></body></html>