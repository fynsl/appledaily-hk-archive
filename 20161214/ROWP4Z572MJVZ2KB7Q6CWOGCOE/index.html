<html><header><meta charset="utf-8"><title>彭羚為Wyman出山做嘉賓林家小圈子投票唔俾復出</title></header><body><h1>彭羚為Wyman出山做嘉賓<br>林家小圈子投票唔俾復出</h1><p>47歲嘅彭羚1990年入行，出道冇耐就已經極速爆紅，被視為「九十年代四大天后」之一，而佢喺98年仲同林海峰結婚，婚後彭羚都繼續唱歌，翌年仲宣佈有喜，2000年幫老公誕下大女林泳。喺2004年彭羚再度懷孕，同年生咗二女林清，之後就淡出幕前，甚少再見佢演出。<br> <br>天后淡出，唔少人都想再見彭羚演出，而有能力令佢「出山」嘅就係Wyman黃偉文，佢喺2012年喺紅館舉行《Concert YY 黃偉文作品展》，仲搵到彭羚擔任其中兩場嘅表演嘉賓。當中，彭羚除咗唱咗自己嘅《小玩意》之外，仲分別同容祖兒合唱《心淡》及黃耀明合唱《漩渦》；另外，仲喺尾場壓軸同其他嘉賓一齊合唱《給我愛過的男孩們》，而喺演唱會後，希望彭羚復出樂壇嘅呼聲越叫越旺，不過之後老公林海峰接受訪問就話：「我哋屋企有4人小圈子投票，2票反對，1票贊成，1票白票，我哋尊重結果，香港未有普選，樂壇都冇，所以復出唔成立。」之後，彭羚出席活動時仲話呢個係佢自己嘅決定，唔關老公事咁話！<br> <br>之後再次令天后「出山」嘅就係為咗慶祝母校民生書院90周年校慶，佢仲同陳秋霞、林志美合作灌錄新歌《光與生命》。</p></body></html>