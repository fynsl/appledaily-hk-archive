<html><header><meta charset="utf-8"><title>【馮仁昭四圍超】《星戰》甄子丹　盲公解構</title></header><body><h1>【馮仁昭四圍超】<br>《星戰》甄子丹　盲公解構</h1><p>甄子丹有份拍攝嘅《星戰》外傳《俠盜一號：星球大戰外傳》（Rogue One：A Star Wars Story）聽日上映，故事講革命軍得到死星藍圖嘅千辛萬苦經過，一行六人嘅「俠盜一號」孭起呢個重任，包括「宇宙最強」嘅子丹扮演Chirrut Imwe（智刃嚴），冒死潛入帝國軍總部偷藍圖。<br></p><p>盲公竹做武器</p><p>原來子丹係為咗寶貝仔女才應承拍呢部荷李活巨製，當初佢獲導演加利安愛德華斯（Gareth Edwards）邀拍時，考慮咗幾個月先應承，佢接受訪問時話：「一開始我係冇諗過拍，因為要離開屋企人去倫敦五個月，後嚟我問仔女：『你鍾意爸爸做葉問抑或星戰角色？』佢哋就話：『梗係星戰啦！』咁我就必須要拍，一定要拍一部。」</p><p>子丹喺戲裏面角色雖然係盲，但武功高強，一個打贏十個白兵，呢個盲俠係子丹為自己度身設計：「我同佢哋討論劇本時，話如果角色係盲就更加好玩，我提議加盲公竹做武器，導演都好同意，其實我應該收啲版權費，哈哈！」而有份拍攝嘅姜文曾爆智刃嚴會死，問到子丹係咪真？佢鬼咁口密反問姜文係咪飲大咗。<br>採訪：黃芷蔚<br>撰文：馮仁昭</p></body></html>