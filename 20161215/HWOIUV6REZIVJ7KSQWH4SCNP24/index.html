<html><header><meta charset="utf-8"><title>【近年運氣極差】超級大馬主否極泰來！靠客串騎師掃走黑氣</title></header><body><h1>【近年運氣極差】<br>超級大馬主否極泰來！靠客串騎師掃走黑氣</h1><p>澳洲籍騎師近排威震香江，潘頓剛周日首次同日贏兩項國際賽，出盡風頭。佢同鄉韋紀力同日亦憑「百勝龍」食出今年國際賽日頭糊。<br><br>韋紀力呢把澳洲尖刀年過三十仲好鋒利，這晚佢於快活谷一開場頭場四班2200米又贏，個人初策苗禮德馬房「快樂神駒」沿途前置，末段一度被超越，惟回氣後玩fight back反敗為勝，半馬位挫「金秋」，單Win及組合獨贏A1分別派41及19.5元。<br><br>計埋上月6日婦女銀袋日客串一天，勝出葉楚航馬房「老友威威」，韋紀力今季暫時在港客串三日，每日都有一場頭馬未斷纜。佢此行在港再做雷霆救兵，共客串五個賽日，直至本月27日賽後為止。<br><br>講番「快樂神駒」，係全港最大馬主之一余潤興兒子余國樑愛駒，余氏一直支持本地賽馬，不過近年養馬運極差，今次靠韋紀力為第13次在港出賽的「快樂神駒」打開勝門，「神駒」系整個陣營約十駒之多，終告取得季內首勝，難怪馬主賽後笑得特別開心。而頭場二至四名順序為「金秋」、「想贏就贏」及「駟寶」，四重彩派二萬三千幾。</p></body></html>