<html><header><meta charset="utf-8"><title>柏寶收韁仍大勝！落飛黨20倍啡燈Q　話咁易抬走1000萬</title></header><body><h1>柏寶收韁仍大勝！<br>落飛黨20倍啡燈Q　話咁易抬走1000萬</h1><p>柏寶剛周日「幸運如意」跑第二不敵「友瑩格」失落香港短途錦標，賽後他展現阿Q精神，指自己的座騎「幸運如意」仍係全港最優秀短途賽駒。事過境遷，柏寶今晚轉戰快活谷，馬上贏馬補數，佢於第二場五班1200米夥拍霍利時馬房「金飯碗」，留前鬥後大勝一仗，單Win及組合獨贏A1分別派31.5及16元。<br><br>「金飯碗」由柏寶贏谷草短途1200米，今晚已係連續第二次發生，上次人馬合作排11檔後上爆19倍冷Win，馬兒就此打開在港勝門。今次轉排1檔變3.1倍大熱，人馬聯手複製勝利賽果，「金飯碗」沿途居中，留到直路最後200米左右，從中外叠發力一衝過晒，收韁仍大勝三個馬位，贏馬姿態比上仗輕鬆好多，亦證明呢匹四歲英國自購馬開竅大熟。<br><br>呢場二至四名分別為「快樂世紀」、「神寶金剛」及「盈喜悅」，四重彩派一萬六千幾。其中「金飯碗」搭「快樂世紀」20倍啡燈Ｑ順利開出，落飛黨因此進賬實收超過1,000萬元。</p></body></html>