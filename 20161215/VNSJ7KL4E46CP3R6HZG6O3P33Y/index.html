<html><header><meta charset="utf-8"><title>求驗客手記：上港話5.1億買奧斯卡中超豪到嚇死人</title></header><body><h1>求驗客手記：上港話5.1億買奧斯卡<br>中超豪到嚇死人</h1><p>中超近一、兩年已經成為球壇最大銷金窩，豪門球會已經唔滿足去二、三線聯賽買人，人仔彈藥逐漸瞄準歐洲頂級球會。據報上季中超季軍上海上港已經同目前英超榜首車路士傾掂數，將會以破中超轉會費紀錄6,200萬歐元（約5.1億港元），收購巴西中場奧斯卡杜斯山度士，新一輪中超球會鬥破轉會費紀錄，睇嚟好快又會展開。<br>仲記得年初有段時間，中超轉會費紀錄輪住破。江蘇蘇寧由車路士收購拉美利斯，之後到廣州恒大出手用4,200萬歐元羅致積臣馬天尼斯；江蘇又不甘示弱用到5,000萬歐元買阿歷士泰斯拿；最終最高紀錄由上海上港所創，豪使5,500萬歐元收購「變形俠醫」侯克。上港喺上季中超只係得第三，球會方面梗唔滿意，先同主帥艾歷臣分手，請咗前車路士主帥波亞斯接手；下一步就梗係着手增兵，頭號目標就睇中奧斯卡。<br>車路士今季由干地領軍下排緊榜首，但奧斯卡就冇乜功勞，因為佢自九月中開始一直冇喺聯賽正選上陣。雖然波亞斯教過車路士，但奧斯卡喺2012年以1,900萬鎊加盟車仔之前，波亞斯已經被球會炒咗，如果交易落實，就會係佢哋首次合作。據講車路士樂於放奧斯卡走，收返五千幾萬鎊喺一月增兵，預計交易會喺下月正式落實。奧斯卡受訪時亦確認，呢單交易已經90%完成。</p><p>傳搶埋馬高斯盧祖</p><p>25歲嘅奧斯卡去到上港應該不愁寂寞，目前陣中除咗侯克，仲有另一巴西前鋒艾傑臣，而10號仔孔卡喺上季受重創，下季仲要養傷一段時間，波亞斯希望奧斯卡可以代替佢。另外，亦有傳上港下一目標係曼聯嘅守將馬高斯盧祖。</p></body></html>