<html><header><meta charset="utf-8"><title>財經評論：慳機票錢其實唔難</title></header><body><h1>財經評論：<br>慳機票錢其實唔難</h1><p>早前，我朋友見到東亞信用卡可以儲埋廉航積分，係HK Express，哈哈……我當堂嚇一跳，然後得啖笑。今時今日信用卡回贈唔夠1%仲敢講出嚟，東亞可謂明目張膽「搵笨」。<br>HK Express積分計劃reward-U同香港人儲開嘅亞洲萬里通及Avios唔同，係根據消費額計，而唔係飛行里數，所以可當為現金回贈計。而喺「新優惠」下用東亞卡簽賬，每簽2蚊先換到1分reward-U，每4萬reward-U積分可以係HK Express買機票時當200蚊用。<br><br>換言之要簽夠8萬蚊，先回贈得200蚊，回贈率得0.25%，連恒生學生卡cashdollars都有0.4%。就算計埋截至2月底嘅「優惠期」內，1蚊換1分同埋1.6倍優惠，都要簽25,000蚊先換到200蚊，現金回贈率先去到0.8%。咁點先會有超過1%回贈？你先要有30萬年薪去申請東亞張Flyer World萬事達卡，係「優惠期」內就有1.6%回贈。<br>但係200蚊係咪真係換到免費機票？首先你要咁啱撞正HK Express出優惠，而又比你搶到兩張平過100蚊嘅來回機票，但HK Express出名難搶，而且一出優惠個server死得特別快。<br><br>而且，搞咁多嘢先飛到轉日本，我去申請張儲里數嘅信用卡唔好？今時今日各大發卡行睇準香港人鍾意去旅行，新卡嘅迎新優惠好多時只需要簽幾千蚊就換到上萬里數，渣打張Asiamiles聯營卡最新優惠下總共簽夠37,500蚊就可以換埋來回日本北海道機票。<br>或者會問，咁多張卡點找卡數，下下開個戶口或者去分行交都好麻煩。但只要開一個繳費靈戶口，就可以用一個戶口找齊晒咁多間銀行卡數。要免費去旅行？其實唔難。<br><br>記者：梁偉聰</p></body></html>