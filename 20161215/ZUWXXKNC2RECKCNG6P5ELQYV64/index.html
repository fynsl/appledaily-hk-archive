<html><header><meta charset="utf-8"><title>操盤手札記：息魔油魔反利宏利 - 割柑人</title></header><body><h1>操盤手札記：<br>息魔油魔反利宏利 - 割柑人</h1><p>距離特首選舉只剩三個半月，梁振英宣佈放棄競逐連任，特首跑馬仔開出新局面。喺沙圈踱步嘅各路人馬，除已宣佈參選嘅前法官胡國興，仲有前立法會主席曾鈺成，以及林鄭月娥、曾俊華、葉劉淑儀。行政、立法、司法界都有人落場，玩三權爭霸乎？<br>阿爺叮走梁振英，或者關李超人事！2012年梁以689票低票當選，令阿爺驚覺，1,200名選委中，除咗泛民205票，仲有約300票唔受控制。當中，李超人同一班商界朋友，就企硬唔肯投梁。阿爺計過條數，今屆泛民選委勢增（結果奪得326席），連同嗰300票，梁贏面好低，唯有放棄佢。李超人當年之舉，令梁今次被棄，都算係長線逆向投資，雖然坐咗四年艇。<br><br>美國議息結果，本港時間今日凌晨3時揭盅。開估之前，加息已被市場消化，道指連續七日破頂，逼近20000關，但14日RSI已升至87，20000關附近或現技術性調整。港股承接升勢，高開150點，臨尾升勢減弱，以全日最低位22456收市，升唔夠10點。恒指50日線跌穿100日線，形成死亡交叉，走勢轉弱。<br>近日油價飆升，亦令通脹預期上升，美國債息走高，美元走強。港元拆息連日抽高，詭異嘅係港元滙率竟然無郁，唔通金管局秘密出手捍滙？美國加息，美債作為主要定息資產，國際保險股可望受惠於定息資產收入提升，不妨留意業務以北美為主嘅宏利（945）。<br><br>宏利舊年業績報告作出嘅敏感度分析指出，若所持債券上升0.5厘，股東淨收入將增加32%。公司舊年因油價大跌，要為石油及天然氣投資作出8.8億加元撥備；不過，油價今年已回升，日前更見54.51美元年半高位，相信舊年嘅撥備有機會回撥。<br>宏利現價相對內涵值僅1.2倍，低於歷史平均嘅1.5倍，估值偏低。以預測市盈率計，宏利11.9倍，同業友邦（1299）18.3倍；以預測股息率計，宏利3.5厘，友邦1.6厘，宏利比友邦估值更吸引，防守力更強，可候大市回調收集。<br><br>割柑人<br>本欄逢周四刊出</p></body></html>