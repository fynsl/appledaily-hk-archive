<html><header><meta charset="utf-8"><title>整蠱女教師 - 邁克</title></header><body><h1>整蠱女教師 - 邁克</h1><p>我知我知，全城競猜下任特首花落誰家、全世界關注敘利亞阿勒頗大屠殺的時刻，留意這種雞毛蒜皮的花邊新聞不但冇腦而且奢侈，但我天生就是一個堅離地的異類，湯顯祖話齋，情不知所起一往而深。是咁的：美國奈布斯加州某中學三個頑皮男生，上家政堂學整鬆糕途中，偷偷結伴跑到廁所打飛機，然後將精液收集起來混在糖霜裏，試食時女教師覺得味道怪怪哋，班上二五仔挺身舉報，卒之驚官動府。讀者七嘴八舌留言，涉及教師味蕾的居然佔大多數，由「阿Miss咁熟嗰陣味，梗係時常食定嘞」到「咁補身，佢咪執到囉」不一而足，政治之不正確令人啼笑皆非，渾身上下沒有一滴左膠氣質，想必都是陶傑先生忠實粉絲，青出於藍而勝於藍。<br>人情味豐富的我，比較擔心那個告密者的下場，反斗星嬲起上嚟逼他食晒成批加料美點你話點算，增磅無所謂，最怕食吓食吓上咗癮，從今以後去邊度尋求供應？此外只想起達達主義名副其實的達人杜象，他一九四六年有幅抽象作品叫《Paysage fautif》，循唐英年膾炙人口的「感情有缺失」路向，不妨譯《風景有缺失》，黑色底浮着一嚿雲，乍看毫無殺傷力，八十年代經科學驗證，才被揭露原來顏料之中充滿藝術家的精液──當陣時杜先生五十九歲，絕對不是血氣方剛的青少年，畫面300乘375啊大佬，試問伯伯要自慰幾多次先至夠用，國際畫壇不追封老當益壯獎實在冇天理。那三個奈布斯加州中學生他日上庭，大可引杜象做先例，話自己係行為藝術家，反告教師吞食了價值連城的藝術品。</p></body></html>