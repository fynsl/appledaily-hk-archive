<html><header><meta charset="utf-8"><title>女神tea time：走資概念股 - Fifi</title></header><body><h1>女神tea time：走資概念股 - Fifi</h1><p>聯儲局加息屬預期之內，但條街又冇諗過佢講明出年加息三次咁多，美滙指數呢頭衝，股滙債市一齊劈。不過港股又唔是冇搵食機會，人幣係咁跌，兌港紙都幾乎9算，只會刺激中國更無所不用其極走資，港股係其中一條出路。<br>港股冇錯係跌，但見到有個別港股通股份就相對比較硬淨，當中更加見到有啲仲係細價股。你見隻正道（1188），毫子股，但係屬深港通下港股通股份。自深港通開車後就升勢超靚，似乎呢類股份喺大市下跌情況下，仍然都有佢嘅吸引力。<br><br>正道就先行落鑊，可以留意隻人和商業（1387），來自「互聯互通」嘅資金（即係6999經紀牌），近幾日keep住進場，6999成為最大成交券商，而且仲要係淨買入，反映人氣唔錯。更重要係，大股東戴永革近期動作多多，今年初向人和以10億美元買商城，還債後仲有15.6億元淨，除番開每股值0.04元。<br>主要股東之中，亦見中國人壽（2628）身影，最新持股量5.74%。翻查資料，中國人壽買貨成本最平都要0.3元。現時人和商業NAV達0.491，不過股價最新只係0.205，連NAV一半都冇。<br>家陣主要股東都持七成貨，股價亦橫行一段時間，貨源歸邊。事有湊巧，最新有傳大股東戴永革有興趣收購英冠雷丁球隊，由於股價大落後，身為港股通一員嘅人和，有潛質成為炒作目標。<br><br>Fifi<br> http://fb.com/lovefrystock <br>本欄逢周五刊出</p></body></html>