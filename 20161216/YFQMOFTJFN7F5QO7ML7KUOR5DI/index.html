<html><header><meta charset="utf-8"><title>智取大市：美息明年玩謝你 - 晉佳</title></header><body><h1>智取大市：美息明年玩謝你 - 晉佳</h1><p>明年加息預期由兩次變三次，意義絕對深遠。周四大跌，咁搞法中資股不能不減，而睇完資金喺加息後走向之後，可以更理解明年係乜玩法。<br>第一，出年加三次息，代表明年每次議息後加息嘅機會大增，原本八次議息嘅隨機加息機會率係25%，𠵱家變咗37.5%，變咗密住嚟驚。估計12月加息後，加息時間表未必會咁密，至少三次加息唔會喺上半年做晒，令加息陰霾全年揮諸不去，成為全年主題。<br>第二，今次議息後，受惠強美元或影響中性嘅股份當然跌得少甚至升。你睇宏華（196）同中海油田（2883）股價分野就知，宏華來自中國嘅收入唔夠三分之一，其餘來自美洲、中東，點都好過中海油田一注獨贏中國概念。至於剛收購剛果業務嘅洛鉬（3993），資產變相轉移海外，股價亦遠比江銅（358）硬淨。<br>第三，近排跌得多嘅股，對於今次加息跌市原來可以形成抗跌力，例如IGG（799）唔使跌，睇嚟加息因素未至於令港股好大鑊，但首先都要港股夠殘先有承接力。<br>加息次數增加，對市場負面，但並非危機mode。機會唔係冇嘅，唔使太灰。</p><p>晉佳<br> http://www.fb.com/advanceguy1 <br>本欄逢周一、三、五刊出</p></body></html>