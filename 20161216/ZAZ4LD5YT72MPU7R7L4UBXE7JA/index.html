<html><header><meta charset="utf-8"><title>隔牆有耳：太陽升起7次小明去了哪裏？ - 李八方</title></header><body><h1>隔牆有耳：太陽升起7次<br>小明去了哪裏？ - 李八方</h1><p>呢期政圈熱門話題，除咗熱估下屆特首「真命天子」，就係中聯辦主任張曉明行蹤。小明由上周六突然缺席工展會開幕，到噚日差不多一個星期冇現身，噚晚小明又缺席政府人員協會30周年聯歡會，令政圈傳佢繼梁特冇得連任後，將成為下一個被「處理」嘅人。不過有政界中人話，之前傳過小明要被問責調走，但次次都係流料，要小明走似乎真係冇咁易！<br>政府人員協會會長孫名峰噚日回應傳媒查詢，話已收到消息小明唔會現身，會由副主任林武頂上。計埋大大話話缺席3個公開活動，特別係南京大屠殺悼念活動，作為中聯辦主任，除非萬不得已，否則冇可能no show！而政協常委陳永棋噚日被問到小明去咗邊，佢話對方應該喺北京開緊會，又話完全聽唔到小明要調走。</p><p>後台夠硬　隨時回歸
</p><p>政圈盛傳梁特冇得連任，代表中央要出手整頓港澳系統。建制派喺之前區選、立會選舉表現唔好，到今次選委會選舉直情慘敗，加上盛傳西環捲入涉嫌受賄嘅華潤集團前董事長宋林案，小明作為西環之首，今次去北京唔只開會咁簡單，而係要檢討交待，甚至有傳佢未必會再返香港！<br>不過有政界中人話，小明後台都幾硬，北京有人撐佢，要調走佢唔係咁易，否則唔會傳咗咁多次調走都依然坐喺香港做山寨王，日日寫大字、睇住太陽照常升起！再加上好巧合地，青政梁頌恆、游蕙禎雖然冇錢，但呢個星期突然話要就宣誓案上訴到終院，港獨勢力又再出現，小明就更加大條道理，繼續坐鎮西環，駕馭香港複雜政治形勢。<br><br>李八方<br>mailto:pf_lee@appledaily.com</p></body></html>