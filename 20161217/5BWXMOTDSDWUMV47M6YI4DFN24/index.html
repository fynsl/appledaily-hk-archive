<html><header><meta charset="utf-8"><title>《俠盜一號：星球大戰外傳》有乜必睇位？</title></header><body><h1>《俠盜一號：星球大戰外傳》有乜必睇位？</h1><p>《俠盜一號：星球大戰外傳》（Rogue One：A Star Wars Story）故事設定於1977年首部《星球大戰》發生之前，由英國女星菲莉絲迪鍾斯（Felicity Jones）飾演嘅女英雄珍艾素領軍救銀河，全片逾兩小時包含唔少精彩場面，《蘋果》集合以下幾個必睇位，不過小心內含劇透！<br> <br>丹爺打白兵<br>《俠盜一號》破天荒起用華人演員參演重要角色，甄子丹飾演嘅雙目失明高僧智刃嚴，佢一出場已夠晒搶鏡，多場戲中又不停唸：「I am one with the force, the force is with me（我與原力合一、原力與我同在）」，尤其喺絕城一個打十個一幕就夠晒擔戲。<br> <br>對白夠共鳴<br>菲莉絲迪鍾斯（Felicity Jones）擔任身手不凡嘅女主角珍艾素，由佢肩負起奪取死星藍圖拯救銀河使命。珍艾素同戴高路拿（Diego Luna）飾演革命軍隊長卡撒安多上校最初互相猜疑，當卡撒發現珍持有激光槍，珍回答一句：「信任係雙向嘅！」簡單得來又令觀眾共鳴，隨時成為經典對白。<br> <br>父女終重逢<br>珍艾素一直追尋父親紀倫（麥斯米基辛飾）下落，由於紀倫以無間道身份繼續效力帝國軍，當珍終於搵到父親時，可惜遭開槍擊斃，珍與臨死嘅紀倫一幕父女重逢都以親情打動觀眾。<br> <br>犧牲有價值<br>K-2SO取代R2D2、C3PO成為今集機械人嘅重要角色，由於直腸直肚，唔少場面都以精警對白贏得觀眾笑聲。不過最令觀眾深刻一幕，就係K-2SO為助女主角珍艾素及革命軍隊長卡撒安多上校取得死星藍圖，於危急關頭捨身擋帝國軍。<br> <br>摯友齊慘死<br>六位主角最後都壯烈犧牲，而姜文扮演嘅霸煞馬斯，跟甄子丹飾演嘅智刃嚴係多年摯友，霸煞馬斯對智刃嚴嘅忠誠亦感動觀眾，二人先後為救銀河捐軀慘死場面，都令觀眾睇得心酸。<br> <br>最後有驚喜<br>唔止有黑武士、R2D2、C3PO回歸，片中利用電腦特技重現經典場面，當中由嘉莉菲絲（Carrie Fisher）扮演嘅莉亞公主，到最尾一幕果然以年輕時嘅片段再現大銀幕，滿足廣大粉絲。</p></body></html>