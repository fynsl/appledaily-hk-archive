<html><header><meta charset="utf-8"><title>天威難測 - 左丁山</title></header><body><h1>天威難測 - 左丁山</h1><p>選委會選舉，泛民主派表現令人驚異，竟然可以在社福、IT、高等教育、教育、法律、會計界別，建築測量、醫護、工程等專業界別大勝，充份顯示年輕專業人士嘅投票取向係不滿操控，爭取民主。記者小G問過一位建築測量界選民（大約四十歲），梁特首係測量師，搏命搶地建屋，明益你地噃，做乜啲建制派大敗？呢位選民答得妙：「明益我地啲老闆及seniors啫，五十幾六十歲嗰啲前輩有地位得益最多，我地較年輕一輩，得唔到幾多好處㗎。」呢個界別嘅一位落選人物，有啲名氣，WhatsApp過嚟：「意想不到，暗自垂淚。」<br>睇嚟，每一個專業界別都有不滿或其他怨氣，經理級打倒「拍拿」級前輩，一於vote them out（梁振英講過㗎），到咗2020年立法會選舉，所有專業功能組別都可能由年輕民主派搶晒議席。建築測量界議員姚松炎遭政府司法覆核議員資格，假如今日補選，謝偉銓承認，姚松炎或其同路人仍然可以取勝，可能贏得更輕鬆㖭。單係呢樣，梁振英已值得俾習核心炒魷，佢搞「專業聯盟」起家，以專業界領袖自居，點知今天會被知識密集嘅行業──專業界選民唾棄，係當初萬萬想不到嘅。<br>前日左丁山晚飯時與一位商界選委見面，佢同西環冇乜聯絡，唔知西環有乜想法，佢自己就傾向支持曾俊華（如果參選的話），左丁山問佢會唔會聽到吹雞就轉投林鄭（假如參選的話），佢答：「又要劉延東到深圳見我哋，指示投票？唔好喇啩，試過上次轉投梁振英，商界好傷呀！」選委有一位朋友在不久之前，仲應召到西環聽取指示，得悉要全力保梁撐梁，點知一星期後梁振英就宣佈棄選，令佢地覺得好突然，猜測係12月6日至7日兩日間48小時內有大變，北京決定要換人；碰啱梁小姐入咗威院精神科留醫，以家庭理由為下台階正是啱啱好，但選委就覺得中南海天威難測，未到最後關頭，都唔知習核心開邊瓣。經此一役，選委話：「睇成報可能比聽西環指示更可靠！」選委選舉後，中南海更頭痛，泛民手握327票，建制派有867席，只向一人出示綠燈入閘最穩陣，准兩三隻馬競跑，泛民就掌握否決票，可以講吓價，非中央所願也！葉劉、林鄭、財爺之中，財爺民望最高，夾硬唔比佢出場，好難睇箒，由阿爺喝令，保送林鄭入禮賓府，林鄭都唔得馨香，以後施政維艱，會延續梁特惡運，香港有排捱。不如就讓一男一女在擂台上比拼真功夫喇。</p></body></html>