<html><header><meta charset="utf-8"><title>絕望地黑仔? 馬明入完冷宮　出返變炮灰</title></header><body><h1>絕望地黑仔? 馬明入完冷宮　出返變炮灰</h1><p>有種炮灰，叫馬國明。<br> <br>馬國明貴為大台小生，有樣又有觀眾緣，但係唔知點解大部份佢拍嘅劇都變為「炮灰」，原因咪就係因為佢黑仔囉。<br> <br>首先，何謂「炮灰」？唔係代表套劇唔收得，而係講緊播出時間撞正大型體育賽事，或者撞正長假期，又或者唔好彩喺頒獎禮之後先播；頒獎禮過後，就算套劇幾收得，都要捱多一年先有得俾觀眾投票，到時觀眾都可能唔記得咗啦，又有可能被其他勢頭更強嘅劇集蓋過。<br> <br>好喇，講番馬國明呢筆，其實o依家播出嘅劇集《流氓皇帝》早於兩年前已經拍好，但因為當時馬明扭計，同大台未傾好續約嘅事，導致《流》劇被抽起。本身大台高層講明會力捧馬明，不過因為未傾掂續約，所以第一次被抽起；後來，到高層點頭say Yes，仲安排拍劇集宣傳片。點知臨門一腳撻Q，大台轉捧王浩信，將該檔期改播Signal Wong處男擔正嘅《樓奴》。有指係因為高層都係覺得馬明「唔乖」，所以連宣傳片拍攝都取消埋。<br> <br>到o依家馬明乖乖同大台續約，之前被hold起放入倉底嘅劇集，終於可以重見天日，不過都係淪為「炮灰」。皆因本月18號(星期日)就係頒獎禮喇，得番3日時間，又邊谷得起喎。<br> <br>劇集可以重見天日，本身係一件開心事，不過網民對《流》劇好多負皮，戥馬明唔抵，網民覺得：「都係舊版好睇啲」，「要馬明做小醜」，「我都留意到馬明做親都係戇X仔，俾啲好角色佢啦」，「馬明呆」。<br> <br>雖然今次《流》劇做咗炮灰，不過馬明都唔使灰心嘅，喺雪櫃行番出嚟又係一條好漢啦！啱唔啱先？有曝光總好過冇曝光嘛，加上《流》劇播完後，馬明會有新劇《降魔的》接住播，觀眾又可以Keep住見佢個靚仔樣喇！</p></body></html>