<html><header><meta charset="utf-8"><title>求驗客手記：賀四奪金球獎艾琳娜胸繪C朗</title></header><body><h1>求驗客手記：<br>賀四奪金球獎<br>艾琳娜胸繪C朗</h1><p>艾琳娜用個胸畫基斯坦奴朗拿度（C朗）出嚟？佢哋唔係分咗手咩？乜個胸可以用嚟畫畫嘅咩？媽，我好亂呀！睇真啲，原來此艾琳娜不同彼艾琳娜。呢個艾琳娜（Irina Romanovskaya）雖然都係俄羅斯人，同C朗嗰位名模前女友同名，但佢係一個擅長用胸去畫畫嘅藝術家。</p><p>曾用胸畫普京聲名大噪
</p><p>C朗禮拜一獲得今年度金球獎，所以藝術家艾琳娜就決定用自己嘅拿手好戲，用個胸幫C朗畫張畫，賀一賀佢。睇番片，唔使露點，艾琳娜着住件低胸衫，先將顏料塗上個胸度，再將胸上面嘅顏料印上畫紙；有時要修飾啲細位，佢就會用手指上色。佢話：「用個胸去畫嘅時間就要耐啲，我最初嘗試嗰陣，會先用鉛筆起草稿，咁會易啲，但當我畫得多，技術越來越好，開始覺得鉛筆冇乜作用。」艾琳娜唔係第一次見報㗎嘞，佢舊年就試過用個胸去畫俄羅斯總統普京。<br>C朗家陣就喺日本，同皇家馬德里一齊備戰聽日舉行嘅世冠盃決賽。皇馬禮拜四喺準決賽以2:0踢咗CF阿美利加出局，C朗賽前又被人影到佢喺大合照嗰陣趷高腳企。其實幾乎每次大合照，C朗都好似細路咁，想做入面最高嗰個。</p><p>世冠盃睇片執法惹爭議
</p><p>賽後最多人講嘅係睇片執法嘅問題。C朗喺93分鐘嘅入波有越位嫌疑，要場邊裁判睇慢鏡決定。嗰陣我求大俠睇住直播，都唔知發生咩事，以為球證吹哨子完場㖭，而兩隊球員亦好迷茫。過咗一陣，先知原來裁判睇完片確認C朗冇越位，入球有效。被選為今場最佳球員、贏咗架車嘅莫迪歷就唔太滿意呢套睇片協助執法嘅系統，「呢個係新嘗試，但我就唔太鍾意，佢令足球比賽多咗爭議，令人困惑，我希望國際足協中止呢項新嘗試。」至於皇馬教練施丹話睇片執法引起混亂，希望國際足協可以再改善吓。我求大俠認為睇慢鏡協助球證執法係一項好嘗試，但有好多地方可以做得更好，例如加強場邊裁判睇片決定嘅速度，同埋要講畀現場同埋電視觀眾知道發生咩事。</p></body></html>