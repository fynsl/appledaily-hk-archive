<html><header><meta charset="utf-8"><title>石禮謙立法會當眾搲腳全程影晒！</title></header><body><h1>石禮謙立法會當眾搲腳<br>全程影晒！</h1><p>除咗內急、眼瞓同肚餓，仲有一種情況唔係人人都忍到，就係身痕喇！你睇貴為立法會議員嘅經民聯石禮謙，昨日準備內會個陣，忽然間左腳小腿痕起上嚟，佢都忍唔住，顧唔上儀態都要搲一搲！<br><br>不過，佢花名叫「大舊石」，你就知以佢嘅身形要佢彎低條腰搲腳都唔係易事，但痕起上嚟實在難忍，佢居然棟起左腳踩住張枱，捲起褲腳就搲起上嚟，個種悠然自得、神態自如嘅表情，搞到一眾在場目擊經過嘅記者仲以為自己去咗大舊石屋企，而唔係喺立法會...個陣麻甩味，真係隔住個mon都feel到！<br><br>最難得嘅其實係坐佢隔離嘅黨友張華峰，居然完全唔介意「大舊石」當住佢面，一邊同佢吹水、一邊搲腳，呢啲仲係唔「堅‧老友」？建制派成日話立法會係莊嚴嘅地方，原來只係限於宣誓嘅時候，平時開會似乎就不適用喇。</p></body></html>