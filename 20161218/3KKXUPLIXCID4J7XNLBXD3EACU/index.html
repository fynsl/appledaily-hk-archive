<html><header><meta charset="utf-8"><title>呻娘家冇嘢做麥包撇無綫</title></header><body><h1>呻娘家冇嘢做<br>麥包撇無綫</h1><p>麥長青（麥包）曾經憑《巾幗梟雄之義海豪情》的警官梁非凡一角摘下台慶「最佳男配角獎」，但一直未能更上一層。今年初，麥包有望做男主角，又傳因高層角力，令他成犧牲品。</p><p>「唔鍾意等人施捨」</p><p>麥包過去亦非一帆風順，96年傳欠稅局四萬幾元，又要籌錢醫老父，但在無綫月薪僅得九千元，無奈接拍三級片《極度獸性》。最近麥包決定離開無間斷服務二十九年的無綫，前日他在電話中直認受換角一事影響，他說：「我諗有少少，但唔關人哋事，係我自己嘅問題。之後都冇嘢做，我懷疑係咪自己唔得，我唔係好鍾意去乞求、等人施捨，或者要人哋可憐畀啲工作，可能我細個經歷寄人籬下，所以由細到大都好唔鍾意呢個感覺，唔想屋企人同自己再有呢啲經歷，我一直同自己講，要靠雙手去努力做嘢，令屋企人同自己有番個尊嚴，唔需要人施捨，亦唔想睇人面色做人，所以今年我好唔舒服同唔開心。」<br>曾有傳麥包得罪余詠珊，麥包自爆有直問對方，他說：「佢話冇，大家少啲誤會，溝通咗係好舒服。」麥包自言離開不是傳聞中不開心，只是與無綫轉另一個形式合作，稍後會拍網劇及自己做監製和導演，感激家人一直支持自己。<br>採訪：唐琛悠、王連連<br>攝影：沈健程</p></body></html>