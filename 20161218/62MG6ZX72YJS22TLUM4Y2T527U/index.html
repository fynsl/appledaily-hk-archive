<html><header><meta charset="utf-8"><title>麥包後生似林峯非凡哥拎埋獎紅唔起</title></header><body><h1>麥包後生似林峯<br>非凡哥拎埋獎紅唔起</h1><p>唔好睇麥包麥長青o依家咁大份，其實佢87年參加「超級新星大賽」時好靚仔，仲獲媽咪支拎咗過千買西裝（當時過千蚊可以係幾個月生活費！），呢個後生樣，仲成日俾人拎出嚟話似林峯！<br> <br>麥包同屆對手有林文龍、邵仲衡同梁珮玲咁，結果係超級新星做唔成，轉咗加入大台藝訓班，錯有錯着，結果同郭富城做咗同學。<br> <br>正式出道之後，麥包做咗幾年兒童節目，但收入唔多，仲要兼職搬家俬幫補家計，而睇劇嘅媽媽們，就要到96年佢演《西遊記》嘅沙憎先熟悉佢，再數落去，有印象嘅仲有《茶是故鄉濃》嘅阿牛，同埋喺《無頭》東宮入面鍾意陳妙瑛嘅馮樂人。<br> <br>麥包喺大台工作都有29年，拍過嘅劇最少都60套，當年博晒命，試過喺《為食大贏家》咬實活生生嘅田雞，過程核突嚇親唔少人，最後仲剪走埋冇得出街，作為回報，佢喺遊戲贏咗個價值兩萬三千蚊嘅金飯碗。<br> <br>而麥包最風光一刻，肯定就係由「麥包」變做「非凡哥」，喺《巾幗梟雄之義海豪情 》同黎耀祥、鄧萃雯鬥氣兼鬥戲，仲拎埋10年嘅最佳男配角。<br> <br>不過原來拎獎，只係多咗份虛榮，佢喺12年接受《蘋果》訪問時話過，拎獎後工作冇增加，只係多咗個花名……真係多謝晒。</p></body></html>