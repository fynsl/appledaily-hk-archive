<html><header><meta charset="utf-8"><title>【名門】呂志和孫女隱藏身份打工呂嘉瑩捱鬧中成長</title></header><body><h1>【名門】呂志和孫女隱藏身份打工<br>呂嘉瑩捱鬧中成長</h1><p>百億富豪、銀河娛樂集團主席呂志和家族一向低調，子女、孫兒不少從未曝光。呂志和長子、呂耀東的大女呂嘉瑩（Joanna）前日罕有在澳門受訪，介紹自己首次主理的咖啡館Cha Bei（茶杯）。呂嘉瑩提到家訓：「爺爺成日講，做人要勤奮，失敗三次都要試，總會有一次成功！」祖父輩捱得，她接棒前，都先企過酒店接待處，做錯事一樣捱鬧。<br>採訪：林妙萍<br>攝影：周樂恆<br><br>呂家第三代大孫女呂嘉瑩30歲出頭，着住綠色皮褸在仍未拆裝修圍板的「Cha Bei」咖啡館四處打點，「由今年3月開始籌劃，下個月終於開幕。」緊張皆因是自己為銀河擔大旗的首個project。</p><p>家宴飯後必飲普洱</p><p>Joanna讀心理學，小時候夢想做教師，讀完書發現喜歡酒店業，近年返銀河學接棒，就以鍾意的餐飲業起步，「呢兩年好幸運去咗好多地方，返到澳門，發現澳門只有兩大類餐廳，一係好fine dining，一係好地道，所以想做一間casual dining，中西合璧的cafe。」<br>愛茶、開茶館的概念，也來自爺爺呂志和。原來呂家飯後，必泡一壺普洱茶，「嫲嫲好鍾意搵啲新奇古怪的茶畀我哋試，試過將普洱磨咗漿再做成丸子嘅普洱波波，放入熱水就會溶，冇咗茶葉。」飲茶時間，一家人圍在一起，傾日常家事，「爺爺好慈祥，教我哋好多人生道理。細細個已成日聽佢教，做人要勤奮，第一次做唔到，要做第二次，第三次失敗都要再做，總有一次會成功的。」</p><p>求職君悅由低做起</p><p>爸爸呂耀東曾自爆當年在石礦場磨練，呂嘉瑩同樣要先出去歷練。自己寫求職信去君悅酒店，做了四年，由前台接待到餐飲婚宴，做錯事一樣被鬧。「頭一兩年真係冇人知，因為我真係自己去求職，有少少特登唔去透露自己身份，因為想學、同睇啲嘢，係真係會唔同。多謝老細畀好多機會我，成日鬧我，教我睇嘢要好仔細。」千金小姐頂得住被鬧？「我唔係一個好容易喊嘅人。我唔覺得辛苦，好記得嗰時啲team work，共度難關，對我𠵱家處事影響好大。」<br>對被標籤為富三代有沒有壓力？「做每個人嘅仔女都會有壓力，好似爹哋話齋，做個好人，你係邊個嘅後代都冇問題。」</p><p>已經封盤下年結婚</p><p>呂嘉瑩爽朗隨和，訪問期間經常笑，熱愛旅行、行山大自然，行勻麥理浩徑第二段、大潭水塘等地，新店裝潢來自阿姆斯特丹、哥本哈根、倫敦的旅遊靈感。「我鍾意大自然，所以有好多綠色，粉紅色就係所有女仔都鍾意，木就係帶出大自然嘅感覺。」<br>談咖啡館及興趣就任問，但提到男友她就封口，「我可唔可以唔講？或者下次先講？」擇偶條件最重要人品個性，「品格最緊要，人要好啦，要愛錫家人及誠實，做番自己本份。」據知，原來太子女已經訂婚封盤，下年結婚。</p></body></html>