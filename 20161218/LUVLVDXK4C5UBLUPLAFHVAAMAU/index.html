<html><header><meta charset="utf-8"><title>痛擊批老曾 - 左丁山</title></header><body><h1>痛擊批老曾 - 左丁山</h1><p>泛民選委有足夠票數提名兩人競選特首，但選舉時一定輸硬，因為建制派選委有867名，必然收到指令一票也不會投給泛民候選人。泛民不如走精面，目前不派人出選，留到最後一刻鐘，假如中央只准一名候選人入閘（最有可能係林鄭，董建華熊抱佢，自有意思），咁泛民就不妨推舉一位做參選人，或全部提名胡國興入閘，以免林鄭自動當選咁舒服。<br>假如候選人有林鄭、曾俊華、葉劉三位，泛民就可以背後講價咯，已成為關鍵少數吖嘛。這種情況會否出現，視乎曾俊華收到綠燈訊號還是紅燈訊號。12月13日大公報有一篇評論文章，作者屠海鳴，據講係港區上海政協常委，中國和平統一促進會香港總會常務副會長，佢經常在大公報為文抨擊泛民、本土派、港獨青年等，明報、信報亦常見佢嘅評論文章出現，愛國派一名文宣悍將也。屠海鳴文章標題：「走綠燈一路平坦，闖紅燈處處碰壁」，內容衝着曾俊華而來，不點名指出：「一位有公職的人士多次向中央涉港部門表達參選意願，但多次都被明確告知，不支持也不希望他去參選。」又講到：「回顧歷史，任何違抗中央命令、決策的，不執行最高層指示的獨斷行為，最終必會遭到最嚴厲的懲處。」好得人驚啫，「最嚴厲的懲處」是甚麼？收監、判死刑？曾俊華（一位有公職的人士）明唔明呀？<br>同日大公報又有愛國股評家曾淵滄博士（蘋果讀者實識佢）發表一文：「反對派造王者策略旨在奪權」，內裏提及：「多年來，反對派處心積慮，就是想奪權。只有成功地奪取香港的管治權，才能利用香港進行『反中』才能利用香港搞『港獨』……因此愛國愛港的香港人千萬不能相信反對派的口號，反對派絕對不會真心支持建制派、支持愛國愛港的人當特首」。原來來自新加坡的曾博士咁鬼愛國，炒股威威之餘，嚴打泛民亦是站在前線，不甘後人。大公報永遠唔會發表添馬男、林夕之流嘅反動文章嘅，冇咁上下friend，點可以在大公報高談濶論，警告曾俊華呀。讀完屠曾兩位先生嘅鴻文，又有領會，就係愛國人士在未收到北京最權威指示之前，一定力捧林鄭，向曾俊華背後放子彈，佢地估得中就可以還神啦，假如再有一次（類似）梁特突然棄選事件發生，塊面都唔知放去邊度。我地啲非建制派局外人，冇中南海線路，最好剝花生睇大戲。</p></body></html>