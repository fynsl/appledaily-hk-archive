<html><header><meta charset="utf-8"><title>中到應棍！落飛黨重注一匹三歲馬　WQ彩池掠走2200萬</title></header><body><h1>中到應棍！<br>落飛黨重注一匹三歲馬　WQ彩池掠走2200萬</h1><p>這天落飛黨第五場扑中「凱旋星光」搭「王者再現」25倍綠燈Q後，第六場四班1400米中得更應，告東尼馬房「帝豪寶寶」在郭能胯下影相險勝梁家俊座騎「知道勝」，啡燈Win跑完得番4.1倍，仲要中埋49倍啡燈Q。三歲馬「帝豪寶寶」取得今季第二捷，組合獨贏A2派22.5元。<br><br>「帝豪寶寶」今季以澳洲自購新馬身份出道，一直由郭能主轡專攻田草，上月6日初出即贏1200米，上仗再出跑同一途程卻無功而還。呢次加程首戰1400米，人馬合作沿途前置跑主動，與放頭馬「知道勝」糾纏鬥足一條直路，然而「帝豪寶寶」充滿鬥心，最終險勝馬頭位，寫下服役三戰兩勝好賽績。<br>「帝豪寶寶」練馬師告東尼累積連勝三次賽事，走勢好凌厲。但大贏家還是落飛黨，在此場WQ彩池共抬走約2,200萬元。<br>今場5歲馬「知道勝」影相氣走大熱門「飛越峰」入Q；「飛越峰」得第三；第四名為「好友益」，四重彩四萬蚊鬆啲。三T正獎落空，安慰獎派近八千元。</p></body></html>