<html><header><meta charset="utf-8"><title>《十年》上映一周年電視版權冇人敢買</title></header><body><h1>《十年》上映一周年<br>電視版權冇人敢買</h1><p>去年的12月17日星戰電影第七集《星球大戰：原力覺醒》（Star Wars：The Force Awakens）上映全球轟動，同日土產港片《十年》悄無聲息在油麻地百老匯戲院上映。由於該片觸及香港政治議題，預測對未來十年的境況，其中的《自焚者》更有港獨因素，使影片遭內地封殺。而香港金像獎在壓力下，把最佳影片獎頒給《十年》，引發社會輿論。<br>昨日是《十年》上映一周年紀念，昨日致電該片監製蔡廉明，他說：「《十年》上映一周年！記得《星戰》同我哋同一日（上映）。」上月《十年》舉行遲來的慶功，導演、製作團隊和部份演員收到《十年》DVD box set做紀念。監製指該片DVD賣得好好，只可惜電視版權沒人敢買，他說：「攞完獎後冇人接觸，反而未攞獎之前都有好幾間傾過，出過offer，後來就冇嘞。之前航空公司話有興趣，都冇人搵，最後就淨係做online同DVD。」</p><p>未諗拍續集</p><p>講到五位導演的發展，蔡廉明指有些導演繼續拍短片，他說：「係咪拍完即刻好多機會，開好多戲又未係嘅，大家做番自己嘅嘢，開心嘅，有機會就拍唔同嘅嘢。」有傳《十年》會拍續集，監製說未有想法。</p><p>做勇敢的事</p><p>至於導演歐文傑接受訪問：「《十年》迴響係遠超我哋想像，同時香港嘅自我審查，以前拍獨立電影，只要符合電檢，過到送檢就可以上畫，毋須有政治考慮，所以冇諗過自己係做緊一件幾勇敢嘅事，到上映場場滿座，但戲院都落你畫，俾人封殺。原來現實係咁，人只可以跟住時代一步步行，曾經都好沮喪。」<br>不過到4月1日，令歐文傑重拾信心，他說：「有好多團體自發性一齊搞戶外多點同步，有成8、9千人一齊睇。個意義好大，因為有被落畫、打壓嘅事，先會有呢個畫面出現。」<br>採訪：何永寧</p></body></html>