<html><header><meta charset="utf-8"><title>異動空間：加息點燃火藥庫 - 魏力</title></header><body><h1>異動空間：加息點燃火藥庫 - 魏力</h1><p>早幾日與中資基金朋友午飯，魏力還在飲湯咬麵包，朋友已嘆道：「家陣周圍都係火藥庫，美國加息點着條藥引，真係唔知邊個會爆先！」<br>遠的不說，周四耶倫一句「明年可能加息三次」，中國國債期貨就跌停板，係史上第一次，無風險資產都掟，離奇得令人不寒而慄。<br>翌日，財政部發行100億人幣、182天期債券，120億人幣、91天期債券，通通賣唔晒，為近年半以來第一次，息率分別為2.9565厘及2.8991厘，如何解讀？賣債反應差，要吸引人買，息率自然要提高，有債券交易員話，咁搞法未來3至6個月，短息隨時大幅抽升。<br><br>大陸資金緊得恐怖，隔夜息抽到9厘，銀行紛拒向外放貸，火頭已燒到去企業，上周四、五兩日，中集、晨鳴等13間公司取消或暫緩發債，累計達120億人幣，最終會否有企業資金鏈斷裂爆煲？<br>美滙抽升、人幣急貶，債市重挫，資金四散逃亡，阿爺喪封走資渠道，反令貶值預期加劇；再玩一次性貶值，又驚重現去年8月驚嚇場面，惟有掟美債試圖頂住滙價。早兩日玩到公海沒收美軍海底無人機，隨時擦槍走火，上周五已見金價湧上，軍工股分分鐘趁勢炒一轉。<br><br>魏力<br> http://www.fb.com/2012jason <br>本欄逢周一、五刊出</p></body></html>