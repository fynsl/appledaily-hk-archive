<html><header><meta charset="utf-8"><title>隔牆有耳：神級理論雅虎熱搜No. 1　游BB扑低689　翠如 - 李八方</title></header><body><h1>隔牆有耳：<br>神級理論雅虎熱搜No. 1　<br>游BB扑低689　翠如 - 李八方</h1><p>今年嘅政壇真係俾青年新政游蕙禎獨領風騷，由當選到被DQ，一直都係網民熱話，佢升呢做議員後講嘢都好坦白，有次出席論壇時語出驚人，講開土地不足時就舉例話：「就算我哋要扑嘢，都搵唔到房去扑！」令冇房扑嘢成為一時佳話，更成為今年雅虎香港10大熱搜神級理論第一位，當中七成搜尋扑嘢論嘅網民係男性，估唔到真係咁多人關心住屋問題喎！</p><p>鄺體逗號多人關注
</p><p>而被中央DQ咗嘅特首梁振英，今年都惹起唔少熱話，年初佢建議喺中環設立泳棚，上班族午飯後可以游水20分鐘，即刻惹嚟大批網民鬧佢離地，皆因食飯都未必夠時間，仲邊度有時間去游水呢？結果689嘅午飯游水論排第二位，而搜尋者中又以80及90後網民最關注！<br>翠如BB發表過嘅好驚人講粗口言論排第三，力壓屯門媽媽喺無綫節目中話要計好嬰兒出生日期「贏在射精前」嘅言論。喺立法會超級區議會選舉狂吸49萬票成為票王嘅白鴿黨立法會議員鄺俊宇，創作出「逗號很累，但逗號不說」嘅鄺體，唔少網民搜尋佢嘅逗號，唔通想做翻版大文豪？<br>排之後嘅就係吳亮星就李波事件發表嘅洗頭艇論，相信大家至今記憶猶新。忽然選特首嘅退休法官胡國興憑住一句「佔中好玩論」排第7，力壓傑青黃仰芳嘅買樓論、立法會前議員何秀蘭回應游BB嘅長髮唔環保論以及梁唐青儀嘅喺屋企種菜論。唔知明年今日嘅新特首，會唔會有更語出驚人嘅偉論上榜？<br><br>李八方<br>mailto:pf_lee@appledaily.com</p></body></html>