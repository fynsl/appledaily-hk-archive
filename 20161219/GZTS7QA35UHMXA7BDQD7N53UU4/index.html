<html><header><meta charset="utf-8"><title>雞年運程（一） - 左丁山</title></header><body><h1>雞年運程（一） - 左丁山</h1><p>現在已係庚子月（農曆十一月），即係話乙酉雞年將至，年初一係2017年1月28日，冬至係2016年12月21日，俗語有云「冬大過年」，唔怪得中大聯合書院校友游應森來電提醒：「今年搵唔搵師傅講流年？」啊，梗係搵啦，唔係嘅話，蘋果讀者會來電郵追數㗎。於是多得游兄安排，12月8日星期四就約得易學會會長傅沛基先生專程自大嶼山出中環，到聘珍樓飲茶，飲完茶後就向左丁山講雞年吉凶。<br>今日起就節錄傅會長說話內容，敬希垂注，因21號就係做冬，首先問會長過年應該注意嘅日子。<br>（一）12月21日冬至（星期三），馬會都要讓路，夜馬改在星期四舉行，可見馬會好明白做冬嘅重要性。正式冬至係在是日丁丑日下午6時44分，酉時正值吉時，最合一家開飯做冬。傅會長建議大家六時半前齊集，一到6時45分就舉杯飲勝，開餐，祝願未來順景，帶來吉利。<br>（二）尾牙，初二、十六是店舖做牙之期，猴年尾牙在2017年1月13日（農曆辛丑十二月十六），適逢係庚子日閉日，日子不合，不如提前一天在農曆十五（己亥日開日），但不少人在初一十五食齋而做牙係食肉嘅，可改在1月9日（十二丙申危日），要注意，丙申日沖虎，己亥日沖蛇，老闆要揀在吉時開餐，9號酉申日在酉時（下午五至七時），12號己亥日在午時（上午十一至一時）或申時（下午三至五時），一般舊式零售店舖好重視尾牙，請留意及之。<br>（三）謝灶，大掃除：今時今日已少人留意，如照舊例，不妨揀農曆十二月十二（2017年1月9日）酉時，一併進行，以合當今慳水慳力慳時間嘅原則，於酉時在廚房煲水，煲嘴不可向西（有病），不可向北（有難），用碌柚葉浸煲，送走霉氣。<br>（四）團年：年卅在2017年1月27日星期五，甲寅日，適逢寅申相沖，係歲破，團年唔係幾好，傅會長提議可提前於1月21日星期六戊申日危日團年，22日星期日己酉日成日更佳，不過吉時就未必適合吃晚飯，因為星期六吉時在申時（下午三至五時），星期日亦然，晚飯時間（酉時，戊時）只係中中地，大家自行決定可也。注意星期六沖壬寅，甲寅年生人，星期日沖癸卯乙卯年生人。<br>（五）酉年開工吉日，2017年農曆年放假至1月31日星期四，政府及所有機構於2月1日開工，碰啱係己未破日，2月2日年初六更係四絕日，開工絕對不宜，要到年初七，年初八先至好，最正就是年初八，星期六，早上九時許上班，但星期六係休息日喎，大家自己度度嘞。</p></body></html>