<html><header><meta charset="utf-8"><title>年年出三糧　海鮮店奪好僱主獎</title></header><body><h1>年年出三糧　海鮮店奪好僱主獎</h1><p>【本報訊】着重員工福祉，老闆良心變革。位於西區副食品批發市場的樹記海鮮有限公司，看似與一般海鮮批發店無異，但老闆11年前以一句「憑良心」，毅然改革員工福利，除了薪金較同行高逾3成外，每年更將三至四成盈利分給員工作花紅。善待員工雖令成本上升，但樹記老闆陳嘉威指，員工待遇改善，工作自然更起勁，並成功吸引年輕一代投效。<br>「我打過工，知道打工仔想要乜，到自己有機會話事時，覺得要憑良心對待員工。」陳嘉威在2005年接手經營樹記，當時負責人在轉讓生意時希望他「好好睇住員工」，加上其主張「搵到要分享」理念，決心改革員工福祉。</p><p>月薪高同行4,000元
</p><p>他每年將公司三至四成收益與所有員工分享，員工基本上有14個月薪金。他續指，以新入行員工為例，樹記月薪達15,000至16,000元，較同行高4,000元左右，「我夠膽講，人工嚟講，我哋比一般同行好好多」。<br>改革薪金成功為樹記吸納不少新血，25歲的阿賢在3年前加入樹記，大讚公司福利好，「人工比預期好好多，亦從未聽過有公司團年飯會請埋員工家屬，可以畀機會屋企人理解自己做乜」。<br>陳嘉威亦重視員工家庭生活，他每年舉辦兩次員工聚餐，定必邀請所有員工家屬一同參與；又舉辦員工旅遊，今年7.1假期，他與一眾員工及家屬遊船河。陳嘉威每月又搞團契活動，讓員工可以互相分享，建立團隊精神。另外，他為員工提供醫療津貼、紅白事假等。每位員工每年亦獲1,000元身體檢查津貼，「我驚佢哋唔肯去驗身，專登幫佢哋預約埋，等佢哋去檢查吓身體」。<br>他坦言，改革雖令公司人手成本增加10%，不過從未想過放棄，「有啲嘢係值得做，夥計工作、生活愉快，對公司生意有無形幫助」。他指，近年公司生意額大增5至6倍，更見改善員工福祉的成效。<br>樹記現時約有15名員工。任職已38年的老臣子阿成表示，現時假期較以往多及具彈性，令自己有更多時間陪伴家人。樹記參加了由民政事務局舉辦的家庭友善僱主獎勵計劃，獲得傑出家庭友善僱主獎項，表揚其制訂家庭友善僱傭政策。<br>■記者紀靜雯</p><p>打工仔心聲</p><p>黃小姐（私人公司）<br>「良心僱主已經買少見少，唔係淨係花紅，而係各樣福利……希望多啲宣傳，有番香港嘅人情味……」</p><p>余先生（建造業）<br>「今年市道差，估花紅唔會太多，預一個月咁上下……（點睇香港良心僱主？）香港一啲啲，個個都睇錢。」</p></body></html>