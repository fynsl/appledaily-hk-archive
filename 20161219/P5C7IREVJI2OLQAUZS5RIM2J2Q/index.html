<html><header><meta charset="utf-8"><title>中環在線：冇讀大學都發達　美圖夠勵志 - 李華華</title></header><body><h1>中環在線：<br>冇讀大學都發達　美圖夠勵志 - 李華華</h1><p>新股市場真係充滿勵志故事！遠嘅唔講，上星期上市嘅「P圖神器」美圖（1357），兩位創辦人蔡文勝同吳澤源只係中學畢業，美圖成功上市，佢哋即刻坐擁過百億元身家，時下怪獸家長可能要參考吓呢類成功故事嘞。<br>唔講唔知，46歲嘅蔡文勝只係初中畢業，1984年畢業於福建省石獅市石光中學；拍檔吳澤源細佢11年，今年35歲，2001年獲得泉州第一中學高中畢業文憑。<br>冇讀大學並唔影響佢兩位發達。據講，蔡文勝初期喺福建做過擺地攤、賣衫等小生意，2004年佢整咗個265.com，3年後俾Google睇中買咗，從此成IT界紅人。蔡、吳二人2008年合作推出美圖秀秀，2013年推出美圖手機，上周美圖成功上市，市值360億元，蔡、吳持有近五成股權，即刻有超過160億元身家。<br>大家以為美圖主要靠網絡做生意，咁就錯了，睇清楚招股書，公司九成收入來自賣手機。而公司未來嘅發展大計，就係學阿里巴巴創辦人馬雲搞社交電商平台，將貪靚嘅用戶、網絡紅人同潮流品牌擺埋喺一個平台，公司點收錢就未講清楚。<br>早前胡潤研究院公佈《2016胡潤IT富豪榜》，蔡文勝亦新打入榜。所以話呢，要發達唔一定要大學畢業，最緊要有好橋，同埋股票市場。<br><br>李華華<br>mailto:LiWaWa@AppleDaily.com</p></body></html>