<html><header><meta charset="utf-8"><title>財路：博A股轉牛買銀證 - 錢雋</title></header><body><h1>財路：博A股轉牛買銀證 - 錢雋</h1><p>銀河證券（6881）喺咁多隻同級數內券之中，預測PE至平至抵搞，趁呢期港股狂質，睇位兜銀證，博嚟緊大摩報告牛市爆邊。<br>大摩前排發報告，估計內地資本市場會轉為牛市，兼將上證目標由3000點，升到上4400點，喺牛市下可以去到4750點。又滬深股市喺上年第一季瘋牛之後，兩融喺今年第二季都只係keep到喺8,200億至8,500億元水位上落。但啱啱最新數據，滬深兩融到上周四，雖則環比減少135億元（人仔．下同），但仲係keep到喺9,000億元樓上，去到9,560億元，股市最緊要有水到，兩融餘額增加，係good sign。<br>睇番銀證。該行新鮮熱辣數據，到今年10月時淨利潤4.06億元，按月增加40.5%，扭轉再對上幾個月環比下跌情況。又銀證家陣喺全國31個省、市同自治區，設立咗360家證券營業部，網絡規模亦係優勢之一。諗到係，若果好似大摩預測，內地股市轉行牛市，銀證贏在起跑線。<br><br>又啱呢個月頭，銀證公佈發A股一事，已經獲中證監通過，比其他內券股，銀證多個短打誘因。場內專業預估，銀證今、明兩年EPS 0.587港元同0.71港元，明年EPS增長21%，預測10.3倍PE。又參考瑞銀報告所列出行家，同樣以專業綜合預估，海通證券（6837）同中信證券（6030），明年預測12倍PE、華泰證券（6886）11.6倍、光大證券（6178）近11倍，銀證至抵買。又銀證上市以嚟，最高炒到上21.7倍PE，銀證明年預測PE，比呢個PE值，平咗半。<br>銀證現價7.3港元翻半番，上到近11蚊，明年預測15.5倍PE，未上到本身歷史最高值。當炒牛市咁計，銀證上番21.7倍PE，係講緊要升1.1倍，到15.3港元。<br><br>錢雋<br>細價股專家<br>本欄逢周二刊出</p></body></html>