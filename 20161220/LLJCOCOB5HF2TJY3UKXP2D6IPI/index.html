<html><header><meta charset="utf-8"><title>雞年運程（二） - 左丁山</title></header><body><h1>雞年運程（二） - 左丁山</h1><p>今年寫猴年犯太歲（1月18日），傅會長講猴虎蛇豬四個生肖犯太歲，沖太歲，害太歲，刑太歲，要戴掛太歲牌，但另有兩個太歲，即狗與馬，因頭上無吉星拱衞，在猴年比犯太歲者更凶險，更要掛太歲牌作防禦性。左丁山屬狗，就無端端在清晨揸車撞壆，成架車報銷咗，逼住要換新車，但人就乜事都冇，可云夠運，其實自己係每日不離太歲牌嘅。屬馬之梁振英就臨天光賴嘢，本來屬馬之人在雞年有吉星拱照，貴人扶持，點知都係捱唔到雞年轉好運，12月9日就宣佈棄選不尋求連任，嘥咗一位星相名家（在佢辭職前）大大聲講梁振英在雞年行運，篤定連任！<br>明年雞年又會點呢？傅會長話坊間所講係卯酉沖（兔雞），兔沖太歲；酉刑酉，雞人刑太歲；酉戌相害，狗人害太歲；子鼠就係破太歲，以上四個生肖當然要掛太歲牌，但根據去年經驗，未（羊）及申（猴）年生人因無吉星，亦不可不防。至於各生肖運程，可睇通勝之天官賜福圖，傅會長逐個簡述：<br>子（鼠）有太陰、天喜兩吉星扶持，顯示得有力人士（可能係女性）照住，提防官非入衙門。<br>丑（牛）有四吉星──三台、天解、黃蓋、唐符，指有高官高人幫忙提點，行事順遂，提防官非，唔見錢，白事。<br>寅（虎）有月德國印兩吉星，即超高級大人物撐腰，提防小偷、扒手、白事。唔通葉劉會誇啦啦六國大封相？<br>卯（兔）沖太歲，乃凶險之年，頭上無吉星，要食自己，遇上紅燈不要衝，提防耗力耗財而無所得，諸多阻滯，係雞年最無運之生肖！曾司長要搵高人度一度點樣化解。<br>辰（龍）有紫微龍德兩大吉星坐鎮，理應好好，只怕自己無積福，遇上天災，碰到黑天鵝，即是行事謹慎保守的就幾掂。<br>巳（蛇）有天廚一粒吉星，雞年大可遍嚐美食，但提防賊仔嚟搶嘢兼被人篤背脊。<br>午（馬）有天德、紅鸞、福星、祿勳四星扶持，理應仕途得意，一帆風順，喜事重重，可惜亦有凶星四顆，披麻、卷舌、咸池、桃花，指有白事，是非色情醜聞，行為要小心啲。梁特可惜等唔到咯。<br>未（羊）頭上無吉星，凶星就有四顆，均與親友死訊有關，不致傷身，運氣平平。<br>申（猴）頭上亦無吉星，凶星三顆，提防染病，少去殯儀館及提防騙子行騙。<br>酉（雞）有文昌、玉堂、將星、歲駕四吉星扶持，即文星武將皆為己撐腰，應該好掂，只防犯法、見血及白事。林鄭與老虎葉劉有得砌！<br>戌（狗）須防被講壞話、唱衰及交通意外，但有太陽吉星照耀，光明正大冇有怕。<br>亥（豬）不過不失，有驛馬、天乙、地解三吉星，主多旅行，無事不可解決，慎防貪污，或有白事。<br>以上依書直說，信不信由你。</p></body></html>