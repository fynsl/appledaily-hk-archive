<html><header><meta charset="utf-8"><title>大棋局：小心美股現大調整 - Mr. Tregunter</title></header><body><h1>大棋局：小心美股現大調整 - Mr. Tregunter</h1><p>剛過去嘅星期五係美國四期結算日（Quadruple Witching Day），即指數期貨、指數期權、股票期貨、股票期權四樣嘢一齊結算。每年3、6、9、12月嘅第三個星期五都係美股四期結算日，呢一日成交量都會爆升。<br>近幾年美國上市公司都玩緊一套財技，因為利息低，所以不停發債，然後將籌到嘅錢用嚟買番自己公司股票。啲錢唔係攞去投資，唔係拎去發展，係用嚟回購。於是上市公司CEO可以分紅，公司股東賬面身家大升，大家開心。<br>但咁樣會造成一個問題，就係市場被造乾，流通嘅股票越來越少。流動性緊張，冇事好地地，有咩風吹草動就會大幅波動。可以見到過去幾年美股成交量收縮，除咗四期結算日成交量會爆升。由特朗普當選後，市場炒佢會大興土木，美股近排價量突然同時爆升。<br><br>股票喺低位回升爆量係最靚仔嘅走勢，高位一路挾上去一路爆量，往往係大戶開始派貨嘅迹象。美股近排價量結構已唔對路，道瓊斯指數非常超買，S&amp;P 500嘅周期性調整市盈率（CAPE）亦已達28。S&amp;P 500 CAPE歷史平均水平約16至18，只有1929年大蕭條股災前超過30，2000年科網股爆煲前超過40，其餘日子都係30以下。同時，美股散戶做得margin嘅都係專業投資者，近期美股散戶margin倉位持續向下減，即呢班人已經開始唔追貨。<br>現時炒作題材係特朗普會大興土木而且會減稅，即財政擴張及公司盈利可能大增。另一方面美國進入加息周期，欠債者還債成本增加，貨幣政策收緊。財政擴張同貨幣收緊，兩樣嘢係有矛盾。參選時講好容易，實行起嚟有難度。一旦市場發覺特朗普走數，回頭睇今浪可能就係最後一升。進入爆升期大家殺到眼紅，仲會升幾多唔知，可能今晚就跌，可能兩個月後跌，有貨嘅準備隨時轉身，冇貨嘅不宜𠵱家先追，尤其基金佬都開始放假。<br><br>Mr. Tregunter<br>本欄逢周二刊出</p></body></html>