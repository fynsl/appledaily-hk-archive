<html><header><meta charset="utf-8"><title>中環在線：心穎BB俘虜賓架 - 李華華</title></header><body><h1>中環在線：心穎BB俘虜賓架 - 李華華</h1><p>港男女神香香公主（岑麗香）喺加拿大嫁咗畀金融才俊強強成為人妻，唔知係咪賓架愛女神，另一女神心穎BB（黃心穎）上星期五獲邀擔任財資市場公會（TMA）周年晚宴做司儀，現場唔少炒房高手都變身小粉絲，把握良機紛紛上台同女神合照！<br>TMA晚會年年都喺灣仔君悅酒店舉行，今年亦唔例外，例外嘅係搵咗人靚歌甜嘅心穎BB做MC，佢身穿紅色長裙明艷照人，仲即興獻唱咗兩首歌，其中一首係Beyond《喜歡你》。</p><p>中銀總經理上台selfie</p><p>據聞宴會初期，大家對住女神都好含蓄，直到抽獎環節，中銀香港總經理兼投資主管陳少平（Chordio）負責抽獎兼頒獎，將氣氛推高。<br>佢同華華講，雖然心穎係自己偶像，但知道另一位同事係die hard fans，為協助對方一圓粉絲心願，於是力邀對方上台，同偶像握手兼合照。結果一影不得了，之後個個賓架起哄跟伊人selfie；至於當晚金管局高層嘉賓有冇上台齊齊selfie？大家估吓喇。<br>金管局前副總裁彭醒棠不嬲都會聯同金管局與按證公司同事組成live band表演，可惜彭總今年初退休，今年冇呢支歌仔唱喇。<br><br>李華華<br>mailto:LiWaWa@AppleDaily.com</p></body></html>