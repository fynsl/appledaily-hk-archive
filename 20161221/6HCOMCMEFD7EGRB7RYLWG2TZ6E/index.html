<html><header><meta charset="utf-8"><title>Money Walker：內地調控會否變自焚？ - El.</title></header><body><h1>Money Walker：內地調控會否變自焚？ - El.</h1><p>美國加息觸發人民幣貶值潮，連同內地出手調控資產泡沫，中國債滙近期再掀風雲。其實美國加息會造成新興市場震盪已是常識，點解中央偏偏喺呢個危險時期無懼風險搞調控呢？<br>瑞信認為，中央之所以選擇喺呢排刺穿個資產泡沫，係因為擔心泡沫會喺出年十九大臨近時爆破，於是趁早主動出擊引爆。由於早前出爐嘅11月份內地經濟數據表現靚仔，中央認為呢刻係引爆絕佳時機。計落目前距離十九大舉行仲有約半年，意味內地經濟在調控後，仲有足夠時間休養生息。<br><br>中央呢着係咪真係可以打響如意算盤，達到置之死地而後生嘅效果，定係又締造多一次引火自焚嘅紀錄，值得留意。人行調控之餘，更配合埋收短錢、放長錢嘅「縮短放長」公開市場操作，以確保內地流動性唔會因調控而完全被搾乾，繼而損害實體經濟。但筆者只知去槓桿同收緊短期流動性，唔會對實體經濟毫無影響，一切只係程度上問題，所以不論從流動性角度定實體經濟角度睇，A股短期前景都唔見得有幾好。<br>市場原先預期，內地明年十九大前以經濟維穩為上，點知中央忽然開宗明義話要防控資產泡沫。喺先調控資產市場，後維穩經濟嘅部署下，A股同中資股短期表現應該好極有限，睇好內地經濟復蘇相關股嘅投資者，睇怕要畀多少少耐性等一等。<br><br>El.<br> http://fb.com/moneywalkerhk <br>本欄逢周三刊出</p></body></html>