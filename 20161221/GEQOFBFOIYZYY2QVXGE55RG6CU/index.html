<html><header><meta charset="utf-8"><title>【馮仁昭四圍超】原汁原味唔插廣告ViuTV播叱咤搶收視</title></header><body><h1>【馮仁昭四圍超】原汁原味唔插廣告<br>ViuTV播叱咤搶收視</h1><p>免費電視ViuTV不停為觀眾提供新看點，本月初直播咗喺亞博館舉行嘅韓國年度盛事《MAMA音樂頒獎禮》，下月元旦日又會再直播商台嘅《叱咤樂壇流行榜頒獎典禮》，跟住下月21日又會再直播喺台北小巨蛋舉行嘅全亞洲年度音樂盛會《第12屆KKBOX風雲榜》，好多歌手都會出席，包括S.H.E成員田馥甄（Hebe）、五月天等，黃子佼同任家萱仲會做主持。</p><p>下月播《KKBOX》</p><p>無綫早年都試過延遲轉播《叱咤》，即係delay broadcast，不過播出時間有限，仲會刪減歌手得獎感受或演出片段，畀觀眾同樂迷鬧爆。商台喺09年開始喺自家嘅Hong Kong Toolbar進行網上同手機視頻直播，不過觀眾有機會因訊號問題而影響接收。有指ViuTV已經同商台傾掂元旦日直播成個《叱咤》頒獎禮，為咗觀眾可以原汁原味睇晒，ViuTV決定直播期間唔加插任何廣告。<br>ViuTV製作部副總裁金廣誠噚日回應：「我哋始終係BB，想同普羅大眾接近啲，做多元化嘅節目。我哋係會播一啲樂壇有公信力同認受性嘅樂壇盛事，包括《叱咤》同《KKBOX風雲榜》，目前我哋都傾得七七八八。」<br>撰文：馮仁昭</p></body></html>