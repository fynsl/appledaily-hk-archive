<html><header><meta charset="utf-8"><title>太古廣場：邊個話冇free lunch？識食一定咁樣食免費餐 - 關家姐</title></header><body><h1>太古廣場：邊個話冇free lunch？<br>識食一定咁樣食免費餐 - 關家姐</h1><p>「若不用付費，用家才是商品（If you are not paying, you are not the consumer, you are the product being sold.）。」在KOL泛濫的年代，這句說話重新發揮它的魔力。不過家姐我志不在講呢啲marketing系高深話題，而是實實在在、飽肚嘅free lunch。<br>最近一到lunch time，pantry又少咗人。Connie早早閃咗去尋找隱世美食、Priscilla搭叮叮返屋企陪個囡食完飯再返工，叫外賣free lunch塞爆pantry嘅情景已不復見。<br>事源係一個幾個月前出現嘅叫外賣App，家姐我有幸收到風，又喺金鐘呢個咁具地利嘅地方返工，個App當時第一炮就係每個月sponsor三餐free lunch，上限二百蚊。二百蚊即係食到幾多嘢？我唔直接答你，我用例子答你。我叫嘅第一餐free lunch其實係free dinner，記得當日做完中期業績已經死死吓，飯都唔想落街食，偏偏又要喺公司等運到。唯一嘅highlight就係有得食免費餐。<br><br>嗰陣個App仲未有好多餐廳，我揀咗一間越南餐廳，一碗火車頭、一盤刁草薯條配明太子沙律醬、一客蝦春卷，仲有兩罐汽水。落單半個鐘後送到嚟，薯條春卷熱辣辣，火車頭仲分湯上。而我，一蚊都無畀過。<br>App一開始送free lunch，梗係博你download咗個App先，以後再自己畀錢order；又或者博你打卡或者同朋友開心share，幫佢免費賣廣告。人肉廣告就係，你食咗佢餐free lunch，就變咗商品，好似變咗《千與千尋》入面隻豬咁。<br>之但係既然要做商品，梗係要做賺到盡嗰個。新會員優惠當然用到盡，家姐我就食晒三餐free lunch。到Connie佢哋發現呢個App時，已經無二百蚊免費餐呢支歌仔唱，新會員得嗰五十蚊free quota。唔夠食free lunch，我哋都叫咗幾日免費芒果糯米糍同桂花糕做甜品，法國薄餅crepes都叫咗三、四次。媽媽級Priscilla做得仲盡，唔喺公司食lunch，都要叫支竹蔗矛根送到嚟公司，拎返屋企飲。免費喎，why not？<br><br>個App現時已經唔算新，以一個App嘅周期嚟講，簡直係去到outdated嘅階段。呢個時候仲可以點幫自己日日賺？就係成為另一個商品──like佢facebook。公司都深明雞髀打人牙骹軟，日日都定時定候畀折頭promotion code，先到先得。<br>計落我哋成個team加埋，已經免費食咗幾千蚊嘢。當然我哋貢獻晒啲私人資料去開account，又得閒喺WhatsApp同朋友讚吓隻App，仲like埋佢facebook。係做咗人肉廣告㗎，但啲免費炸雞同炸雲吞，又真係幾好食。<br>故事係咪真係咁美好？梗係唔係啦，都話現時個個都出去食lunch又或者帶飯。除咗着數越嚟越少，啲伏位都慢慢浮現。有咩咁伏？下次再教精你，我到站落車趕去譚仔啦。<br><br>【家姐教路】想知道免費優惠，都離不開subscribe email alert同埋like facebook。記得呢啲promotion多數有期限，如果唔想蝕，不妨order啲唔使補錢嘅細額小食，珍珠奶茶都係一個好選擇。最後最後，confirm order之前記得望吓係咪真係用咗promotion減咗價，詳情下次伏位揭密再講。<br><br>關家姐<br> https://www.facebook.com/kwangajei/ <br>本欄逢周三刊出</p></body></html>