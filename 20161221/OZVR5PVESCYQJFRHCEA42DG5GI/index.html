<html><header><meta charset="utf-8"><title>【香港首個】Lego人仔模擬港人生活蝙蝠俠煮「小丑綠豆沙」</title></header><body><h1>【香港首個】Lego人仔模擬港人生活<br>蝙蝠俠煮「小丑綠豆沙」</h1><p>「Lego係一種世界語言，唔同國家嘅人望住呢啲黃色人仔，唔洗講嘢已經會會心微笑。」曾獲CNN報導，首位將Lego融入本土文化嘅攝影師Ric Tse，希望用代表童真嘅Lego人仔，講畀全世界知，香港人生活如何。<br>記者：黃芷蔚　攝影：Neo</p><p>Ric早排上載咗幾張以本地嘢食為題嘅照片，相中Lego人仔忙碌地搬運燒賣、製作菠蘿油、砵仔糕，網民都大讚「好得意」「好特別」。得意背後，佢花咗好多心機，拍Legography最大難題係班人仔同實景比例差好遠。於是Ric會影張合適嘅街景相，印出嚟做背景，襯托黃色人仔影多次，務求做到Lego真係融入香港生活一樣。</p><p>拍攝當日見到Ric屋企擺放一張尖東海旁全景相，入面有人selfie、睇雜誌、就連影相檔攤嘅「相中人」都係Lego人仔，但Ric最滿意係天朗氣清嘅維港背景：「呢個景捕捉咗差唔多一年時間。我係有正職嘅，嗰時返工一見到好天，就會同老闆請補假出去影。」<br>佢強調唔會為「本地」兩字而夾硬影相，要諗好晒成個idea，覺得有趣先影。好似下年年頭會有蝙蝠俠Lego電影上映，佢即場示範將蝙蝠俠Lego融入佢嘅「香港食物系列」，抽埋電影《自殺特攻》水：「綠色化學池其實係綠豆沙，蝙蝠俠運綠豆，羅賓就運海帶，煮熟小丑同小丑女。」想睇佢拍攝過程就睇片啦！</p><p>Ric Tse Photography:<br> https://www.facebook.com/rictsephotography/  </p></body></html>