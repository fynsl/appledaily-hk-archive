<html><header><meta charset="utf-8"><title>收市閒情：逃避雖可恥但有用 - 千頌C</title></header><body><h1>收市閒情：逃避雖可恥但有用 - 千頌C</h1><p>中華上下五千年文明，近年喺創新方面成就係值得被肯定。我冇講錯，假雞蛋、假豉油……有邊樣唔令人嘆為觀止，震驚全球唔知幾多億人。展望將來，本人大膽預測，中國喺科研方面將再上另一個高峯。<br>今時今日，你食碗叉雞飯要打卡，然後hashtag「#減肥咩嚟㗎」；睇書要打卡「#今天是文青」；跑步更加要打卡「#我喜歡堅持」、「#汗水不會白流」……如是者，唔知雞先定蛋先，馬拉松近年成為中國嘅潮流，絕大部份人跑完都會post上網展示陽光嘅一面。單係今年，中國已搞咗超過300場馬拉松；出年更可能達500場！睇返2011年，只係有22場！就係咁，聰明嘅中國人發現了搵錢新戰線──代跑產業！</p><p>只要你上淘寶，就輕易搵到專業代跑。你想將跑步App cap圖放上網？親！淘寶幫到你「10元10公里、20元半馬、40元全馬」；你想真人參加馬拉松？親！「450+個跑步勇士，遍佈中國各地，90%的人可以完成全程馬拉松，幫您實現私人訂制夢想。」甚至你想某段路加速暴走？親，明碼實價，有錢就沒問題了。<br>自古請槍多的是，但請槍請到有產業鏈，將一個純為虛榮服務嘅行業，光明正大集團式經營，相信只有中國人先做得出；更兒戲嘅係，呢班「跑步勇士」唔理好醜，但求做跑手！剛剛周日深圳搞嘅馬拉松，女士組跑第二同第十嘅健兒，影相出嚟竟然係兩個麻甩佬！喂！做騙子都畀啲專業精神呀！至於今個月10號廈門半馬賽，有一個代跑者猝死！彷彿任何好事落入中國人手上，都會變質，甚至變成悲劇。</p><p>不過最近睇過一篇文章，講到中國手機支付行業行得咁前，原因唔係勇於創新，而係因為偽鈔太多，手機支付唔搞唔得。同樣，當請槍騙子殺入中國馬拉松，已經有人研究要用生物識別技術核實身份！為封殺騙徒，反而催生科研進步；呢啲叫咩，叫「逃避雖可恥但有用」！<br>中國今時今日科網發展咁快，騙徒，絕對係功不可沒。一個痴線嘅國度，總會孕育出一啲痴線嘅成就。<br><br>千頌C<br> http://www.fb.com/winbigwok <br>本欄逢周三刊出</p></body></html>