<html><header><meta charset="utf-8"><title>劇迷嫌《鬼怪》冇肌睇翻loop孔劉李棟旭爆肌片</title></header><body><h1>劇迷嫌《鬼怪》冇肌睇<br>翻loop孔劉李棟旭爆肌片</h1><p>近日唔少煲劇迷陷入咗選擇困難症，事關喺Viu熱播中嘅韓國新劇《鬼怪》中，兩位男主角孔劉同李棟旭各有專長及特色，孔劉扮演長生不死嘅鬼怪，為咗了結生命，幾百年嚟都尋覓佢嘅鬼怪新娘，點知當鬼怪新娘金高恩出現時，活喺世上900幾年嘅孔劉初嚐戀愛嘅滋味，佢為自己是否結束生命而不斷爭執。<br> <br>至於飾演地獄使者嘅李棟旭，失去記憶嘅李棟旭連自己名字都唔知道，佢為咗工作一直都冷漠無情，直到劉仁娜嘅出現，佢終於開始一步一步對劉仁娜產生感情。劇迷對於兩個男角同樣鍾愛，特別係二人喺劇中成日鬥氣鬥嘴鬥法力，真係十足十睇緊情侶耍花槍一樣。<br> <br>不過呢有追開韓劇嘅觀眾可能會奇怪，劇集播出已經六集，點解仲未有韓劇男星指定動作「騷肌」場面？事實上韓國男星拍韓劇一向都好大方，赤裸上身騷肌肉係指定動作，而孔劉同李棟旭亦唔係吝惜嘅人，二人之前拍劇都有騷肌場面，當中孔劉由早年未算好大隻時都有騷過肌，而李棟旭之前拍《鋼鐵人》時仲苦練過一身肌肉。<br> <br>雖然唔少劇迷都話即使孔劉唔除衫，但係佢哋都可以看穿佢件衫，睇到衫下面嘅一身肌肉，不過呢想睇孔劉同李棟旭肌肉好簡單，睇返佢哋舊作就大把有得你睇，當中孔劉身形操到最高峰境界就應該係2013年上映嘅韓片《嫌疑犯》，當時佢因為扮演曾經係朝鮮特殊部隊中嘅成員而操到一身爆肌，喺片中孔劉仲要應付大量動作戲。<br> <br>但係對於女粉絲來講，今年2月喺韓國上映嘅《男與女》就令粉絲睇到「心心眼」，片中孔劉同全度妍有火辣床戲，兩人大演不倫之戀，此片係孔劉首部情慾戲，佢都算好大方，全裸上陣肉搏全度妍，激情場面真係滿足晒女粉絲想睇孔劉Body嘅心意。<br> <br>至於李棟旭身形予人感覺偏瘦，不過其實佢係禾稈冚珍珠，本身成日操弗自己嘅李棟旭，曾喺多齣劇集都有露肉場面，好似《Hotel King》、《鋼鐵人》等都有多次騷肌。<br> <br>兩個都咁正，真係叫人點揀喎。</p></body></html>