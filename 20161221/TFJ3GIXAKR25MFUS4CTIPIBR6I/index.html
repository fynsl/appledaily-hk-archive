<html><header><meta charset="utf-8"><title>求驗客手記：笑對巴克里收山腳軒仔贏波贏風度</title></header><body><h1>求驗客手記：笑對巴克里收山腳<br>軒仔贏波贏風度</h1><p>禮拜一場默西賽德打吡相當有火藥味，愛華頓嘅巴克里出「收山腳」踢利物浦隊長佐敦軒達臣，搞到雙方球員差啲開拖；利物浦就靠沙迪奧文尼補時四分鐘入波，作客以1:0絕殺「拖肥糖」，主場球迷掟煙花入球場，搞到烽煙四起，好似拍緊戰爭片咁。雖然場波火藥味濃，但當事人軒仔好有大將之風，話球場事球場了，已經原諒咗巴克里。</p><p>球證網開一面只罰黃牌</p><p>默西賽德打吡向來都踢到飛砂走石，呢場都唔例外。喺68分鐘，巴克里落地飛鏟軒仔，出腳遲咗又唔收，右腳鞋底踢中軒仔腳眼，搞到呢位紅軍隊長慘痛倒地。巴克里都算逃過一劫，出收山腳都係被罰黃牌，不過最好彩嘅應該係軒仔，食咗呢腳都冇大礙，可以繼續踢。<br>賽後記者追問軒仔，軒仔好大方咁話巴克里只係無心之失，「巴克里出腳係遲咗，我好清楚佢份人，佢係個好人，同埋我哋係好朋友。我認為佢只係純粹出腳遲咗，同埋完場後佢都主動同我道歉。喺打吡戰出現呢啲事係好正常，大家都付出百分百去爭取勝利。」領隊高路普就話：「巴克里好運，軒仔更加好彩，冇更嚴重嘅事發生。」呢次粗野攔截仲令雙方球員衝突，好在球證甸恩及時控制得住，畀咗張黃牌愛華頓嘅史密斯高文。賽後愛華頓領隊朗奴高文都冇護短，話巴克里唔抵幫，但佢話利記中堅洛夫雲喺衝突中都好激動，唔明球證點解只係罰佢啲人。</p><p>文尼補時絕殺拖肥</p><p>話呢場波有火藥味，唔單止係講氣氛，而真係有陣味！喺補時四分鐘，利物浦嘅史杜列治遠射中柱，文尼快一步執雞射入，幫紅軍絕殺愛華頓贏1:0。愛華頓門將史基倫保喺64分鐘傷出，後備入替嘅祖爾盧保斯就係慢咗文尼一步，令到主隊喺補時全失三分。球迷之後掟煙花入場，搞到個場煙霧彌漫，好似北京啲霧霾咁樣。<br>高路普賽後大讚傷癒復出嘅史杜列治有級數，係紅軍贏波嘅關鍵，「當你有個好似史杜列治咁好嘅球員坐喺後備席，你會成日諗幾時派佢上陣。今場好難踢，雙方形勢緊湊，史杜列治入場後幫咗我哋好多。」我求大俠都認同史杜列治有質素，但問題係佢實在太玻璃，話唔定過多兩場又長唞。利物浦贏波後以37分升上第二位，落後榜首車路士六分。</p></body></html>