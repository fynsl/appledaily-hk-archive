<html><header><meta charset="utf-8"><title>雞年運程（三） - 左丁山</title></header><body><h1>雞年運程（三） - 左丁山</h1><p>講生肖運程，係比較粗疏一啲嘅，詳細推算還要有齊個人嘅時辰八字是否配合得宜及排列大運等等，不可一概而論。今年1月19日本欄引述傅會長講三大高官（梁特、林鄭、莊曾）之猴年運程，指屬馬嘅梁特在猴年運程最差，林鄭與莊曾都好好。眨吓眼到咗年尾，梁特突然間孤立無援，黯然宣佈棄選，令全港大出意料之外，亦令街頭響起歡呼之聲，故此流年運程之說，固然不可盡信，亦不可輕視蔑視之。<br>雞年方位吉凶又如何呢？傅會長教左丁山睇丁酉年山向月利圖，內容頗繁複，左丁山在專欄只能作撮要簡錄，如有錯漏，鬧左丁山可也。<br>中央：一白位，中央泛指中國，一白乃聲名，顯示中國在雞年國譽隆盛咁話。<br>東方震位有八白，八白指銀両，東方旺財有銀両，顯示亞洲經濟興旺，但有三煞（坐煞災煞生煞）恐有地震天災，禍及人群。<br>東南巽位，九紫坐鎮，指喜事重重，偶有小事阻頭阻勢。<br>南方離位，五黃之地，不吉，主苦難大而頻繁，印度澳洲等地有麻煩。若家門向南，宜放置啡黃灰色地氈及在門口旁邊放置黑色樽，內放滿八成水。<br>西南坤位有七赤，指爭吵多，議論不絕，得個講字。<br>西方兌位，三碧掛帥，指爭吵劇烈以至有分裂離婚之虞，宜在家中西方放置紅色花瓶或紅色燈。<br>西北乾位有二黑，指疾病來襲，不要在東西北方位牆上打釘，如有必需，則打釘後用碌柚水抹打釘地方或燒黃皮葉浸水灑之。平時放置紅色塑膠花樽，八成水，宜放紅花，祈轉禍為吉。<br>北方坎位有六白，六白代表權威，有權話事，香港人最知道邊個係老闆及大老闆身處北方。<br>東北艮位有四綠，指男女事，好聽啲就係浪漫愛情拍拖，男士難聽啲就係慎防帶綠帽或甩拖。<br>以上各點，又係信不信由得你，唔好鬧左丁山迷信。今年1月20日本欄引述傅會長講猴年方位吉凶，指西南方不可太歲頭上動土，偏偏香港高鐵及主要基建皆在西南方，而工程不順利及有延誤，都算中咗幾成。綜觀過往幾年經驗睇，方位吉凶之說，宏觀啲睇，大致無錯，若要微觀深入，還要配合更多因素，否則風水師咁辛苦用羅庚慢慢逐尺檢視嚟做乜喎。左丁山與各讀者人在東方，當然高興，知道今年東方有八白（銀両），但因東方同時有三煞，須慎防天災地震影響市道唔見銀！</p></body></html>