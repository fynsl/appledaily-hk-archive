<html><header><meta charset="utf-8"><title>係男人都攬 - 邁克</title></header><body><h1>係男人都攬 - 邁克</h1><p>這個黃耀明真是越老越盞鬼，結伴歐遊拍電視的劉以達興致勃勃話有意去蒲，他嬉皮笑臉指老拍檔想蒲的其實是教堂，記者問他如果香港同志有得結婚你結唔結，他答有對象的話「會勉為其難結一次」，哈哈哈，如此牽強，慘過拉牛上樹，他男友（假設有）都唔知嬲好定笑好。另外一位相熟的法國基佬就講，「人哋咁辛苦先至為我哋爭取到，唔結似乎唔係幾好意思」，可見打崩頭的結婚員雖然在女界數目龐大，男界則不論攣直皆不特別恨拉埋天窗，同志之所以不辭勞苦為一紙婚書嘈喧巴閉，歸根究柢正如黃先生所講，「就算我不結婚，都應該有這個權利」。此論調乍聽不無生人霸死地之弊，又不是有不可告人的理由非結不可，點解係都堅持人有我有？這，就是民主社會的可愛了，做人不能不講原則，取得份內利益備而不用，你不認為更高貴嗎？<br>坊間對平權的認知，彷彿滯留在中古時代，譬如親愛的陳志全在立法會撐鄭松泰，何君堯竟然陰陰濕濕指他「因大愛而提出動議」，懵閉閉的他一頭霧水，幸好和何君堯心有靈犀的蔣麗芸不怕死八妹形象深入人心，加把嘴解釋「即係話你係男人都攬呀」，方才明白對方的惡毒。歧視真是無處不在，因政見不同的議員身為同志，便搬出「啲基佬好鬼濫」的偏見，實行曲線人身攻擊，這種外國人稱為「皮帶以下」的卑劣手段，屬於動機非常不良的口頭性騷擾，平機會主席陳章明，你還等什麼，做嘢啦！受人錢財與人消災，勉為其難都要行動㗎，因住啲基佬係男人都攬，就係唔攬你一個呀！</p></body></html>