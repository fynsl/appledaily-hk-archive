<html><header><meta charset="utf-8"><title>不分忠奸教育子女鄭中基容許囡囡爆粗</title></header><body><h1>不分忠奸教育子女<br>鄭中基容許囡囡爆粗</h1><p>「暴龍哥」鄭中基同有線前主播余思敏之間育有一女一子，分別係已經5歲嘅Emma同下年2月就兩歲嘅Evan。據知，鄭中將培育子女嘅重任交畀太太余思敏負責，喺12年，鄭中基接受傳媒訪問時曾透露，自己希望囡囡可以喺3歲先返學，但礙於社會競爭大，所以幫囡囡報讀學前班，而佢同余思敏幫囡囡揀嘅幼稚園，主要係透過遊戲來畀小朋友學習語言、認知同社交能力，加上學校有外籍老師駐校，並以兩文三語教授，所以啲學生畢業後多數都可以入讀國際學校。<br> <br>而鄭中基同余思敏對教育子女嗰一套亦有同樣睇法，鄭中基曾表示佢哋兩公婆唔會分飾忠奸角教育小孩：「囡囡如果同我玩，咁啱曳曳，我會同佢講唔可以咁做，否則媽咪會嬲；相反囡囡同媽咪玩，遇到相同情況，我就要出場，呢招囡囡好肯聽。」<br> <br>喺教育子女方面，鄭中基亦有啲另類，佢包容到囡囡講粗口，事源有一次Emma喺佢講電話時學咗一句粗口，之後某日突然間記得而爆粗，搞到全車人望住爸爸鄭中基，但鄭中基冇嬲不特止，仲覺得囡囡冇講錯：「佢講得啱喎，佢冇用錯呀，我冇教過，其實佢大咗都會識，問題係喺父母面前講唔講，就算講都唔係乜嘢大件事。」鄭中基又話：「如果真係見到媽媽對小朋友講，我就會話：『呢個auntie曳曳嘞，唔應該講啲咁嘅嘢嘅……係都大個啲先啦！』」嚟教番囡囡乜嘢先係正確。<br> <br>為咗一對子女，鄭中基唔單只小心講嘢，戒粗口之餘，更開始戒煙，佢今年9月喺澳門舉行演唱會時透露過：「「有小朋友之後係食少咗煙，因為我去到邊度食，個女都會飆到出嚟問：『乜咁臭呀？』唉！得嘞得嘞，然後整熄支煙。就算我喺屋企樓下車房，佢都會衝落嚟問：『乜咁臭呀？』我就會唔食。」連余思敏都要靠老公個「前世情人」嚟治佢。<br> <br>其實除咗呢啲實際行動，婚前係浪子嘅鄭中基，喺結婚生女後，變成一個顧家男人，佢會要求開早更，希望趕得切夜晚7點半返屋企同仔女食飯，把握兩個鐘嘅黃金相處時間，或者寧願9點半後再出門口做嘢。</p></body></html>