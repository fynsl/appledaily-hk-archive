<html><header><meta charset="utf-8"><title>女神tea time：買定賭股過聖誕 - Fifi</title></header><body><h1>女神tea time：<br>買定賭股過聖誕 - Fifi</h1><p>臨近聖誕，無論美股到唔到二萬點，港股都係無動於衷，大家早已收爐諗去邊玩，如果近近地唔想返大陸又唔想飛，澳門都係冇得揀之下嘅選擇。澳門旅遊局長就話，聖誕節期間客房預訂唔錯，相信入住率與往年相若。預計今年訪澳旅客約3,000萬人次，過夜旅客較往年增加，達到年初指標。<br>其實濠賭最壞情況已過，亦一早已反映晒喺股價。以銀娛（027）為例，股價下半年以來已反彈三成。追落後嘅可留意「小賭王」何猷龍旗下新濠國際（200），股價雖然都有反彈，但累積升幅只有15%，明顯落後一截。<br><br>另外，新濠國際近日宣佈斥資92.07億元，從皇冠集團（Crown）手上購入新濠博亞股權，並成為單一最大股東。近年賭業係差，加上皇冠之前有18人被捕，令新濠博亞股價較兩年前高位，已經唔見三分二。皇冠已無心戀戰，咁啱何猷龍需要大展拳腳，趁低掃平貨相信必有後着；加上澳門賭收已回穩，股價月初回吐後，近日股價都企定，可買定等過年。<br>另外，賭收有起色，澳博（880）市佔超過五分一，自會受惠。公司去年因投資失利錄一次性減值虧損2.5億元，加上衞星娛樂場暫停營業，影響盈利1.43億元；今年冇咗呢啲負累，可以一吼。<br><br>Fifi<br> http://fb.com/lovefrystock <br>本欄逢周五刊出</p></body></html>