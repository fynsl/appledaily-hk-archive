<html><header><meta charset="utf-8"><title>隔牆有耳：無證議員唔想睇東江水 - 李八方</title></header><body><h1>隔牆有耳：<br>無證議員唔想睇東江水 - 李八方</h1><p>發展局去信立法會發展事務委員會，話同廣東省有關當局商議後，建議明年2月19至20日考察東江水。發展事務委員會有幾個民主派都冇回鄉證，包括民主黨涂謹申、社民連梁國雄同香港眾志羅冠聰等。<br>雖則之前中央放風話會向民主派發還回鄉證，而支聯會副主席蔡耀昌亦成功拎番，但八方問過幾位冇證議員，統統對北上視察東江水而去拎番回鄉證意欲不大，聰聰直言暫時冇計劃拎番回鄉證，長毛則話要先問咗發展局局長陳茂波仲當唔當佢係議員，「唔該佢講清楚先喇！」<br>點解長毛會咁講？皆因人大釋法後，陳茂波出席發展事務委員會時稱，政府正研究個別議員宣誓係咪無效，所以佢答有關議員問題並唔代表接納其宣誓有效喎。</p></body></html>