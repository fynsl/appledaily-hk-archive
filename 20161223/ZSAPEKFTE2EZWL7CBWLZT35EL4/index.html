<html><header><meta charset="utf-8"><title>【又到聖誕】聖誕大餐最啱配邊款酒？品酒達人話你知</title></header><body><h1>【又到聖誕】聖誕大餐最啱配邊款酒？<br>品酒達人話你知</h1><p>臨近聖誕大家忙到「頭都大晒」，除了買聖誕禮物外，亦都要籌備聖誕大餐，佳餚當然要配美酒，但到底甚麼酒最襯聖誕大餐呢？《蘋果》記者請教了品酒達人，教大家揀最啱過節靚酒！<br>駐洛杉磯記者：張紫茵<br><br>位於洛杉磯帕薩迪納（Pasadena）的酒品專賣店老闆Peter Nelson亦是一位高級品酒師，店內有逾500款酒品，大多是葡萄酒，亦有部分日本清酒及啤酒，逢周四至日指定時間亦會有評酒活動。<br><br>Peter表示，最近最好賣的一定是較大路的赤珠霞（Cabernet Sauvignon）及梅洛（Merlot)，價錢豐儉由人。但如果要符合節日主題，就主菜配紅酒就最好不過。因聖誕大餐多以紅肉為主菜，所以建議可以揀法國勃艮第（Burgundy），配上三文魚、牛扒、火腿、甚至火雞都非常「夾」，有時30多美元就可以買到一級酒莊的出品。<br><br>食完聖誕大餐後，當然少不免以甜品作結，在配搭甜品方面亦有不少選擇，主要以甜酒為主，例如德國甜白酒Riesling，又或者甜甜的葡萄牙的砵酒（Port），但甜酒的價錢通常會較高，因甜酒背後的勞動成本較高，工人要逐粒提子揀選，所以一枝靚的陳年砵酒可能就要索價過百美元。<br><br>葡萄酒的種類多如繁星，如果想減低「中伏」機會，可以利用部份手機app去辨別到底值不值得買。較為大路的app 為Vivino，只要用鏡頭拍下酒的標簽，就會有用家點評的分數，最多為5粒星，奪到4粒星的酒性價比通常不俗。Peter就推薦另一個較專業的app，叫Cellartracker，他表示內裏大多是「專業酒鬼」，會比Vivino更加有說服力。<br><br>節日慶祝難免會飲多幾杯，Peter亦有一些小貼士以防大家宿醉，如果要飲不同種類的酒，記得由酒精含量低的開始；另外在飲酒的時候，亦記得要多飲水去沖淡，份量為一杯酒要飲一杯水，最重要是飲得高興亦要適可而止，見好就收啊！  </p></body></html>