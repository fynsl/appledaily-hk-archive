<html><header><meta charset="utf-8"><title>接王晶羅鈞滿班　蘇永康搶做新一代負皮王</title></header><body><h1>接王晶羅鈞滿班　蘇永康搶做新一代負皮王</h1><p>負皮是如何煉成的？其實唔難嘅，只要口沒遮攔兼惹火，或者係不斷有是非，都好易引起網民圍剿，再講多幾句，久而久之就好易變成「負皮王」喇。<br> <br>王晶：<br>王晶不嬲都好有「自信」，一向都有同網民開火嘅習慣，試過為《大唐雙龍傳之長生訣》選角問題同fans嗌交；又試過就雨傘運動同前學民思潮召集人黃之鋒喺facebook駁火。<br> <br>俾人負評唔係一日嘅事，今年初仲有人話杯葛王晶套賀歲電影《賭城風雲3》，而王晶又好寸咁話香港，票房只係得內地嘅25分之1……王晶啲言論咁唔重視佢出身嘅香港，就知點解點啲人要負皮佢啦。<br> <br>羅鈞滿：<br>講起羅鈞滿，會諗起啲乜？滿身是非囉！幫佢數一數，2012年違反交通條例停牌3個月；13年被指曾經炒燶窩輪 ，幾十萬債要家人幫手填數；之後又博出位，指王維基嘅香港電視不獲發牌係商業失敗；2015年又背住女友張文采搭上空姐，結果被對方狠批浪費花陰；再到今年3月，再次因為醉駕，被判社會服務令同停牌兩年。<br> <br>咁多是非，有人就寫咗篇網文《做人別太羅鈞滿》，一邊暗寸佢唔生性，一邊叫人唔好學佢。負評太多機會又冇珍惜，結果係連大台都唔同佢續約，喺上個月台慶日，羅鈞滿要宣佈離巢。<br> <br>蘇永康：<br>蘇永康一向都好有火，睇佢年中同「天下第一關」鄭紹康隔空開火，就知佢像講嘢唔顧後果。上月底蘇永康宣佈老來得子，咁高興當然要分享啦，不過佢講到對個隻嘅期望，就好狠咁話：「我唔想生個梁天恆，我唔想生個游蕙禎，我要佢識分莊閒。 」一次過拉咗梁頌恆、梁天琦同游蕙禎落水，搞到網民反感。<br> <br>蘇永康仲被人拎番以往吸毒件事嚟講，又俾人喺facebook洗版，不過統統都俾蘇永康刪除晒啲留言，成為新一代負皮王。</p></body></html>