<html><header><meta charset="utf-8"><title>Hermès餐具配 Suki親手拿手菜　最豪聖誕P</title></header><body><h1>Hermès餐具配 Suki親手拿手菜　最豪聖誕P</h1><p>徐淑敏（Suki）有個識食老公黃浩（Kenny），偏偏Kenny又熱愛下廚，Suki婚後一直做幸福人妻，十指不沾陽春水，不過今年9月，佢的起心肝到東京學藍帶法國菜，學藝3個月，本月中先返到港，撞正聖誕節，佢前晚就喺屋企提早開party，Suki大顯身手，一共煮咗5道菜，除咗屋企人，「沈大師」沈卓盈、陳智燊（Jason）同老婆宋熙年都有口福，搶先試到Suki嘅手勢。<br> <br>Suki精心設計嘅聖誕餐，有雞肉開心果鵝肝、馬賽魚湯、龍蝦、炖牛肉同法式燉梨伴雲呢拿雪糕，佢由劏龍蝦到雪糕都親自炮製，所以佢花咗兩日時間準備，無論味道到伴碟都好有功架，甚有高級餐廳水準。Suki甚除咗好緊張食物質素，佢連餐桌布置都好有要求，佢親自擺位，仲用Hermès餐具同Swarovski水晶杯招呼賓客，非常高貴。<br> <br>Suki每上一道菜，佢匆匆吃完又去廚房打點下一道菜，Kenny雖技癢，但都全晚忍手，將廚房交畀Suki，沈大師、Jason同宋熙年邊食邊讚好味道。佢哋食完仲玩交換禮物，沈大師抽到米奇老鼠餅機，佢搞笑話拎住當2017最潮手袋，宋熙年抽到潤手霜，佢話好啱用。Suki三個囡囡Vianna、Renee同Isabella就大豐收，收禮物收到手軟，佢哋即收即拆。<br> <br>靚仔Jason果然有異性相吸能力，Suki三個囡囡係咁黐住佢，宋熙年笑言唔怕老公畀女圍。Jason同宋熙年新婚，佢哋都鍾意小朋友，但先享受二人世界先考慮生B。問宋熙年係咪要學Suki生三個？佢話：「兩個夠晒數，三個湊唔掂。」沈大師話聖誕未有人約，派對尾聲，大家再同Kenny媽咪切蛋糕，慶祝佢日前74歲生日。<br> <br>Suki話東京學藝，學咗至少150道菜，佢大把殺手鐧整畀屋企人同友人享用，佢話：「呢次我學第一次宴客，我未係好滿意，只畀自己70分啦，下次可以再好啲。」Suki同Kenny噚晚開P狂歡到凌晨，噚日佢哋一家7口，三代同堂出發去杜拜過熱辣辣聖誕，玩到跨年先返嚟。</p></body></html>