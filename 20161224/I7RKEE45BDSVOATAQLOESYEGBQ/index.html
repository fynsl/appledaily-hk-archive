<html><header><meta charset="utf-8"><title>捉杏兒入柴房慢慢嘆神仙B：其實佢想污辱我</title></header><body><h1>捉杏兒入柴房慢慢嘆<br>神仙B：其實佢想污辱我</h1><p>神仙B喺電影《三五成群》嘅亮眼程度，令網民呢十幾年嚟都人肉搜尋佢，同keep住搵佢嘅作品。終於終於，神仙Ｂ有新作喇！大台新劇《巾幗梟雄III之諜血長天》，Ｂ哥喺劇入面扮演日本兵，仲將胡杏兒拖入柴房.....<br></p><p>我哋早前就問返Ｂ哥當日拍攝情況，佢話：「都兩年幾前喇，我捉佢返去柴房諗住慢慢嘆，點知未嘆就俾蕭正楠打瓜咗。」慢慢嘆？即係咩意思先？B哥就講笑咁話：「慢慢嘆？即係傾下偈呀，同佢講下近況咁樣囉！ 強姦？有時未必架喎！或者係佢強姦我！」<br>記者：倩宜　攝影：馮峰、Neo</p><p>龍虎武師出身嘅B哥，以前成日都客串幕前，不過做嚟做去都係奸角多，問到佢怕唔怕被定形？佢話：「奸同忠都冇乜問題嘅，俾咩你都要去做。我試過做兵，唔記得係咪《尋秦記》喇，前面講到點淒涼，佢係度講我就入戲，點知第二日孟海打俾我，佢話睇到我企係後面，演得仲淒涼過前面，搶晒前面啲戲！」</p><p>雖然近年轉咗行揸的士，但B哥對演戲仲好有熱誠，話用得着佢嘅話，幕前幕後都可以做，不過前題係要尊重佢。「之前我推過一個，佢搵我去做演員，我話要俾劇本我先，佢話OK，但到開拍之前都未有，我再問佢，佢就話導演話無劇本。」B哥續說：「無劇本都唔緊要，但你起碼要話俾我知去做啲咩，即使場戲係去到咩都唔駛做坐係度，咁我都知係要坐係度丫，佢咩都唔講就叫我去，佢都話搵我做演員啦，我又唔係去做特約，所以我最後無去到。」</p></body></html>