<html><header><meta charset="utf-8"><title>醫院小丑分享歡樂這個聖誕不寂寞</title></header><body><h1>醫院小丑分享歡樂<br>這個聖誕不寂寞</h1><p>【本報訊】「退休也可以為人帶來歡樂……我哋希望將小丑嘅快樂帶到病人身邊！」每年聖誕這普天同慶的日子，總有不少病人無法回家慶祝，只能在寂寞的病房度過。為了令他們在聖誕節增添色彩，紅鼻子醫院小丑協會一班主要由退休人士組成的小丑，每年都會在醫院粉墨登場，表演趣劇大派禮物，甚至把氣球扭成求婚的鮮花，讓已屆暮年的病婆婆重拾花樣年華的回憶，使病人暫時忘卻身體的不適，與家人齊齊重現歡顏。縱然歲月不留人，但快樂總可留住，開心小丑永不言老、永不言休。<br><br>記者：周子惇、張珮琪<br><br>有香港「小丑王」美譽、兼是紅鼻子醫院小丑協會創辦人吳浩賓(KenKen)稱，創立協會訓練小丑義工，主因是有感不少病人長期住院，「未必可感受到外面嘅世界，故希望透過小丑把歡樂帶到他們身邊」。談到如何令人快樂，KenKen稱真誠最重要：「我哋成日講小丑點樣令人開心，其實係需要用自己嘅真心做出嚟，嗰個真心唔可以去copy（抄襲）其他人！」這種對「真心」的追求，對於KenKen學生之一「靚靚」來說有切身的體會。<br><br>以前在大機構從事培訓管理工作的靚靚，數年前提早退休後希望回饋社會，加入老人義工服務行列。靚靚坦言，從前對於醫院的病友為了看院內表演，竟連沖涼也不願，感到不明所以，但3年前她的哥哥因患癌症，在醫院治療康復後須入住護老院，期間哥哥竟曾試過要求靚靚不要前往探望，理由以免阻礙他觀賞護老院的歌唱表演，令她覺得詫異，也想了解背後的因由。<br><br>「有一次我去到醫院欲探病時唔見咗佢，原來平時周圍wet同牛高馬大嘅佢，竟然喺醫院開緊生日會。原來一啲好簡單嘅活動，例如吹蛋糕慶祝、碌個保齡球，已經可以令病人非常開心！阿哥返嚟仲開心話：『我有禮物呀！』其實份禮物好簡單嘅啫，但為佢帶來好大嘅歡樂！」<br><br>靚靚此時終於明白病人「喺醫院入面真係好悶」，故外界若肯真心接觸及關心他們，即使很簡單的表演都會令病人好開心，令她決定積極參與小丑表演，與義工們同向病人獻一份真心。<br><br>KenKen稱小丑採訪活動全年不絕：「我哋協會每月定期去醫院探訪、表演，聖誕都唔例外，醫院有聖誕party都想我哋用小丑身份參加，帶畀病人歡樂，小丑嘅快樂唔單止感染病人，亦都可幫醫護人員減壓，拉近病人同醫護人員嘅關係！」<br><br>踏入12月，KenKen及靚靚與一班小丑馬不停蹄，出席不同醫院的聖誕派對，《蘋果》採訪當日，見到一班小丑們悉心化妝，每人有不同鬼馬造型，但取材都是色彩繽紛，靚靚就以七彩上衣襯上不同圖案、繡了花名「靚靚」的工人褲出場，戴上彩藍色冷帽及聖誕樹造型眼鏡，活力十足，難以想像她卸妝後是一位退休主婦。<br><br>派對中由KenKen帶領6名小丑表演雜耍，其間他使出拿手絕技一秒吹漲一個長條氣球，將之扭成一朶花，即場表演向婆婆求婚趣劇，逗得婆婆笑逐顏開。KenKen說每次表演看見病人即時報以燦爛笑容，都是一種鼓勵，當中求婚趣劇更令他印象深刻，「有婆婆感動到喊，跟住我事後問番佢，因為我都驚我係唔係嚇親佢，佢就覺得令佢諗番起舊時結婚，或者有啲(婆婆)甚至乎話未收過花，有我哋送花畀佢好開心，呢啲小小嘅嘢令佢哋有個感動時刻，我覺得係好值得去做」。<br><br>KenKen的座右銘是「小丑係唔會輸」，因為從小丑的角度，缺點都可變優點，只要把缺點放大，也可誘觀眾發笑，靚靚做小丑的體會亦近似，便是學懂了親人的表面的缺點，從另一角度看其實亦可以是優點，若肯溝通，磨擦自然減：「我做小丑自己都有得着，因為從中都學咗唔同嘅嘢，例如學懂咗同老人家溝通其實係好㗎，因為我媽媽都80幾歲，之前覺得佢嘮叨，咁煩㗎，但自從多咗同老人家溝通之後，我先發覺老人家其實都幾可愛，之前佢喺美國返嚟都跟我去老人院服務，佢都自得其樂。」<br><br>靚靚本身已是退休人士，沒想過做小丑何時才要退休：「趁住自己仲可以行得走得嘅時候，我希望可以做多少少嘢，其實（小丑表演）係雙贏，當中唔好話我畀歡樂人哋，其實有時有啲老人家、其他人都畀咗歡樂我哋 !」</p></body></html>