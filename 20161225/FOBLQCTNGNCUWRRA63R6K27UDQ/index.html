<html><header><meta charset="utf-8"><title>童年捱窮　開店回饋社會甄詠珊招待貧困家庭擦大餐</title></header><body><h1>童年捱窮　開店回饋社會<br>甄詠珊招待貧困家庭擦大餐</h1><p>甄詠珊與曾參加港男、何俊仁外甥湛錦鈿（Oreo）在深水埗合夥開咖啡店，日前贊助「蘋果日報慈善基金」，為一班低收入的家庭開小型聖誕派對。<br>當中受惠家庭包括有15個月大時，患上罕見神經母細胞瘤的樂晴、早年在躉船工作不幸遭斷裂鋼纜擊斃的何德耀太太和遺孤、計劃死後做「大體老師」遺愛的霞姨等，齊齊開心食聖誕大餐。</p><p>兒時垃圾房執梳化</p><p>童年時生活困難的甄詠珊，感同身受基層人艱苦，故她選址在深水埗開舖，想用平民價錢提供好質素食物給街坊外，亦等於送一份禮物給自己，她表示：「細個屋企生活困難，連買傢俬嘅錢都冇，試過要喺垃圾房執人哋用過嘅梳化，係一張五顏六色、布造嘅梳化，好靚，但係幾個櫃桶係唔見咗，有幾個窿喺度，好開心咁跑番屋企，嗰時我屋企住唐樓，一家人一齊落去搬張梳化返屋企，我阿爸用啲木釘番嗰四個窿，變咗一張完整梳化。」<br>另外，被指外形似吳卓羲的Oreo是廚師，他透露是屋邨仔出身，自小反叛，15歲已打工，做過麥當勞等連鎖快餐店，亦去過半島酒店學炒飯做廚，炒股賺到第一桶金，之後與友人開投資公司金建環球，任行政總監。</p><p>靚仔廚師港男落選</p><p>Oreo坦言港男落選對他可能是好事，他說：「如果入咗TVB，有機會我嘅business會冇得做，𠵱家我一日喺廚房，我就係主角，我唔想捱5年、8年，我要知自己做乜，𠵱家反而多咗嘢做，已經有人搵我傾緊合作，做模特兒又有大品牌搵我，因為知我做廚房。」<br>採訪：楊潔雯<br>攝影：陳俊強</p></body></html>