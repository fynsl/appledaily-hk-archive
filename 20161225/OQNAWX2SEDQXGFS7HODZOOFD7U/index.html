<html><header><meta charset="utf-8"><title>入行29年　首嘗男主角撻Q麥包撇無綫　唔想做鹹魚</title></header><body><h1>入行29年　首嘗男主角撻Q<br>麥包撇無綫　唔想做鹹魚</h1><p>【《蘋果》專訪】做人如果冇夢想，同條鹹魚有乜分別？在無綫默默耕耘29年一直做下把位的麥長青（麥包），本月中決定離開娘家向外闖，導火線除年初無綫高層權鬥令他首次擔正男一撻Q外，坐足一年冷板凳的麥包更揚言：「我唔想寄人籬下睇人面色，想有番自己尊嚴。既然我冇咗價值，我更加想離開。」麥包更笑言若繼續留低，自己分分鐘變成一條鹹魚。</p><p>現年49歲的麥包，加盟無綫29年以來一直當綠葉，儘管6年前憑《巾幗梟雄之義海豪情》演梁非凡奪得台慶頒獎禮最佳男配角，但未有令他登上青雲路。原本麥包本年初有機會在新劇《親親我好媽》初嘗男主角滋味，但盛傳無綫高層曾勵珍與杜之克權鬥，令珍姐愛將麥包成犧牲品，由《閃電傳真機》舊拍檔黃智賢頂上。失落男一不特止，昔日劇接劇的麥包，今年更離奇地全部劇集工作被停，難怪他心灰意冷離開。</p><p>「想有番尊嚴」</p><p>前日麥包接受本報專訪，對於離巢原因，他說：「我做中廚，學晒啲嘢，想再學西廚，但呢邊冇教，所以我想去出面學，就係咁簡單。我享受演戲過程，唔鍾意有壓力，或者睇人面色做嘢。因為我細個寄人籬下，肚餓都唔敢去食飯，因為我唔想見到嗰啲面孔，情願匿喺被竇捱到夜晚阿爸阿媽返嚟……我有過一段咁嘅歷史，所以希望出嚟做嘢之後，可以憑我雙手去搵到錢，唔需要再睇人面色，我想有番尊嚴。」<br>麥包續說：「我以前以為肯做就人哋一定有嘢畀你做，但今年好奇怪，好似我要等人畀嘢我做，係咪我冇咗呢個能力？我嘅演技已經到咗一個樽頸位，喺呢度尋求唔到突破，所以半年前我已經要求離開，TVB一路挽留我，但我想做嘅嘢同公司未必配合到，所以我情願離開，亦好多謝公司肯體諒。我年紀唔細，如果再留喺度，再過多幾年我冇能力冇團火嘅時候，我真係條鹹魚，想走都走唔到。」<br></p><p>6年前最低潮</p><p>究竟離巢導火線是否失落男一？麥包坦言：「呢個唔係主要，但亦都係一個point。一直唔畀我好地地，但突然間話畀個機會你做，正如話你聽你升職，但突然冇得升……咁我點先？你有冇諗過我感受呀？呢個唔關公司事，公司成日都有換角，唔拍A嗰套咪拍B嗰套，但我冇咗就冇下一套，因為我未正式喺呢個位企定咗。」可知道被換角原因？麥包笑說：「呢個世界好多嘢冇答案，我心胸唔需要嘥個地方擺呢啲嘢。」昔日劇接劇的麥包今年劇集全面被停，可想過是自己得罪人？他說：「我唔知，呢個係上面安排。」<br>歷年在無綫最低潮時期，麥包直指是6年前。他說：「2010年真係樽頸，工作各方面中咗自己陰影，係咪我唔做得嘢呢？點解要淪落到廿集我得幾場？睇住個劇本，覺得呢場戲可以咁，我同導演講，但佢話：『得㗎啦，唔使㗎啦，你過鏡，你咁得㗎啦，你做啦。』係咪我已經玩完？人哋咁態度對你，係咪我做錯嘢？點解咁對我？咁即係我喺人心目中冇價值，咁冇價值我就走啦。」<br>同年麥包奪得男配後決定留低，以為仍有機會開拓一片天，可惜最終仍是失望，偏偏洪永城等沒經驗及沒演技者加盟短短幾年已升做男一，問麥包可感到不忿氣時，他說：「我覺得冇問題，每一個朝代轉最重要公司利益行先，我自己冇怨過。」<br>採訪：戴彩煥</p></body></html>