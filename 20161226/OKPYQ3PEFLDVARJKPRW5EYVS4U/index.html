<html><header><meta charset="utf-8"><title>【劍球小子】本地薑劍球代表有世界排名唔惹少！</title></header><body><h1>【劍球小子】本地薑劍球代表<br>有世界排名唔惹少！</h1><p>貌似鎚仔加上一條繩，再連上一個木球，這個日本大行其道的叫做「劍球」。劍球曾在香港掀起一股熱潮，但大家對劍球的認知，多誤以為是由日本傳入，但其實是起源於法國的小玩意。香港人一向三分鐘熱度，一街的「劍球選手」逐漸消失，但90後的浩翔在潮流起落間繼續堅持，更為港出戰，成為世界排名選手，「由細到大都冇嘢叻，讀書又唔叻，惟獨劍球畀到我成功感。」<br><br>記者：盧珮瑤<br><br>他口中的「叻」，不是紙上談兵，於日本廣島舉辦的劍球世界盃，連續3年晉身決賽，更於2014年勇奪世界排名14。「有啲招式係你自己先做到，其他人係模仿唔到，咁咪就係挑戰自己囉！」我們形容劍球為「潮流」；浩翔說是「極限運動」。<br><br>「當初由十蚊店買咗劍球開始玩，一開始係睇（劍球）說明書......或者上網睇外國選手玩啲咩，就跟人玩。」憑毅力練出功架，後來自拍片段上網，獲外國劍球品牌賞識，贊助他出國比賽，更製作一個以其命名的劍球，專屬設計竟與他食物偏好有關。「因為我唔食得雞蛋，就放啲雞蛋嘅元素落去，設計到好似蛋殼咁。」<br><br>球如雞蛋，但意志卻一點不像雞蛋殼般脆弱，連家人的嫌棄都能擊碎。「所有家長都會覺得係不務正業......直到我收到第一支贊助劍球，佢哋發現原來我個仔玩呢樣嘢（劍球），都玩到有人賞識。」<br><br>劍球資歷轉眼8年，曾熱血得為台灣集訓備戰比賽而「裸辭」。問到最開心經歷？反而與自己佳績無關。「我幫過朋友拍劍球片參加比賽，結果佢拎到冠軍。」他人榮耀比自己更重要，全因他現時主力做劍球推廣，四出尋找潛在玩家，利用贊助得來的資源組隊。「真正發展應該有持續性，有持續嘅劍球班，等小朋友一步步學。」<br><br>不過，浩翔坦言，現時劍球在香港談不上發展，只屬霎眼的潮流。以為他例，找到玩家埋班組成人腳，卻欠容身之所，「我哋都需要一個場地練習......唔想日曬雨淋。」這個戶外之地是觀塘海濱。「試過去康文署活動室練，職員都會話唔好喺度進行呢啲球類活動。」經常流連街角練習，令劍球「降呢」被認定為「MK運動」。浩翔嘆政府支援不足，反觀台灣的劍球協會「軟硬兼施」，場地和訓練應有盡有，作為本地選手深感無奈。<br><br>「硬件」問題難解決，「軟件」更甚。「我成日都諗，幾時先可以由香港人贊助番本地有潛質嘅玩家，去外地推廣吓？」但願終有一天，「自己運動員自己撐」不再只是口號。</p></body></html>