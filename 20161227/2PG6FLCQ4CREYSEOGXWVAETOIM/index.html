<html><header><meta charset="utf-8"><title>【馮仁昭四圍超】溫碧霞一家　峇里玩水過年</title></header><body><h1>【馮仁昭四圍超】<br>溫碧霞一家　峇里玩水過年</h1><p>溫碧霞（Irene）同老公何祖光（Kenneth）及養子何國倫（Xavier），全家都好鍾意陽光海灘，成日去峇里度假，日前一家三口又飛去過熱辣辣聖誕，仲喺嗰度過埋元旦，下月2日先返嚟，玩足「一年」，Irene話節日一家人過好幸福。</p><p>海邊踩單車</p><p>Irene話雖然過唔到一個白色聖誕，但難得一齊敍天倫就最開心，佢仲孖老公同囝囝一齊坐喺繩網，大晒溫馨，當然唔少得去泳池嬉水，Irene着住白色背心長裙，頭戴花環，好有仙氣，又着紅色高衩長裙踩單車。<br>問到平安夜同聖誕點過？心情靚極嘅Irene話：「平安夜同聖誕日我哋過得好開心，有我好鍾意嘅大海同陽光，雖然呢度冇白色聖誕，但我寧願喺充滿熱情嘅峇里島，喺海邊踩單車好舒服。我哋仲參加咗好多聖誕派對，收到同送出咗好多聖誕禮物，所有小朋友同大人都盡興，我都收咗超過40份禮物。」佢話聖誕禮物有部份喺香港帶過去，有部份喺當地買：「小朋友都係送文具、顏色筆同Lego，大人就送香水、香薰、銀包，單係帶過嚟送嘅聖誕禮物都一大篋。」<br>撰文：馮仁昭</p></body></html>