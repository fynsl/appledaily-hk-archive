<html><header><meta charset="utf-8"><title>八方相當年：羅健熙ICQ搞聯署識女仔 - 李八方</title></header><body><h1>八方相當年：<br>羅健熙ICQ搞聯署識女仔 - 李八方</h1><p>啱啱連任民主黨副主席嘅羅健熙，大學畢業踏上從政路，但啟蒙佢走上政途嘅唔係白鴿黨創黨主席李柱銘或者前黨鞭司徒華等，而係以性格剛強、政治手腕強硬見稱嘅德國鐵血宰相俾斯麥（Bismarck），佢指中四讀歷史時，讀到俾斯麥憑一人之力改變世界，覺得好有型，之後開始留意時事，預科睇電視主要睇新聞，對政治種下情結。<br>32歲嘅佢憶述考A Level時香港正經歷沙士，佢喺淘大花園自修室溫習，從未見過空空如也、唔使搵位，令佢好享受喺「疫區」溫習嘅寧靜，由嗰時開始寫政論，考完試仲搞人生首場社運。<br>佢話當年覺得考評局拉curve唔精準唔公平，就喺ICQ發起聯署；當年冇咩關注組，用ICQ將聯署一個傳一個唔容易，最後有幾百個學生聯署，令考評局當年都主動約見解釋，係一次寶貴經驗。</p><p>同女仔影相企兩丈遠</p><p>就讀男校聖言中學嘅佢係怕醜仔，初戀都係網上情緣，中五透過ICQ識人，傾傾吓就一齊，但那些年拍咗幾個月就無疾而終。佢話以前同女仔影相都要企到兩丈遠，所以冇乜「那些年」嘅情節。喺港大社工系畢業嘅佢之後做咗註冊社工，2011年喺南區區議會利東二當選，唔知幾時殺入立法會？</p></body></html>