<html><header><meta charset="utf-8"><title>佐治米高金曲永恒杜德偉三度翻唱：佢影響我好多</title></header><body><h1>佐治米高金曲永恒<br>杜德偉三度翻唱：佢影響我好多</h1><p>英國一代歌手佐治米高（George Michael）於聖誕節在寓所因心臟衰竭離世，終年53歲，消息震驚全球，80年代以樂隊Wham!出道的他，個人作品《Careless Whisper》先後被梅艷芳、蔡國權和甄妮改編成廣東歌，杜德偉不但改唱《Where Did Your Heart Go》為廣東歌，更翻唱對方兩首英文歌，群星對佐治米高的噩耗深感惋惜！</p><p>樂壇萬人迷佐治米高靚仔又有才華，其中一首名曲是《Last Christmas》，想不到2016年的聖誕節，卻是他的Last Christmas，其經理人於香港時間昨日證實佐治於聖誕節在家中死於心臟衰竭，終年53歲。80年代以Wham!出道紅遍全球的佐治，曾影響不少香港歌手，經典歌《Careless Whisper》被三度改編成廣東歌，包括梅艷芳《夢幻的擁抱》、蔡國權《無心快語》及甄妮《忍痛說謊》，杜德偉亦將《Where Did Your Heart Go》改編廣東歌《只想留下》，更曾推出英文碟翻唱《Careless Whisper》和《Last Christmas》。</p><p>「佢仲可以有貢獻」</p><p>杜德偉昨在電話說：「今個聖誕收到最難過消息，就係George Michael逝世，覺得好愕然，因為佢仲好年輕。𠵱家音樂世界有無限變化同發揮，總係感覺佢可以仲有好多貢獻。自己由Wham!樂隊已經聽佢嘅歌，佢嘅音樂都影響我成長，命運安排佢喺聖誕節離開我哋，以後聽到佢嘅《Last Christmas》都會想念佢！」</p><p>視佐治為超級偶像的孫耀威感到好難過，他在電話說：「以前夾band、參加學校歌唱比賽，全部都唱George Michael啲歌，一直覺得佢係全世界最勁歌手，無論聲底、感情都係最正。我仲一廂情願佢開live tour一定會去睇，點知已經冇機會。」<br>戴蘊慧亦在社交網留言致哀：「80年代，第一盒cassette帶放入我的Walkman的Wham!，幾乎天天loop的《Careless Whisper》，George Michael，他一直陪我長大的，昨日就這樣離開了，好千萬千般千千的不捨得，首次為了一位我從不認得的人，流下了兩行眼淚！」</p><p>　</p><p>吳國敬模仿唱腔</p><p>吳國敬和太極昨在荃灣宣傳專輯，對於佐治米高離世，吳國敬自言對方是其偶像，唱腔也是模仿他：「佢嘅逝世反映咗一個咁有才華嘅人，多數都係only the good die young。原先佢只係戲院帶位員，唔係音樂出身，但可以去到過億張唱片，係一個不可多得嘅天才歌手。」太極成員HiFi德稱最初不信佐治的死訊，Patrick說：「佢係哥哥（雷有曜）偶像，相信佢𠵱家喊緊。」<br>此外，鍾舒漫和妹妹鍾舒祺昨在銅鑼灣出席自己投資咖啡店開音樂會，兩人演繹《Last Christmas》向佐治致敬，鍾舒漫嘆人生無常：「聽到消息好驚訝，好sad，人好化學。」<br>採訪：皓騫、王連連、黃曉妍</p></body></html>