<html><header><meta charset="utf-8"><title>疲憊抵港北海道戰利品滿兩車嘉欣囝囝拖鬚根爸歸家</title></header><body><h1>疲憊抵港北海道戰利品滿兩車<br>嘉欣囝囝拖鬚根爸歸家</h1><p>李嘉欣本月16日偕丈夫許晉亨、兒子Jayden及友人，一行七人到北海道滑雪享受假期，原定上周四（22日）返港，未料受當地暴雪影響，札幌新千歲機場一度癱瘓，加上航空公司安排混亂，嘉欣一家三口慘變難民滯留四天，前晚才獲安排航機，並於昨日凌晨3時多返抵香港。</p><p>受訪聲沙沙</p><p>折騰四天、一臉倦容的嘉欣步出禁區即接受傳媒訪問，聲沙沙的她坦言感覺疲累：「第四日喇，真係好攰，但真係好開心，好開心可以返嚟香港！」至於囝囝可有表示辛苦？嘉欣指Jayden沒甚麼，還覺得好好玩。此時，拖着鬚根爸爸行的Jayden回頭豎起手指公示意不辛苦，再向記者揮手說bye bye，十分可愛。而他們的行李和戰利品，要出動兩架車才放到。<br>事實上，嘉欣回程返港的確一波幾折，前晚她上機後約1小時在微博貼文：「飛機故障了，但現在好像OK，還未起飛。」<br>昨日她接受《蘋果》訪問時說：「終於可以上機真係好開心，坐定咗之後，我仲同老公對望一齊笑，點知飛機喺跑道滑行咗一陣，突然全架飛機靜晒，冇晒引擎聲，之後Captain就廣播話壞機，我就再同老公對望，唔知講乜好。」</p><p>搶修再起飛</p><p>嘉欣慶幸飛機搶修三小時可以再起飛，否則便要繼續滯留。她說：「知道壞飛機後，嗰種心情真係形容唔到，只係喺度諗『唔係啩，四日喇喎！』」她又笑說：「飛機之後再滑行準備起飛，我同老公直頭唔敢再互望，係完全冇眼神接觸，直到飛機飛定咗先放鬆少少，返到屋企好開心，今年屋企棵聖誕樹特別靚。」<br>採訪、攝影：黃曉程、梁繼光</p></body></html>