<html><header><meta charset="utf-8"><title>收市閒情：年度財金風雲人物 - 千頌C</title></header><body><h1>收市閒情：年度財金風雲人物 - 千頌C</h1><p>一年容易又年尾，係，又要應節數榜。今年柒事、喜事、怪事千奇百趣一齊來，驀然回首，風雲人物就在fb處！即數今年財金風雲人物！<br>（1）火爆CFO李書沸（Chris Lee），百富環球（327）CFO李書沸上榜無懸念，抱住分析員只許讚不許踩嘅一言堂精神，喺分析員會議用四個「Out」喝走麥格理分析員！呢一喝，喝到分析員離場；喝到其他大行都話要資金離場，「公司企業管治有問題」；喝到散戶止蝕離場，六日內蒸發6億元；最後李書沸本人都要quit，四個「Out」全中！李書沸真係大預言家。<br>（2）蕭若元，講到大預言家，冇可能唔提蕭生。「特朗普會慘敗」、「英國會留歐」、「梁振英有機會入閘」，蕭生可以話係黑天鵝製造者！不過又咁，能夠次次穩定地反方向中，都係一種實力！正所謂「參透最新蕭析，全家就不會窮」，蕭生預言2017大牛市，大家明啦！多謝燒山！燒出好嘢！<br><br>（3）章魚城，亞洲神童張如城，今年復出推全新單曲「紅日之火」，再一次創造另一個事業高峯，講嘅當然唔係音樂方面嘅成就，而係預知能力！經我細心統計，2001年到2011年間，每次佢一出現，股壇必有巨變，幾個月內股價跌三至五成不等！至於今年，佢5月復出，6月英國就脫歐了?<br>（4）甘比，由記者到今日正式有名有份成為劉太，仲要分享華置（127）逾200億元股份，未計私人持有嘅物業，勵志。更重要係呢單新聞高據連日蘋果動收視榜首之位！劉太冇可能唔係今年風雲人物！<br>（5）蕭正楠，同樣係勵志故事，翠如BB爹哋做大股東之一嘅聯旺（8217）今年上市，成功譜出一段建築妖股升仙嘅故事，4月以0.26元上市，11月最高升到23蚊；更重要係，爹哋拎住4.68億股，賬面市值106億！結果蕭正楠，就好有機會成為百億千金婿，而自從佢同翠如BB一齊之後，劇一套接一套，真係今年大贏家！</p><p>千頌C<br> http://www.fb.com/winbigwok <br>本欄逢周三刊出</p></body></html>