<html><header><meta charset="utf-8"><title>李居明預言唔生仔會有小三胡蓓蔚急操fit造人</title></header><body><h1>李居明預言唔生仔會有小三<br>胡蓓蔚急操fit造人</h1><p>57歲嘅「豹哥」單立文同45歲嘅胡蓓蔚08年結婚，婚後過住二人世界，但原來佢哋對生育問題一直存在分岐，有指豹哥其實恨仔恨到發燒，提議過老婆做人工受孕，但胡蓓蔚就好抗拒落晒閘，曾經為咗呢啲事而起爭執，最後豹哥都乖乖就範。但昨日有周刊報道就話，單太太嘅態度180度轉變，話佢好努力咁操Fit身體準備生B之外，仲向多仔公胡諾言求教生仔心得。<br> <br>咁因乜事胡蓓蔚會突然轉軚想做媽媽呢，原來係因為玄學家李居明，事緣早前單立文到李居明主持嘅電台節目做嘉賓，李居明就批年屆57歲嘅單立文明年雞年有望做老竇，仲講明如果佢兩公婆再唔生，2020年男方身邊會出現第三者，咁恨做老竇嘅豹哥當然就有機會同老婆施壓，據報道嘅知情人士講，話豹哥好想做爸爸，但老婆就唔制，仲講到豹哥恨仔恨到講晦仔說話，話唔通自把自為咩，咁O依家李居明咁講，豹哥就借啲意成日話惟有要「小三」唔要「小朋友」，咁胡蓓蔚就寧可信其有咁努力造人，一向有做開健身同跑步嘅佢，除咗加倍努力外，仲請教多仔公胡諾言，仲約埋佢同陳山聰一齊跑步。<br> <br>知情人士仲話，胡仔老婆陳琪剛生完第三胎，所以胡蓓蔚都好積極向陳琪請教生仔秘方，特別係男人食乜好，睇嚟真係好想幫豹哥生個慈姑椗。</p></body></html>