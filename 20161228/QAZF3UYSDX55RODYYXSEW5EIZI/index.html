<html><header><meta charset="utf-8"><title>Money Walker：高地價政策下的港人宿命 - El.</title></header><body><h1>Money Walker：高地價政策下的港人宿命 - El.</h1><p>由籠屋到棺材房，由板間房到劏房，香港住屋問題幾十年來都未有解決，由政府決定實施高地價政策一刻，住屋就注定成為大部份港人困擾大半生嘅問題。<br>香港之所以能夠維持低稅率，全靠高地價政策，政府為保庫房收入，自然有極大誘因控制土地以至公共房屋供應，從而維持高地價水平去確保賣地收入。但此舉卻衍生出租金同樓價長年高企嘅現象，埋單嘅最終亦係全港市民。<br><br>說穿了，香港最引以為傲嘅簡單及低稅率制度不過係假象，因為香港人唔需要繳交重稅並唔等於可以慳番筆，大家只係間接透過高租金或高樓價向政府繳交重稅，中間更加益咗發展商，能夠倖免於呢個遊戲嘅人，大概只有可以享有公屋資源嘅基層市民。<br>有人話呢種政府間接徵收重稅做法亦有好處，就係為上進嘅人士提供向上流動嘅機會。原理係高地價政策造就住宅物業成為一般市民積累財富嘅工具，由居屋或上車盤起步，市民可透過樓價升值及儲蓄，逐步由細單位換大單位，或由舊樓換新樓，繼而透過買賣晉身中產之列。有人認為，比起其他福利國家，香港嘅制度其實更為鼓勵市民發奮賺錢，因為努力儲錢買樓者，享有財富回報嘅機會亦較高。<br><br>倘若上述制度行之有效，筆者認為呢個講法的確無誤，可惜政府停建居屋多年，令上車盤供不應求，加上內地資金流入本港掃高樓市，今時今日普通市民上車或換樓再非易事，所形成嘅住屋階梯出現斷層，唔止反過來導致低下階層難以取得累積財富嘅入場券，更要被迫接受劏房或迷你新盤等住屋條件欠佳嘅居所，衍生出無窮無盡嘅社會問題。<br>作為小市民，我哋固然無法左右呢個制度，亦無法跳出呢個制度，只能世世代代於細小而昂貴嘅居住空間中掙扎，透過慳位設計與變形傢俬自我平衡。<br><br>El.<br> http://fb.com/moneywalkerhk <br>本欄逢周三刊出</p></body></html>