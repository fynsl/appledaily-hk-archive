<html><header><meta charset="utf-8"><title>智取大市：強美股係2017重大風險 - 晉佳</title></header><body><h1>智取大市：強美股係2017重大風險 - 晉佳</h1><p>之前一連三期講完中國因素點樣影響2017年港股，就輪到講美股……不過，特朗普當選後美股急升，打到亂晒章，2017年為免睇多錯多，寧願從技術分析出發。目前美股絕不能估頂，只知道每逢大升市頂部必有嚴重超買訊號出現，所以一日未見RSI嚴重超買，都要假設美股會繼續升。<br>去到2017年上半年，相信有兩種現象繼續出現。第一，美股升，港股未必跟；美股跌，就會跟到足。換言之，港股繼續跑輸美股。<br>另一種現象，就係越嚟越多人同你講，要all-in美元資產，亦有更多人會將MPF轉晒去美股基金。唔炒股嘅人都叫你買美元資產，就係美股長期升浪尾聲嘅徵兆。<br><br>除咗圖表、相反理論比特朗普本人更可信之外，估值亦需要一睇。當標普500指數市賬率賣緊2.92倍之際，恒指市賬率只有1.13倍，價格反映兩者一切利好利淡因素，估值差距離值得再擴闊？長遠絕對成疑問，須知道標普500指數2.92倍，係非常接近2007年牛市頂部嘅市賬率3倍水平，換言之，長線絕對偏貴。短線嚟講，喺美股樓上冇蟹貨，買盤動力充足，一定升得勁過港股，但長遠投資嘅話，美股貴，向下風險一樣唔低。<br>2017年港股面對兩項重大潛在風險，第一，內地樓市爆煲，第二，美股估值過高繼而進入熊市，係咪一定2017出現，都仲未知。咁2017年買股點做好？下期嚟一個總結。<br>最後提多句市況，恒指反彈179點，喺中國國債問題淡化，加上美國加息因素已反映喺股市上，不明朗因素出得七七八八，相信嚟緊1月市況會唔錯，可坐貨等反彈，希望能升至接近23000點。<br><br>晉佳<br> http://fb.com/advanceguy1 </p></body></html>