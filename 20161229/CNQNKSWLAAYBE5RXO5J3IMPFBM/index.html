<html><header><meta charset="utf-8"><title>【老game不死】19年歷史《AOE》出新版　又要打通宵</title></header><body><h1>【老game不死】19年歷史《AOE》出新版　又要打通宵</h1><p>記者雖然並非文科出身，但一樣知道土耳其打仗最叻用火槍、瑪雅同阿茲特克係美洲文明、拜占庭帝國有聖騎士，除咗因為博學多才，更因為當年成日同同學打《Age of Empires II》。呢隻即時戰略神作1999年推出（《Age of Empires》1997年推出，原來已經19年！），當年朋輩壓力下學生哥好難冇玩過，事隔17年，上星期再次推出新版擴充包《The Rise of Rajas》，戰友個個吹雞再上戰場，男子漢大丈夫當然唔可以逃避，即刻上Steam買game去打仗！</p><p>《AOEII》2013年在遊戲平台Steam推出高清版，以為只是懷舊一下，想不到至今推出過三個擴充包。唔好諗住好似細個咁打翻版喇！隻game而家喺網上平台Steam買到，目前做緊冬季特價，原game售$30，買齊所有擴充包則要$129。講番今次更新，《The Rise of Rajas》以東南亞作主題，加入越南、高棉（柬埔寨）、緬甸、馬來各四個民族，亦有新兵種、新地圖、新單人模式劇情等等，例如除了波斯其他民族都可以出戰象兵。<br><br>搵嚟四位機迷Zero、Kzee、阿銀及肥波一齊試玩新版，大家多年冇上戰場，技術生疏不少，再加上HD版改了快捷鍵hotkeys的配置，建築以前是B，現在改了作A，更加唔順手。四人各有意見：Zero覺得畫面靚咗，但一局打到後期多咗人就有lag機情況；Kzee希望可以加入以前啲第三方自製地圖玩法，例如兵堡、進化論，官方打法太考計算操作，太耐冇操唔夠人打；阿銀就欣賞Microsoft 17年都仲出更新嘅做法，懷舊遊戲近年大受歡迎，相信《AOEII》可繼續多人玩；肥波覺得最緊要有朋友玩，自己技術水皮，鍾意起圍牆龜縮，同陌生人打應該會被鬧，但同friend就一樣開心。<br><br>記者都有試玩，發覺電腦AI醒目咗好多，同朋友組隊打電腦都有挑戰性。《AOEII》作為即時戰略遊戲經典，基本玩法唔會有變動 ，睇吓《AOEIII》冇人玩就知玩家唔太鍾意變，今次加四大新民族其實都係次要，最緊要係有話題吸引玩家回巢，只要有朋友一齊玩，《AOEII》過多十年都應該仲係咁好玩。<br><br>除咗《AOEII》，近年遊戲界流行復古，《模擬樂園》（RollerCoaster Tycoon Classic）亦登陸iOS和Android，但就唔係free，盛惠$48。之前手機都有推出過《RollerCoaster Tycoon World》系列，但玩法過於簡單，今次Classic版照足頭一、兩代玩法，舊fans一定興奮。不過可惜介面完全冇諗過手機點玩，啲icon太細勁難篤，尤其係遊戲玩法比較傳統，機動遊戲出入口、過山車軌道要設定得好仔細先運作到，新玩家可能會覺麻煩，但隻game始終都有質素，加上近年呢類模擬類遊戲買少見少，自問是資深機迷的話，呢48蚊都算扺畀。<br><br>測試Notebook提供：<br>Asus ROG GL502V<br>Asus ROG G752<br><br>記者：司徒港燊<br>攝影：許先煜</p></body></html>