<html><header><meta charset="utf-8"><title>財金冒險號：2017年N大驚奇（一） - 笑笑生</title></header><body><h1>財金冒險號：2017年N大驚奇（一） - 笑笑生</h1><p>又係時候展望明年，估吓有乜「驚奇」。小生今年4月預測嘅四大驚奇，兩中兩唔中，中咗英國脫歐、特朗普當選，估錯美國6月加息、香港樓市減辣。今年太多驚奇，小生仲未諗定出年有幾多，暫名為「2017年N大驚奇」，今日講住兩個先。<br><br>（1）美元4月份見頂。講得上驚奇，梗係同主流唱對台，而現時最主流嘅睇法，就係美元續強，主流到成為crowded trade。記得前年同上年呢個時候，買美元都係crowded trade，結果？2015年初升咗兩個半月就見咗全年高位，2016年就一路跌到英國脫歐至反彈。今輪強美元係憧憬Trumpflation——特朗普大搞基建、推升通脹、加息加快。政客競選時講嗰一套，上台後能否兌現？特朗普1月20日上任，頭一百日最關鍵，如果市場覺得政策無料到，美元就會轉勢。<br>（2）黃金反撲。目前市場深信強美元、加息都不利金價，如此「傳統智慧」有冇數據支持？對上一次加息周期由2004年中至2006年中，勁加4.25厘，期間金價卻由400美元升至逾600美元，明年最多加0.75厘，又有幾不利金價？反而當美元見頂，近月捱沽嘅黃金就會翻生。何況當年環球大致上風平浪靜，金價尚且大升，明年政局動盪，黃金更有避險需求支持。</p><p>笑笑生<br>mailto:sneeringman@gmail.com<br>本欄逢周四刊出</p></body></html>