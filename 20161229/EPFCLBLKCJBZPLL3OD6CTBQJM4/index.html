<html><header><meta charset="utf-8"><title>魚樂無窮：2016年最大得着 - 唐牛</title></header><body><h1>魚樂無窮：2016年最大得着 - 唐牛</h1><p>2016年將盡，全年贏錢或輸錢已成定局，斷估呢兩個交易日唔會有奇迹出現，與其死纏難打，倒不如養精蓄銳，留待明年再戰。<br>還記得海通證券對今年的投資展望係「慢就是快」，如果演繹為博公用股高息股跑贏大市，百分之百正確，就算近期加息升溫令股價回落，埋單依然有不俗進賬。講真金白銀落場，今年投資概念比想像中多︰年初濠賭股回勇、年中滙控（005）炒回購、年尾炒資源股翻身，再加上年中無休嘅殼股、科網股同IPO，只要食中一兩個升浪，回報必定好過你每日炒出炒入，等運到有錢贏，同樣係「慢就是快」嘅體現。<br><br>我自己好怕做預測，事關乜都畀你估到，就唔使捱窮，史提芬周亦都唔係食神，所以專欄推介甚少提及目標價及止蝕價。我深信每個人心目中，對每隻股票都有一個價，硬將我個價套在你身上，同強姦冇分別，大家亦唔會暢快，投資嘅嘢好個人化，升嘅覺得賺夠就走，輸嘅就睇持貨能力吧。<br>今年最大得着，係對投資心理學有進一步認識，股價係人與人之間互動嘅結果，你掌握到大部份人嘅心理，勝算自然增加，在此預祝戰友們來年得心應手！</p><p>唐牛<br> http://www.fb.com/tongcow88 <br>本欄逢周二、四刊出</p></body></html>