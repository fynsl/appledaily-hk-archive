<html><header><meta charset="utf-8"><title>廿歲出頭嫁呂良偉周海媚同「明福俠」有段情</title></header><body><h1>廿歲出頭嫁呂良偉<br>周海媚同「明福俠」有段情</h1><p>50歲嘅周海媚入行三十年，當年仲係大台當紅花旦，多年來梗係有唔少人追啦，當中仲包括：林偉亮、富商伍士榮、大陸演員陳龍等等！講到最為人所熟識嘅，應該就係曾經同呂良偉結婚，又同黎明傳過緋聞。<br> <br>呂良偉<br>周海媚1985年入行，翌年即刻有機會同呂良偉拍劇《小島風雲》，仲因為咁而日久生情，拍拖兩年佢哋喺1988年一齊去咗美國拉斯維加斯秘密申請註冊結婚。不過當時仲擺咗個烏龍，原來當時喺當地申請結婚，要喺一年內結婚先有效，最後佢哋嘅申請失效。而二人亦都係「婚後」一年分手。<br> <br>黎明<br>周海媚喺1990年同黎明合作《回到未嫁時》，翌年再度合作拍《今生無悔》，有傳二人因為多次合作撻着，仲令到周海媚同呂良偉分手。<br> <br>永瀨正敏<br>除咗香港，周海媚嘅緋聞去到日本都有，97年佢去日本拍廣告，仲有傳佢同已婚嘅永瀨正敏撻著，喺2004年有日本雜誌指，周海媚介入永瀨正敏同小泉今日子嘅婚姻，當時周海媚否認事件，同永瀨冇再聯繫，但因為咁小泉覺得丈夫不忠，夫婦關係開始破裂咁話。</p></body></html>