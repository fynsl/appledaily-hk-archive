<html><header><meta charset="utf-8"><title>陳曼娜女婿日日三人行餐餐送「小禮物」冧掂外母</title></header><body><h1>陳曼娜女婿日日三人行<br>餐餐送「小禮物」冧掂外母</h1><p>陳曼娜因為女婿蔡朝旭(Dicky)同女兒鄭祖兒(Joie)結婚唔夠一個禮拜，驚爆同大陸來港嘅中大金融學碩士生金若希爆出「偷食風波」，連床照都俾女方拎埋出嚟，仲講到話自己已有兩個月冇嚟M……<br> <br>陳曼娜事後力撐女婿兼喺遊艇開記者會數臭小三，結果金若希認偷食事件係自己偽造，鬧劇終於告一段落。昨日有周刊報道，陳曼娜日前同女婿兼女兒齊齊接受訪問，經過呢件事，直言係壞事變好事，佢哋兩公婆感情唔單止更加好同珍惜對方，雖然Joie唔係好識中文，但係都覺得0依家同老公感情更上一層樓。<br> <br>Dicky話事發後帶咗老婆去瑞士、法國旅行散心，仲話知道外母未去過意大利，所以嚟緊計劃三人再歐遊，陪外母玩餐勁。至於有冇氹番老婆開心，Dicky話老婆一直都冇唔開心，Joie亦大晒恩愛話老公成日都會俾驚喜，但係有時做得太多，已經都冇乜驚喜。<br> <br>至於俾呢個女婿101分嘅陳曼娜就大讚Dicky冇得頂，成日突然間有神秘禮物送俾佢，仲形容密集程度係「餐餐都係咁」，仲讚呢啲女婿真係好難再搵到，又話佢兩公婆今次患難見真情，「愛裡沒恐懼」！<br> <br>咁其實……整整下Dicky會唔會掛住冧外母而疏忽老婆㗎！</p></body></html>