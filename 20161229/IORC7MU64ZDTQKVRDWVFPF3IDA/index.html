<html><header><meta charset="utf-8"><title>隔牆有耳：鐵膠之鋒痛失頭班車 - 李八方</title></header><body><h1>隔牆有耳：<br>鐵膠之鋒痛失頭班車 - 李八方</h1><p>南港島綫噚日通車，唔少鐵路迷天未光已經等住開閘搭頭班車，而擠擁人潮中竟然見到香港眾志黃之鋒。嘩，天寒地凍都肯五點幾捧場，唔通係鐵膠？之鋒喺facebook解謎，呢位十幾年海怡街坊話五點幾起身去海怡半島站，諗住坐到頭班車，點知落到去發現5點55分嘅頭班車已經逼滿人，所以轉坐6點鐘嘅第二班車去金鐘，因為本身都要返立法會攞單張喎。<br>佢上車前仲即場做facebook live，並化身記者採訪在場搭客，聽到有人話只係嚟湊熱鬧，之鋒話佢都係，再三強調「我真係唔係一個鐵膠」。佢話約十分鐘已經到金鐘，覺得三卡車真係唔夠，繁忙時間好難喺利東上車，希望港鐵增加班次。佢仲喺車卡selfie，身後係熊貓公仔，留言：「熊貓好似中咗毒咁……」</p></body></html>