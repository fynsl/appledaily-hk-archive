<html><header><meta charset="utf-8"><title>【《蘋果》專訪】半百經歷九段情周海媚唔要男人：我又冇錢</title></header><body><h1>【《蘋果》專訪】半百經歷九段情<br>周海媚唔要男人：我又冇錢</h1><p>凍齡女神周海媚（海味）今個月剛度過50歲生日，海味13年前回歸祖國發展，並認識比她年輕7歲的建築師男友，不過二人拍拖12年，今年8月海味宣佈回復單身。日前海味趁聖誕假期，自掏腰包請公司同事來港旅遊，並接受《蘋果》訪問。她自言不心急拍拖，皆因她有狗萬事足。</p><p>同期都未嫁</p><p>半生人經歷九段愛情，海味每段戀情都百分百投入，可惜最終分手收場，至今孑然一身，並承認如今沒有追求者，她說：「我𠵱家冇人追，做乜要追我啫？我又冇錢，又冇跌錢！」<br>問海味對未來的另一半有何要求？她說要好人、心地善良、鍾意動物便可以。她又自爆家中養了六隻金毛尋回犬，她已經升呢做婆婆。她謂：「搵男友順其自然啦，有就有，冇就冇，我都享受自己一個人㗎，佢哋（寵物狗）愛我愛到不得了，最細嗰隻，一秒都唔可以離開我。」有指她與同期的鄧萃雯、邵美琪都未結婚，海味即說：「咦，係喎！我又真係冇諗過，我仲以為Maggie（邵美琪）結咗婚㖭！」<br>前年海味在內地劇《武則天》演楊淑妃一角，谷胸上陣勁有睇頭，去年她成立工作室，同時兼顧幕前幕後工作，今次來港簽約旗下的內地男星張宥南也有同行。</p><p>唔要抄襲劇</p><p>聖誕節當日，張宥南在中環碼頭影宣傳相，海味到場探班落手落腳為對方整理衫褲。她說：「暫時我只係簽一個藝人，因為想專注啲，怕分心。」問她可會考慮返港拍劇？她表示：「最緊要製作同劇本，唔要抄襲嘅嘢，其實我都等緊一個優良嘅作品拍畀大家睇，如果求求其其接一個就唔想。」<br>採訪：羅慧敏、黃曉妍</p></body></html>