<html><header><meta charset="utf-8"><title>【馮仁昭四圍超】猷君約食飯CoCo見四太勁驚　狂拍心口</title></header><body><h1>【馮仁昭四圍超】猷君約食飯<br>CoCo見四太勁驚　狂拍心口</h1><p>【跑馬地】巳現年21歲嘅賭王四房細仔何猷君，今年萬聖節孖住25歲女子組合「少女標本」成員袁紫僑（CoCo）去海洋公園狂歡，令戀情曝光。拍拖消息通天，當然係時候見家長，猷君日前就帶CoCo去跑馬地正斗同媽咪梁安琪開餐。<br>上月初，四太被問見過猷君新歡未時，佢即反問：「邊個CoCo？」當時四太話喺適當時候會見面，睇嚟𠵱家啱晒時機。當日CoCo收起狂野，着純白連身裙襯白鞋，刻意打扮成清純少女，席間CoCo更純如羔羊，坐到直一直。<br>食完飯離開嗰陣，霸氣嘅四太凌厲眼神望咗CoCo一下，口噏噏似訓話，猷君即護女友幫佢解圍。猷君孖CoCo送四太上車，四太又再擰轉身同CoCo講嘢，猷君緊張望實女友。最後四太先走，CoCo恭敬揮手，成功送走四太，CoCo轉身即唞大氣兼拍心口定驚。猷君同CoCo緊接到數碼港睇電影《死亡筆t記：照亮新世紀》，睇完戲就拍拖返南灣嘅豪宅。</p><p>「唔係第一次見」</p><p>CoCo見四太時被影到肚凸凸，佢日前以微信回覆：「睇嚟我要減吓肥。」猷君亦以短訊回覆：「正常吃飯，你們拍攝角度有問題，沒有喜！」至於CoCo表現驚青，佢就避答，睇嚟四太嘅霸氣，真係收服咗寸嘴CoCo。<br>四太噚日講起見CoCo，佢話：「唔係第一次見。」CoCo拍心口定驚，四太笑話有乜好驚。對CoCo肚凸凸係咪有喜？四太話：「我同佢食飯，佢坐喺度，我睇唔到，阿仔都答咗你哋。」</p></body></html>