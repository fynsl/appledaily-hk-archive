<html><header><meta charset="utf-8"><title>【動大事2016】娛圈之最大劉夠霸氣　G.E.M.衣着嚇人</title></header><body><h1>【動大事2016】娛圈之最<br>大劉夠霸氣　G.E.M.衣着嚇人</h1><p>又到年尾，係時候同大家回顧呢年發生過嘅事。能夠登上娛樂版「年度之最」寶座，絕非等閒之輩，恭喜晒所有得獎名人！<br> <br>年度之「最佳衣着」<br>巨G.E.M.來回宇宙又折返人間，忽發奇想玩cosplay，扮哪叱同《蟲蟲特工隊》，不過都唔夠佢個尿布褲造型恐怖，兒夜姨野...嚇死人呀！<br> <br>年度之「最敢言」<br>「是有種人，純粹熱愛耕耘，有種個性，從未曾被發掘」呢首係阿詩今年嘅新歌《是有種人》，做咗獨立歌手，冇合約束縛，繼續做最敢言女歌手。<br>年中，Lancome搵佢開音樂會，點知激嬲大陸網友同媒體。最後Lancome決定跪低，出聲明澄清阿詩唔係代言人，激嬲香港人。事後阿詩宣佈，喺本來舉行音樂會嘅同一日，即係6月19號，同地點搞場騷，吸引幾百人撐場。今年11月21號，阿詩仲入選BBC全球百大女性，方丈今勻仲唔嬲到震？！<br> <br>年度之「最瘀」<br>Rest in piece？ One Peace？ 唉，「連piece雅」今次真係瘀到爆囉。<br>2013年，連詩雅悼念保羅獲加，喺IG打咗句「Rest in piece」，被人笑到依家。點知今年7月仲未識驚，去完海賊王個嘉年華活動，又喺IG將「One Piece」串錯做「One Peace」。事後，網絡紅人瓊姐抽佢水，抽到連詩雅喺facebook開live，直播自抄1000次呀。<br> <br>年度之「戀情進展最快」<br>高調示愛，又高調嗌分手，以為吳若希同澳門闊少呢段戀情，就咁完啦。點知轉個頭，吳若希又喺IG宣佈暫別樂壇，搞到外間傳佢未婚懷孕。嗱，佢冇否認架，仲話有咗3個月話畀大家知。去到11月，終於有喜訊啦！吳若希宣佈陀B女，仲話同Alex分咗手先知有咗噃。不過男友都有負責任，諗住等吳若希生完B，之後再補辦婚禮。吳若希陀B期間，準爸爸同準媽媽仲不斷喺IG放閃，燦死人呀。<br><br>年度之「最親民」<br>講到親民，一定係發哥。講到發哥，就梗係諗起selfie啦。今年5月，發哥出席電影宣傳活動，嚟個3分鐘，同超過110人逐一selfie，挑戰世界紀錄呀。<br> <br>年度之「最高容忍度」<br>呢個世代嘅人妻，原來EQ好高架。<br>中國羽壇一哥林丹，偷食內地女星趙雅淇，老婆謝杏芳原諒佢；練海棠偷嗒34D長髮女，老婆伍姑娘出面say sorry；新女婿Dicky疑似同舊愛流出床照，老婆同外母陳曼娜都絕對信任佢；陳昭昭男友疑似同舊愛藕斷絲連，陳昭昭都視男友係結婚對象。<br>一句講晒，人妻唔易做！<br> <br>年度之「最霸氣」<br>正所謂講野要牙力，做男人最緊要有財力。大劉之所以登上「年度最霸氣」之位，梗係花咗唔少「財」啦。<br>今年11月15號，大劉(劉鑾雄)喺多份報章登頭版，同舊愛呂麗君劃清界線。11月16號，大劉同甘比喺香港入紙登記註冊，甘比正式成為劉太。大劉婚後首次露面，着住睡衣，同老婆坐車落地盤，再一次展示男人霸氣呀。</p></body></html>