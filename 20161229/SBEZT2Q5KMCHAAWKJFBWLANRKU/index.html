<html><header><meta charset="utf-8"><title>【當街摷手袋】女仔拎手袋日日舉鐵韓妹呢支嘢都攞出街？</title></header><body><h1>【當街摷手袋】女仔拎手袋日日舉鐵<br>韓妹呢支嘢都攞出街？</h1><p>【三個粉絲追韓劇】韓國藝人李聖經今年都算豐收年，先喺《奶酪陷阱》做貪錢女，夠出位吸引觀眾目光，再喺《Doctors》同朴信惠鬥氣，令人印象深刻。踏入年尾，佢更加榮升女主角，喺《舉重妖精金福珠》飾演舉重選手。<br><br>女仔鍾意玩舉重真係好少見，不過個「重」字，其實同港女韓女都有關！唔係講體重，係講各位絲打日日拎住嘅「重揼揼」手袋，究竟裏面裝啲乜？</p><p>三個粉絲喺韓國同香港街頭做調查，磅一磅各位女士嘅手袋究竟有幾重，結果由1.34kg至2.19kg不等。受訪者之中以港女Zoie嘅背囊最重（已經無計部手提電腦），有2.19kg，等如拎住3支770ml嘅礦泉水出街，Zoie自己都笑住話：「個袋有好多垃圾。」<br><br>調查發現，女仔手袋除咗有日常用品好似銀包、散紙包、充電器等，最重嘅都係扮靚用品！咪以為講緊化妝袋，帶化妝袋只係基本，好似韓女Kim Song Ei就隨身帶住一對全新絲襪，連男朋友都忍唔住問：「絲襪唔係喺屋企着咗先咩？做乜要帶出嚟？」女友就尷尬咁笑住話，「絲襪容易勾爛，女生要時刻做好準備！」</p><p>講到「做好準備」，韓女Lee Si On應該係呢方面嘅冠軍，佢竟然喺手袋拎個電髮夾出嚟！唔係迷你型，係正常size！佢帶住又大又重嘅電髮夾，只係為咗keep住啲瀏海夠「空氣」。<br><br>為咗靚，重，真係唔算得係啲咩，咁最好梗係有個男朋友仔幫手啦！好似《舉重妖精金福珠》劇中，減肥專科醫生鄭載一好心幫福珠搬梳妝枱，就令福珠陷入愛情，努力搵錢參加減肥療程，都係為咗見多醫生一面。<br><br>韓女Kim Go Yun嘅手袋重1.66kg，最重就係用嚟selfie嘅專業相機，佢大讚男友Park Jun Yeong成日幫佢拎手袋。不過韓男Kim Chong Sok就認為，雖然理解女仔手袋點解咁重，不過如果唔係十分之重，就未必會幫手拎，因為有啲尷尬。當然，有啲絲打都好識做，港男Icey就話自己唔介意幫女友拎手袋，只係女友唔想佢拎咋。</p><p>主持：動主播阿仙、viu韓劇導賞員Ruby和阿愁<br>記者及繙譯：卓惠媛(Joyce)<br>攝影：李錦鏵、馮峰、Neo<br><br>《舉重妖精金福珠》片段由Viu提供：<br> https://goo.gl/7etgRS <br><br>【三個粉絲追韓劇】<br> http://hk.apple.nextmedia.com/enews/animation/kfans/  </p></body></html>