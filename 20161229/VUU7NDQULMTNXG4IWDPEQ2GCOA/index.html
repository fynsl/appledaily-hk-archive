<html><header><meta charset="utf-8"><title>大棋局：人民幣二律背反 - Mr. Tregunter</title></header><body><h1>大棋局：人民幣二律背反 - Mr. Tregunter</h1><p>SDR五大貨幣之中，只有人民幣係集中以他國貨幣作為自己嘅發行基礎。人民幣要獨步江湖，將來必定要去美元化；但人民幣背後一旦冇美元支持，人哋就驚佢變廁紙。想自己揸fit又要人哋唔驚自己變廁紙，明年就係人民幣改革第一個關鍵期。<br>由於人民幣係行結滙制，中國收幾多外滙番嚟就印幾多人民幣。外滙佔款同基礎貨幣之間嘅比率，係睇人民幣嘅含美元量。用一個簡單講法，過去中國收1蚊美元番嚟，印6蚊人民幣；如果將來收5毫美元番嚟，照樣印6蚊人民幣，市場對人民幣滙價會點睇？<br><br>外滙佔款同基礎貨幣之間嘅比率越高，代表每1蚊人民幣含美元量越高，理論上人民幣滙價就會硬淨。1995年呢個比率約30%，2002年50%，2012年120%，2014年90%，2016年75%。可以見到呢個比率同人民幣滙價走勢亦步亦趨，比率高，人民幣升；比率跌，人民幣跌。<br>面對大美元時代，加上國內經濟走下坡，內地走資嚴重。若中國死守人民幣嘅美元含量，外滙流失時減少投放基礎貨幣，中國會出現通縮，無疑等同對下滑緊嘅經濟踩多腳。想外滙流失時靜靜雞加大印銀紙，人哋就賭你人民幣會大跌。<br><br>可以預期現時中國想控制人民幣每年貶值唔超過5%。條數係咁計，借人民幣嚟沽然後揸美元，如果有肉食個個都想做，將會加劇貶值壓力。控制每年貶值速度5%內，呢套carry trade冇乜肉食，貶值壓力會較細。但唔畀人做carry trade，國際化速度會減慢。<br>康德提出嘅二律背反，係指兩個各自都睇落似層層嘅命題，並存又矛盾。例如世界上所有嘢都單獨存在；所有嘢都係組合而來。人民幣要爭入國際貨幣前列，最終無法以美元作為發行基礎；人民幣要去美元化，仲有幾多人信人民幣？明年就係呢個改革嘅第一個關鍵年。<br><br>Mr. Tregunter</p></body></html>