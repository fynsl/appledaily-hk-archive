<html><header><meta charset="utf-8"><title>智取大市：2017低吸三件事 - 晉佳</title></header><body><h1>智取大市：2017低吸三件事 - 晉佳</h1><p>係時候總結過往幾期內容，訂出明年策略。上期總結咗來年最大潛在風險因素係內地樓市爆煲，同埋美股牛轉熊，除呢兩項因素外，其他如內地水緊、違約、人民幣貶值等未必形成真危機，反而能成為低吸炒波幅嘅機會。例如近日港股已反映國債「假章門」、美國加息等不利因素，後市有望轉趨風平浪靜，面對美股調整，周四港股都跌咁少，似乎有買盤吸納，係博反彈時機。<br><br>第二點要注意，來年美國八次議息，當中可能會加息三次，相信會令升跌市周期縮短。倘若2月初加息，就可以話掃除不明朗因素，唔加息亦可能對市況有即時刺激，大戶有藉口舞高再出貨，換言之，1月係唔驚美國息口因素嘅月份，有利股市。以後每次議息前，要重訂一次策略。<br>第三點，明年上述模式未必能重覆使用，萬一內地樓市明年急跌，或者美股大跌，候低吸嘅策略就不管用，尤其面對內地樓市急跌嘅話，一定要清貨之餘，仲要小注高槓桿造淡博爆煲劇本出現，至少用嚟hedge住份工。<br>通達（698）由2.4元樓上震到落差唔多1.8元，然後大股東連續增持幾日，股價開始回穩，基本因素冇變，收入繼續升，可視早前大調整為錯價，現價可一博。</p><p>晉佳<br> http://www.fb.com/advanceguy1 <br>本欄逢周一、三、五刊出</p></body></html>