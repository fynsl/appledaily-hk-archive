<html><header><meta charset="utf-8"><title>一家三口糖黐豆勁溫馨張頴康父愛滿瀉嘉年華</title></header><body><h1>一家三口糖黐豆勁溫馨<br>張頴康父愛滿瀉嘉年華</h1><p>「三寶」張頴康入咗行16年，今年憑住《一屋老友記》終於上位，連續喺大馬同月初嘅大台頒獎禮拎咗「飛躍進步男藝員」，喺台上除咗多謝太太支持，仲話要多謝劉德華鼓勵入行參加訓練班。<br> <br>趁住呢幾日凍咗，多咗冬日氣氛，張頴康前晚一家三口就去咗中環嘅友邦嘉年華，捉住聖誕嘅尾巴。<br> <br>張頴康同太太麥雅緻拖住兩歲幾嘅囡囡，三人齊齊着晒羽絨包到實咁現身嘉年華，期間就遇到李志剛等嘅港台DJ朋友，企喺度吹咗一陣水，之後8個人仲一齊玩攤位遊戲。<br> <br>廿四孝嘅張頴康陪住囡囡玩兒童機動遊戲，無論係迷你火車定小型划艇，都望到囡囡實一實，眼入面好似得番阿女咁。而每逢喺攤位遊戲贏到啲獎品，第一時間就遞俾囡囡，o氹到囡囡勁開心，拎住啲公仔周圍走。<br> <br>咁有父愛嘅爸爸，囡囡就梗係興奮啦，全程嗲實又要拖又要抱，而張頴康亦就晒乖女，唔係拖住囡囡就係抱起佢行，完全話到俾人聽咩叫做父愛！張頴康亦都把握機會，不時拎部相機出嚟影下囡囡。有途人見到張頴康都上前集郵，而張頴康都逐一答應，冇托手踭。</p></body></html>