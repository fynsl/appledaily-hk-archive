<html><header><meta charset="utf-8"><title>姚松炎：政府圖阻嚇監察者</title></header><body><h1>姚松炎：政府圖阻嚇監察者</h1><p>中大學者姚松炎因為傘運投身政治，立法會選舉攻破建制票倉，成為建築、測量、都市規劃及園境界議員。他決定從政時已有心理準備面對風險，「九月查橫洲事件，我哋有心理準備，政府唔想畀我哋查到任何資料」，始料不及是宣誓一刻已埋下打壓伏線，而他不過是在完成誓詞後加上「爭取真普選」等訴求。<br>姚松炎強調議員職責是監察政府，覆核四議員資格先例一開，後患無窮，「將來任何各級議會或者民選代表，只要政府唔鍾意你，政府驚你有能力監察佢、挑戰佢，搵到真相，佢就可以用司法覆核令議員冇得做，就算官司贏咗，要承擔嘅法律費用已有足夠阻嚇力，令有志從政監察政府嘅人卻步」<br>他正申請法援應付官司，若不獲批，或會破產，強調當監察政府的人隨時因不公情況破產收場，「此例一開等於香港再冇民選議員去監察政府。」但他也「阿Q」地看，他們四人可為將來有志從政者做好防守，在法院據理力爭。他呼籲市民元旦上街，換人後要換制度。</p></body></html>