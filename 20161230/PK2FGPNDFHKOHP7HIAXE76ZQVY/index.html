<html><header><meta charset="utf-8"><title>女神tea time：北水的目標 - Fifi</title></header><body><h1>女神tea time：北水的目標 - Fifi</h1><p>年尾歐美股向上，偏偏港股就弱到震。人仔係咁貶，彭博錯報在岸價（CNY）一度跌穿7算，惹來人行強烈反應，證明阿爺真心驚。事實係，𠵱家同7算真係差唔遠，一旦觸及就會出現人踩人，令現時市場走資情況，會更加無所不用其極。<br><br>新一年各公司資金可重新擺位，你要擺都會擺喺傳統嘅避難所。以海航為例，高價奪地，再一星期買兩隻殼，上星期以6億元入主珠寶銷售及製造商KTL（442），聖誕前再宣佈以近4億元收購紙質卷煙包裝供應商嘉耀控股（1626）65%股權。咁已曲線話你聽，除咗香港地皮、物業外，港股係北水嘅目標，其中買殼係重要手法之一。<br>近兩日異動嘅綠色能源科技（979），市值只有3.4億銀，基本上只餘下建築廢料處理及塑料回收業務，業務簡單，易於轉手。公司上年曾發6,006萬元CB，換股價0.78元，最近已全數贖回；另外，今年4月收購德國廢物回收項目，涉639萬元，但當中420萬以股作交易代價；加上月中公佈配股，佔擴大後股本約16.36%，配售價0.26元。股權重新擺位，似係有重大部署。股價噚日創新高，短線博進一步突破。<br><br>Fifi<br> http://fb.com/lovefrystock <br>本欄逢周五刊出</p></body></html>