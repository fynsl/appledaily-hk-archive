<html><header><meta charset="utf-8"><title>發哥冧招賀生日發嫂：下世再做夫妻</title></header><body><h1>發哥冧招賀生日<br>發嫂：下世再做夫妻</h1><p>發嫂陳薈蓮在婚後的每一個生日都是與老公周潤發一起歡度，前日是發嫂的57歲牛一，發哥沒有買任何名貴首飾，反而一早跑去花墟買了兩個紅色小蘿蔔盆栽給老婆做生日禮物，晚上又相約親友為她搞生日宴，發嫂收到盆栽後十分開心和感動，更表示：「上天送畀我最好嘅禮物就係嫁咗畀周潤發，希望下一世都可以同佢做夫妻。」</p><p>周潤發與陳薈蓮結婚三十年，夫妻恩愛如昔，前晚是發嫂的57歲生日，發哥特別在尖沙嘴夜上海餐廳為老婆慶祝，他兩夫妻都是愛低調的人，所以生日宴只是請了約二十位親朋好友來慶祝，圈中人就只有星皓公司老闆王海峰和郭富城經理人小美出席。發嫂前日在收到的眾多生日禮物當中，最喜歡就是老公送的紅色小蘿蔔盆栽，代表鴻運當頭的意思。<br>在生日宴上，發嫂收到好多朋友的祝福，而發哥略嫌發嫂最近減肥減到過瘦，所以不斷叮囑她要多吃點東西，又特意點了很多發嫂愛吃的上海菜，席上更不斷夾菜給老婆，又餵老婆吃壽包和一起切生日蛋糕，現場好友紛紛都起哄叫兩人咀嘴，搞到發哥與發嫂尷尬笑不停。</p><p>送蘿蔔食糖水</p><p>據悉發哥知道太太一向不愛名牌手袋或珠寶首飾，為了準備這份禮物，他前日一早去花墟選購，經過千挑萬選後，選了兩個紅色小蘿蔔盆栽給發嫂，發嫂昨日接受訪問時說：「今年收嘅禮物當中，梗係老公送嗰份，佢送咗兩個紅蘿蔔畀我，好cute呀！老公知我喜歡花草，所以專登一早去花墟買畀我，雖然兩個紅色蘿蔔唔值乜嘢錢，但最緊要係呢份心意，代表鴻運當頭，佢都知我唔係鍾意金銀珠寶，所以買畀我嘅禮物都係一啲啱我心水嘅嘢！佢真係一個好體貼嘅老公，其實上天送畀我最好嘅禮物就係嫁咗畀周潤發，希望下一世都可以同佢做夫妻。」<br>一向喜歡行山的發哥，幾乎每朝都會去行山和做運動，但前日他就沒有去行山，一早去花墟買完禮物就立刻回家，陪太太吃完中午飯，又出去買番薯糖水給老婆享用，發嫂笑說：「佢知我好鍾意食番薯糖水，所以專登去買畀我食，而且成日留喺屋企陪我，連最愛嘅行山都冇去，夜晚又約咗一班朋友同我一齊食飯。」</p><p>讚絕世好男人</p><p>問發嫂為何下一世都要和發哥做夫妻？她笑言：「我哋兩個人都好夾，彼此都係好喜歡簡單同低調嘅生活，喺呢三十年嘅婚姻生活中，佢一直好體諒我，又好愛錫我嘅家人，佢無論做乜嘢都會先諗我感受，最令我欣賞係佢好孝順媽咪之餘，對其他唔識嘅老人家都會好尊重，可以幫到人佢一定幫，心地好好，呢啲絕世好男人好難搵，所以下一世我都希望做到佢老婆。」<br>採訪：鍾國仁</p></body></html>