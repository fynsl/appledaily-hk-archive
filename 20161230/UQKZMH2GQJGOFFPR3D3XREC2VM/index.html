<html><header><meta charset="utf-8"><title>吳若希床照有暗示？撇甩發燒Alex開P避菌</title></header><body><h1>吳若希床照有暗示？<br>撇甩發燒Alex開P避菌</h1><p>因為男友唔聽話，就算粗身大細都嬲到要離家出走，無他嘅，呢個女人都係為咗肚入面個BB着想啫！<br> <br>佢係邊個？咪吳若希囉！大前晚吳若希話男友Alex作病，但唔肯食藥，怕咗傳染影響到BB，吳若希選擇離開屋企，雖然佢講笑咁講話去咗保護兒童協會，但實情係好體貼咁買到成張床都係藥品，感冒藥、退熱貼、口罩、維他命、血壓計、肛探體溫計、暖包……總之乜都有啲啦。<br> <br>Alex要養病，都要有人睇住大肚婆嘅。吳若希星夢幫好友譚嘉儀之前喺新城頒獎禮拎咗新人銅獎，近日出新碟，前日吳若希大住個肚，同鄭俊弘、何雁詩、許廷鏗、胡鴻鈞同譚嘉儀一齊敍舊。<br> <br>幾位女士明顯約好咗着粉紅色衫，不過吳若希就遮唔住個肚，大合照時有捧住個肚影相，佢貼相上Ig嘅時候仲留tag話「我有節目啦」，睇嚟呢位大肚婆行動不便，聖誕冇乜出去玩喎。<br> <br>吳若希貼完開party嘅相，無耐佢再放多張相影住佢同Alex張床，除咗一條淺藍色攬枕，就只係得隻狗狗瞓咗喺度，吳若希留言話：「一張床，明明得兩個人訓，但係要三個枕頭，你明唔明點解？o依家仲要多個#David~」David係邊個？吳若希噚晚開facebook live揭曉咗喇！就係佢個攬枕呀。</p></body></html>