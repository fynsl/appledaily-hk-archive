<html><header><meta charset="utf-8"><title>自成一格：美國保持青春秘方 - 越野兔</title></header><body><h1>自成一格：美國保持青春秘方 - 越野兔</h1><p>第二次世界大戰後，不少發達國家都出現嬰兒潮，個個都好似豬乸咁大生特生，以美國為例，四十年代新生嬰兒超過3,200萬個，較三十年代增加33%；之後仲誇張，新生嬰兒以每年400萬個的速度增長，直至1965年才有所放緩，當時每10個美國人中，就有4個為20歲以下的年輕人；呢個情況除了美國以外，加拿大、歐洲、英國等發達國家都出現。<br>數數手指，呢堆嬰兒到今時今日已經差唔多退晒休，加上醫療日益先進，平均壽命延長，搞到各大發達國家面對人口老化、生產力下降、福利開支增加等問題，一旦好似日本經濟泡沫爆破後難以復原，再被老人問題拖住後腿，迷失廿年都未迷完就足夠各國警惕了。除了日本，歐洲大國亦面對同樣問題，人口老化成為發達國家增長的包袱；以去年聯合國統計指，現時全球60歲以上人口就達到9.01億，加拿大、歐洲、英國甚至香港60歲以上人口，佔總人口近四分之一，比例上最多「老餅」的國家為意大利，老人佔總人口28.6%。<br><br>奇怪的是，美國的嬰兒潮絕對不遜其他發達國家，但60歲以上人口佔比只有20%，在發達國家中偏低，最主要原因是龐大的新移民人口。現時美國的新移民淨增長為每16秒一個，其中最受歡迎的地區為加州。加州為全球第六大經濟體，要搞高科技可以去三藩市聖荷西；電影文化產業又有洛杉磯荷里活，接受多國語言，加埋天氣好到不得了，所以吸引到好多新移民，勞動力自然UP。<br>美國總統參選人特朗普日思夜想，都想將新移民踢番家鄉，但偏偏整個加州都處於「I don't care」的狀態，警方表示拉非法移民唔關佢事；議會趕在新總統上場前，通過好多保護無證人士的議案，洛杉磯市政府仲出錢又出力，整咗個千萬基金，新移民如果遭遞解出境的話可以用來打官司，總之就擺明同特朗普作對；無他嘅，除了加州人好藍之外，他們亦明白，新移民才是生產力，如果真係踢晒無證移民出國的話，美國好快就好似歐洲國家咁，又老又無力了。<br><br>越野兔<br> https://www.facebook.com/Sailorrabbit/ <br>本欄逢周五刊出</p></body></html>