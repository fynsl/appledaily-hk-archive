<html><header><meta charset="utf-8"><title>B哥聚會認識傳緋聞關之琳護周覓：嚇親小朋友</title></header><body><h1>B哥聚會認識傳緋聞<br>關之琳護周覓：嚇親小朋友</h1><p>現年54歲的關之琳（之之）去年與台灣富商陳泰銘離婚後，再度活躍，近月積極搞設計睡衣時裝生意，早前更透露有機會拍內地真人騷。回復單身的她，昨日有報道指與30歲的內地小鮮肉、韓國男子組合Super Junior-M中國籍成員周覓撻着，有指二人經好友鍾鎮濤（阿B）夫婦撮合，范姜的Instagram中，二人曾同場去船P，男方又去之之的睡衣時裝活動撐場，更專誠來港為她賀壽等，兩人密密見。</p><p>「細過我大把」</p><p>本報昨日致電之之了解有關緋聞一事，她即連番否認：「梗係唔係啦，當然唔係啦，梗係朋友。」之之透露二人相識經過：「係B哥早排想簽一個歌手做經理人，佢係Fan Fan（范姜）朋友，都係佢哋搞嘅聚會識。」<br>問到之之單身惹緋聞，她笑言：「我係single，唔係喺我側邊啲人就寫係，聚會好多人，你哋又唔講，唔係搭吓膊頭影張相就係，B哥好多小朋友朋友，呢個年輕啲出道，朋友有男有女，有聚會影張相擺上Instagram好方便，唔好嚇親佢，我就唔驚，嚇親小朋友唔好，𠵱家同好多人合作，唔通我同搞時裝嘅Harris Chan（Moiselle太子爺陳柏熹）又傳，咁唔啱、唔通，做嘢還做嘢，朋友還朋友，有發展空間再講，梗係唔係。」<br>之之當年曾與黃家諾拍拖，令外界誤會她有「姊弟戀」發展空間，她表示：「都係一次箒，我唔係唔接受，但呢個唔係嘛，將來有戀情會承認，𠵱家同我合作、我嘅朋友，細過我大把，個個都係姊弟戀，我好唔得閒，自己對感情事唔心急，唔會強求，因為感情事冇得急。」<br>採訪：唐如</p></body></html>