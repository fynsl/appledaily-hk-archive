<html><header><meta charset="utf-8"><title>【膽小鬼慎入！】處女鬼專搞男人　韓國巴打6招K.O.</title></header><body><h1>【膽小鬼慎入！】<br>處女鬼專搞男人　韓國巴打6招K.O.</h1><p>【三個粉絲追韓劇】韓劇迷集集追《鬼怪》，第七集講孔劉陪金高恩去睇戲，超搞笑地睇返自己演嘅《屍殺列車》驚到死，相反金高恩由細到大都見慣鬼，驚都未驚過！講到見到鬼，原來韓國人特別驚幾種鬼！</p><p>三個粉絲喺韓國街頭做訪問，大部份受訪者都話最驚「處女鬼」！處女鬼喺韓國人心目中係長頭髮，着白色長裙兼成身血，韓女Lee Si Yeon話，「因為處女鬼未嫁人就死咗，怨氣特別重！」亦有傳聞話，韓國古代因為重男輕女，唔會為未婚女仔做喪事，所以處女鬼就好嬲，怨氣特別重，會妒忌差唔多年紀嘅女仔同專搞男人。</p><p>除咗驚嚇度No.1嘅處女鬼，仲有無臉鬼、Red Mask、九尾狐同水鬼都喺韓國好出名。如果撞到Red Mask就死梗，呢隻鬼戴住染血口罩，口罩下佢個嘴係裂開o架！傳聞話佢見到人，就會除口罩問：「我靚唔靚呀？」如果你答：「唔靚」佢就割開你個嘴，變成佢咁樣；如果答：「靚」，佢就會話你講大話，割你喉嚨！至於九尾狐同水鬼，香港人應該比較熟識，都係傳聞話九尾狐要搵凡人結婚，之後食人類嘅肝臟，水鬼因為浸死要搵游水嘅人做替身。</p><p>《鬼怪》劇中，有隻女鬼想搞劉仁娜，咁啱劉仁娜爆粗嚇窒返隻鬼。有韓國人話如果咁黑仔撞鬼，講粗口都係一個好方法，韓男Lee Dong Uk就話梗係第一時間走人！韓國有網上漫畫畫咗六種方法，畀各位巴打專門對付處女鬼，究竟係乜嘢妙法？即刻去片！</p><p>撞鬼驚到震，不過viu韓劇導賞員Ruby就話，聽過韓國人講做娛樂圈唔怕撞鬼。佢舉例話，「男團B1A4有隻歌叫《없구나(Lonely)》，隊長振永有一晚喺錄音室寫歌，不停聽到有人嗌成員Baro嘅真名。」Ruby話《Lonely》呢首歌當時爆紅，雖然唔知同撞鬼有冇關係，不過有韓國人話做娛樂圈見到鬼，先會旺同發達！<br><br>主持：動主播阿仙、viu韓劇導賞員Ruby<br>記者及繙譯：卓惠媛(Joyce)<br>攝影：陳家文、李錦鏵<br><br>《鬼怪》片段由Viu提供：<br> https://goo.gl/nVkiGe <br><br>【三個粉絲追韓劇】<br> http://hk.apple.nextmedia.com/enews/animation/kfans/ ​</p></body></html>