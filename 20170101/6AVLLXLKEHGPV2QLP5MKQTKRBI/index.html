<html><header><meta charset="utf-8"><title>【港女衣學】四招襯衛衣　撇甩校園味</title></header><body><h1>【港女衣學】四招襯衛衣　撇甩校園味</h1><p>天氣忽冷忽熱，真係唔知着咩衫先適合。見身邊好友乾脆懶懶地「半放棄」是但笠件衛衣上身就算，好聽就話係校園風，事實卻似落街跑完步未執好個look。其實着衛衣又唔一定同「求其」畫上等號，一於試試以下襯法，想保暖又型格有幾難？</p><p>一、襯長褸添層次感</p><p>着衛衣俾人感覺hea爆，全因單一件着上身冇層次感兼遮晒身體線條，望上去累贅又冇精神，外襯多件長褸就可以即時有返陣型味，或者學學英模Alexa Chung（圖中），中間搭多件軍綠army shirt就更有層次感。</p><p>二、襯皮褸騷線條</p><p>無論你係玲瓏浮凸者抑或福態盡現，着上衛衣後身體線條都會被淹沒，想見返腰線？簡簡單單襯件修身皮褸就可以令線條更明顯，選擇短身皮褸款更可以喺視覺上令雙腳更長，比例更好。</p><p>三、內搭半截裙變更好比例
</p><p>各位東方女生身高不一，身型偏向嬌小嘅絲打除咗可以借助高跟鞋，露腿亦可以令人望落更高，學身高1米7嘅Rihanna內搭短蕾絲裙，露出些少蕾絲加大腿，微微性感又不失型格；唔鍾意展露太多肌膚的話，着件長至大腿中央嘅衛衣加過膝裙，露出部份小腿，視覺上亦會更高佻。</p><p>四、下身配搭不同材質更搶眼</p><p>除咗slogan吸睛，要令人眼前一亮亦可以靠下半身配搭，將衛衣tuck in鮮艷顏色皮裙或者不規則下擺短裙，騷返明顯腰線之餘，悶板衛衣outfit都即時活潑晒。</p><p>記者：黃樂雯<br><br>查詢：<br>（a）Monki 銅鑼灣皇室堡地下G21-G23 &amp; G25號舖<br>（b）Bauhaus 沙水新城市廣場一期527號舖<br>（c）Outnet.com 網上平台<br>（d）COS 中環皇后大道中74號<br>（e）Marimekko  銅鑼灣禮頓道42號<br>（f）Zara 中環皇后大道中70號<br>（g）MCM 中環皇后大道中30號<br>（h）Paprika Tokyo 旺角朗豪坊 1215-1216 號舖</p></body></html>