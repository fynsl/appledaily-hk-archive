<html><header><meta charset="utf-8"><title>【2017娛圈十大預言】甘比大劉70%添丁　最後處女黨苟芸慧85%結婚</title></header><body><h1>【2017娛圈十大預言】<br>甘比大劉70%添丁　最後處女黨苟芸慧85%結婚</h1><p>一年容易，每到年尾又係埋單結尾、同娛樂新聞計數嘅時候。本住總結過去，關注現在，放眼未來嘅精神，不求神、不問卜，唔搵風水命理師批注，只憑專業判斷客觀分析，配以一廂情願嘅主觀願望，我哋大膽預測來年有可能發生喺娛樂名人圈嘅十大新聞。<br>(機會率以%表示)<br> <br>1.甘比大劉添丁  (70%)<br>甘比（陳凱韻）由劉鑾雄助手到拍拖，08年為大劉誕下女兒劉秀樺（Josephine），12年誕下細仔仲學。到今年12月兩人終於簽紙結婚，跟大劉曾經患難的甘比終於有劉太的名份。名正言順的甘比在趁住雞年，幫65歲仍然有心有力嘅大劉生多隻雞仔，沖喜一下。<br> <br>2.最後處女黨苟芸慧結婚  (85%)<br>岑麗香趕係今年年尾新娘，喺加拿大下嫁強強，王君韾都排晒期註冊，計計下大台嘅處女黨李亞男、鍾嘉欣、王君馨、岑麗香、苟芸慧，就得返苟姑娘未嫁。不過隨住佢同陸漢洋戀情浮面，仲一齊去日本旅行食拉麵，相信33歲嘅苟姑娘明年好有機會閃婚。<br> <br>3.王菲香港演唱會  (70%)<br>王菲前日(30日）喺上海舉行只此一場名為《幻樂一場》嘅演唱會，最貴飛賣到過萬人仔，聽聞貴飛個炒價去到成10萬人仔都有人接貨。大陸開演唱會，香港好多人都向隅，為咗照顧愛郎霆鋒嘅出身地香港，所以毅然喺機場亞博開一場只招待港人演唱會都有啲可能。<br> <br>4.《亂世備忘》 奪金像獎  (75%)<br>今年香港電影金像獎最令人難忘振奮，係喺爾冬陞宣佈備受內地打壓嘅電影《十年》，獲頒金像獎最佳電影。今年有一部紀錄傘運嘅紀錄片《亂世備忘》報名，要再贏最佳電影稍有難度，我哋預言陳梓桓會贏新晉導演獎，到時佢嘅名字又會喺大陸得獎名單中被消失。<br> <br>5.Kary再度有喜  (85%)<br>吳雨霏（Kary）同老公「網球王子」洪立熙舊年7月結婚，Brian好鍾意小朋友，成日幫人湊仔。所以婚後佢哋都積極造人，不幸嘅Kary喺今年3月小產。好在兩公婆好快走出陰霾，調理好身體後嘅Kary同老公重新出發，預言佢哋明年再度成功造人。<br> <br>6.Stephy 方力申復合  (60%)<br>鄧麗欣（Stephy）同方力申多次傳出婚訊，《狼來了》故事到今年3月出現反高潮，兩人透過公司發聲明宣佈分手。事後兩人出席唔同活動時，提起對方都潸然落淚，證明大家仲有對方。估計佢哋有機會喺17年復合，同時仲會宣佈埋結婚，有情人終成眷屬。<br> <br>7.首部港片破億《寒戰III》  (30%)<br>由陸劍青同歐樂民聯合導演嘅電影《寒戰II》以接近6,700萬成為今年香港華語片冠軍，較第一部《寒戰》的4,289萬大升超過5成票房。加上兩位導演在合作《寒戰III》後分開發展，加上幕後大佬登場，所以《寒戰III》假如趕及明年上映，極有可能成為本港首部破億華語片。<br> <br>8.甄子丹憑星戰奪奧斯卡  (20%)<br>荷李活巨製《俠盜一號：星球大戰外傳》（Rogue One：A Star Wars Story）入面首次有華人甄子丹主演，佢喺戲入面演嘅盲眼僧侶智刃嚴，睿智與武功兼備，一個打十個白兵的葉問式身手令人大開眼界，完全無負「宇宙最強」的稱號，不難為佢贏出奧斯卡最佳男配角獎。<br> <br>9.亞視永恆 邱達昌  (75%)<br>已故亞視主席邱德根嘅仔邱達昌，成立公司申請免費電視牌照。其實早在亞視未執笠之前，佢已經傾過收購亞視，可惜最後都唔能夠成事。但證明佢對老父當年嘅亞視念念不忘，所謂念念不忘必有迴響，假如佢獲發牌，大有可能將亞視借屍還魂，延續亞視不死。<br> <br>10.余詠珊失勢  (90%)<br>前有線嘅余詠珊入咗去無綫擔任高層負責綜藝娛樂，深得「殼王」陳國強欣賞嘅佢，連帶一班余黨好似洪永城、黃翠如同陸浩明都受惠，一劇接一劇拍攝。不過隨住余詠珊多次孭鑊，最經典喺12年一人一票選港姐電腦死機成為國際笑話，加上今年無綫發盈警，溢利大跌超過5成，有機成為祭旗嘅對象而失勢。</p></body></html>