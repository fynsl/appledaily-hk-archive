<html><header><meta charset="utf-8"><title>隔牆有耳：跳戀愛舞賀年　游BB　葆葆　一齊逃恥 - 李八方</title></header><body><h1>隔牆有耳：<br>跳戀愛舞賀年　<br>游BB　葆葆　一齊逃恥 - 李八方</h1><p>新垣結衣同星野源主演日劇《逃避雖可恥但有用》上個月已經喺日本播出大結局，之不過主題曲《戀》繼續受追捧，之前連美國駐日本大使嘉露蓮甘迺迪都換上聖誕裝大跳戀愛舞，可見呢首歌幾受歡迎！</p><p>感謝黃埔街坊去年鼓勵</p><p>而喺2017年元日，青年新政游蕙禎同前青政成員、黃埔區區議員鄺葆賢合辦嘅「小黃紙」亦加入舞團，夥拍街坊同其他地區組織成員齊跳戀愛舞，藉此同市民賀新年，而最吸睛嘅當然係游BB啦，有網民大讚可愛兼有活力！<br>唔好以為只有女仔先跳得好，東區區議員徐子見等人獻技，一樣好有勁；東九龍社區關注組陳澤滔就帶住隻「東九龍」恐龍一齊跳，雖然跳到亂晒龍，但誠意十足兼極富娛樂性，輕易又呃到like！</p><p>小黃紙facebook專頁就貼文話，2016年係改變嘅一年，感謝黃埔團隊同街坊嘅付出同鼓勵，令佢哋可以喺高低起跌中成長，克服唔同嘅挑戰，亦慶幸識咗好多喺社區默默耕耘嘅人，「2017年，希望更多的人加入，以社區作為單元，重新認識每日在身邊的人和事，繼續社區起義」。<br>講到高低起跌，八方相信游BB特別感觸良多，由前年落敗區議會，到去年成功循九西殺入立法會，但最終因為宣誓風波被褫奪議員資格，新一年就要面對宣誓案上訴到終審法院，趁新年可以同戰友跳吓舞，都算難得嘅輕鬆時光。</p><p>李八方<br><br>mailto:pf_lee@appledaily.com</p></body></html>