<html><header><meta charset="utf-8"><title>秋官誇欣宜叱咤威盡陳柏宇輸畀坤哥　「我唔夠靚仔」</title></header><body><h1>秋官誇欣宜叱咤威盡<br>陳柏宇輸畀坤哥　「我唔夠靚仔」</h1><p>【叱咤頒獎禮】《2016年度叱咤樂壇流行榜頒獎典禮》前晚假灣仔會議展覽中心舉行，賽前陳柏宇奪我最喜愛的男歌手獎呼聲極高，但最終由吳業坤冧莊贏得，陳柏宇笑着認輸：「我又唔夠高大、又唔夠靚仔。」而鄭欣宜狂擸3個大獎成為焦點，與容祖兒平起平坐，父親鄭少秋也大讚女兒叻！</p><p>商台前晚舉行《2016年度叱咤樂壇流行榜頒獎典禮》，全晚共頒發43個獎，由晚上8時15分開始，頒足4個多小時，嚴重超時。一直傳不會參與的陳奕迅（Eason），宣佈歌曲《四季》獲至尊歌曲大獎時忽然現身，令全場起哄尖叫，Eason更直踩慶功宴被集郵。</p><p>台下觀眾喝倒采</p><p>坤哥除了憑《百姓》奪叱咤十大第五位，還爆冷冧莊得我最喜愛的男歌手獎，台下掌聲夾雜喝倒采聲，他站在台上則不懂反應，他說：「我都冇諗過得獎，根本冇心理準備，望落台下唔知講乜。」而敗給坤哥的陳柏宇事後表示未有失落，還說不攞獎更開心：「咁樣方向諗，唔使驚自己唔值攞呢個獎，同埋大家會繼續戥我唔抵，呢個係『雙贏』，唔會尷尬。」問是否覺得自己未夠資格？陳柏宇謂：「唔係資唔資格問題，我又唔夠高大、又唔夠靚仔。」他謂現在拿男歌手銅獎是恰到好處。<br><br>採訪：王連連、馬建華、魯吉<br>攝影：陳俊強、仇志德</p></body></html>