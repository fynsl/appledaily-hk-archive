<html><header><meta charset="utf-8"><title>七級偽術：善待員工無得輸 - 彭瑪莉</title></header><body><h1>七級偽術：善待員工無得輸 - 彭瑪莉</h1><p>唔好成日鬧葉劉，有時佢都幾直幾抵死，前兩日話汲取教訓後，第日政府做嘢毋須咁「滴水不漏」，就搞到Mary笑咗。<br>政府唔使樣樣嘢保密到滴水不漏，但講到事故處理或者品牌建立，就點都不可以不心細如塵，事事照顧周詳。<br>有了互聯網、社交媒體，stakeholder早已趨向一體化，所謂持份者管理早已不能見人講人話，見鬼講鬼話。以前就話可以對公眾封口、前線記者拒評、對老總放風、對議員游說，今天不可能再行得通。反正任何溝通一展開，下一秒即可在社媒上曝光，你封到當事人把口，都封唔到佢老死，講完。<br>所以企業怎能不善待員工呢？一個大企業，員工閒閒地以萬計，每個人都向自己圈子講你一句壞話，效力都咪話唔宏大。美國的Walmart近年有一經典案例，證明待員工好啲，有助提升營業額。<br></p><p>已有好幾年了，Walmart顧客怨聲載道：貨架混亂缺貨、厠所污糟、付款處慢如蝸牛…… 只有16%分店服務水平達標。<br>終於，管理層痛定思痛，2015年年頭作了個重要決定——不是換血，而是加薪！因為這個英明決定，人心都回歸了，士氣都不一樣了，不足一年，已有75%的分店做到服務水平達標，事實是顧客都感受得到分別，營業額應聲上調。<br>品牌成日要搵代言人，危機又話要跪求第三者endorse你，其實最有力的見證人根本就在眼前，你善待他們，他們就是你最好的品牌大使，為你走在最前線，也為你守在最後方。人心肉造，懂嗎？<br><br>彭瑪莉<br>mailto:marypang2015@gmail.com</p></body></html>