<html><header><meta charset="utf-8"><title>【馮仁昭四圍超】港泳隊轉型ViuTV彈出　朱鑑然小鮮肉出擊</title></header><body><h1>【馮仁昭四圍超】<br>港泳隊轉型ViuTV彈出　<br>朱鑑然小鮮肉出擊</h1><p>娛圈近期有幾位小鮮肉，除咗電影《那一天我們會飛》嘅吳肇軒同《點五步》嘅胡子彤外，仲有ViuTV真人騷《se7en》彈出嘅朱鑑然（朱仔），之前佢演過劇集《瑪嘉烈與大衛》，最近又拍咗網劇《無間道》，套劇已經出街，有網民話想要朱仔做佢男朋友，又話難得搵到個冇整容嘅小鮮肉，亦有話：「終於發現咗一個有顏值嘅小洛威。」</p><p>跟松哥學嘢</p><p>朱仔喺《無》劇中同劉松仁做一對父子，佢話面對一個咁勁揪嘅對手，演出真係好有壓力：「不過就係因為有松哥，至可以學到嘢。」對於被形容為小鮮肉，朱仔當然開心，仲親自回答粉絲嘅留言。<br>踏入新一年，朱仔希望可以拍到更多好作品，佢話𠵱家係播種期，之前拍咗《三人行》、《拆彈專家》、《骨妹》等等多部電影，未來一年越多挑戰越好。而本身係前港隊游泳代表嘅朱仔，仲話最想約埋吳肇軒同胡子彤兩個戰友喺新一年一齊游冬泳，佢笑話：「游冬泳可以強身健體，有好體魄，2017全力出擊。越多工作越好，多啲嚟密啲手，後生仔頂得順。」<br>撰文：馮仁昭</p></body></html>