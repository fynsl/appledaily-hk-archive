<html><header><meta charset="utf-8"><title>中環在線：青姐估恒指升八成見4萬點 - 李華華</title></header><body><h1>中環在線：<br>青姐估恒指升八成見4萬點 - 李華華</h1><p>今時今日，言論夠爆才出位。踏入2017年，正當大家估緊今年有冇股災，股評人胡孟青（青姐）就估今年恒指會見4萬點，噚日恒指收報22150點，講緊要升80%，如果咁都俾佢講中，相信同佢當年「滙豐33元的眼淚」一樣，可以名震一時。</p><p>同大行掉轉睇</p><p>青姐話，睇恒指4萬點唔係癲，佢只係同大行掉轉睇，大行保守，佢反而睇好，皆因大媽資金源源不絕，「你睇磚頭、債券都爆爆哋，買磚頭不如買地產股，地產股好多有3至5厘yield」，青姐估計大媽資金今年只可以焗炒股票，順便就會掃起恒指。<br>咁究竟恒指升上4萬點，係一個乜嘢概念呢？簡單而言，恒指要升17850點或80%。假設呢個升幅全數由三大重磅藍籌滙控（005）、建行（939）同騰訊（700）承擔，其他藍籌股價不變，呢3隻重磅股分別要升2.6倍、3倍同2.7倍，先可以達標。<br>又假設50隻藍籌股一齊升，保守估計，呢3隻重磅藍籌都要升超過一倍先至幫到手，即係滙控變番紅底股，騰訊升近400元、相當於拆細前嘅2,000元，都咪話唔誇張。<br>暫時嚟講，青姐就冇啦啦隊嘞，其他股評人好似黃國英笑住話「希望佢會（升上4萬點），但應該唔會囉」。黃德几就認為恒指最勁都係25000點。<br><br>李華華<br>mailto:LiWaWa@AppleDaily.com</p></body></html>