<html><header><meta charset="utf-8"><title>《蘋果》專訪　服務無綫42年　最大壓力志雲涉貪 曾醒明：好多嘢係硬食</title></header><body><h1>《蘋果》專訪　服務無綫42年　最大壓力志雲涉貪 <br>曾醒明：好多嘢係硬食</h1><p>經歷楊思琦未婚產女、港姐普選死機及馬賽艷照等風波，無綫前企業傳訊部宣傳科副總監曾醒明，過去四十二年為無綫大小事務拆彈，最終「被退休」收場。回復自由人身份的曾醒明昨日接受本報專訪，直指處理陳志雲涉貪事件承受精神壓力最大，儘管工作一腳踢，曾醒明也從不介懷：「好多嘢我哋都係硬食㗎。」他更大讚黎明處理危機是絕佳公關教材。</p><p>現年64歲的無綫前企業傳訊部宣傳科副總監曾醒明，在無綫由初級公關助理做起，42年來為無綫、藝人化解過無數危機，是傳媒公認的真正第一公關。可惜，為無綫仆心仆命多年，滿以為可以做到今年無綫50周年台慶，結果曾醒明去年「被退休」，並由去年6月轉職為顧問至上月底正式離職。</p><p>被標籤冇得升</p><p>回復自由身的曾醒明昨日接受本報專訪時，問到被退休會否感到失落和很大打擊，他說：「初初接到消息，係有咁樣嘅感覺，但諗落我又唔係咁大失落感。你話我仆心仆命，我係同意，我同呢間公司一齊成長，最輝煌嘅時候，我哋分享過，今日就算話『人哋都唔要你啦！』對我嚟講，我真係有賺。」有指他是志雲黨所以沒機會升職及被退休，曾醒明說：「我係無綫黨，對任何一個同事我都係坦誠，做好本份，唔係屬於邊一派邊一黨。最緊要工作開心，title對我嚟講唔係咁緊要。」<br>多年來的公關事件，曾醒明最深刻印象是2010年上司陳志雲的涉貪風波，他說：「每晚返到屋企仲有好多傳媒電話打嚟，個個都想我親自覆佢哋，講到口都攰埋，精神壓力好大，同埋你要有個平衡，第一，我要執行公司安排，公司好清楚話要同廉署合作，另一方面陳志雲係我直屬上司，你喺夾縫之中要確保公司立場，亦唔想傷害到自己同事，同埋傳媒不斷要你提供消息，我底線係首先一定喺公司立場為依歸，你一定要拿揑得好好，加上封城事件，對我好大衝擊。」曾醒明表示幸得傳媒支持鼓勵，令他尤為感激，而他紓緩壓力的方法是做義工參與「送炭到泰北」等慈善工作。</p><p>黎明公關教材</p><p>不少人認為曾醒明是TVBuddy及拆彈專家，曾醒明卻自嘲其實是跑腿，他說：「人哋唔處理嘅問題都掟晒嚟：『有啲乜嘢搵外事部啦！』所以我覺得我哋係打雜，我覺得冇問題，只要為咗公司形象，點去做我都唔介懷，好多嘢我哋都係硬食㗎。」說到做公關心得，曾醒明認為要面面俱圓，他說：「無論做人做事，你係真誠待人，你自然贏得人哋真心，千祈唔好嫌做得多，要多走兩步。」就正如去年黎明（Leon）處理演唱會公關手法，曾醒明最為欣賞，他說：「我覺得Leon嗰單嘢處理得好好，亦都係好好教材，任何公關災難，第一盡速處理，第二唔好迴避，第三係要積極面對，一迴避，無形中件事就會發酵，一發酵就可能會去到一個不可收拾嘅地步。」<br>採訪：戴彩煥</p></body></html>