<html><header><meta charset="utf-8"><title>智取大市：一月要買地產股 - 晉佳</title></header><body><h1>智取大市：一月要買地產股 - 晉佳</h1><p>喺12月收爐之前，本欄曾經講過1月份息口敏感股將有唔錯反彈，踏入2017第一個交易日即發威，1月尾地產股嘅股價，相信會高過周二收市價，即係類似大摩嗰種「預測地產股未來20個交易日將錄得上升」嘅唱好報告。<br>點解預期息口敏感股可以反彈，之前講過恕不詳述，結論係2月初聯儲局議息，加嘅話，可以演繹為「今年餘下時間最多加兩次息」，其餘11個月地產股壓力減低；唔加嘅話，固然唔會係壞事，2月初加定唔加息，對地產股對冇壞影響，咁難得遇上蜜月期，股價又盡反映加息因素，後市自然有條件反彈。<br><br>至於加息對地產股嘅基本因素影響，當然視乎樓盤賣得好唔好，牌面睇實在冇乜影響，因加辣加息都遠遠未搞掂樓市，新樓劏房永遠有一班好爸爸同好媽媽幫手撐住。<br>再者，本港發展商財政相當健全，除長和（001）旗下業務較高槓桿外，其餘發展商唔會因為美國加息而令財務開支大增，相對一眾孭重美元債嘅中資股嚟講，目前環境下，地產股絕對有被基金增持嘅優勢。<br>選股當然買主流嗰啲，務求食應地產股反彈浪，新地（016）、新世界（017）、信置（083）之類，make it simple！<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>