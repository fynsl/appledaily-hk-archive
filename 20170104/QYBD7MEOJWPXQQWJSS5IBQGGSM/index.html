<html><header><meta charset="utf-8"><title>50/20，菠蘿殺雞 - 陳也</title></header><body><h1>50/20，菠蘿殺雞 - 陳也</h1><p>今年是回歸20周年，同時是六七暴動50周年，兩項大事件撞埋，中央一定辣招盡出，鎮壓唔啱聽聲音，動輒訴諸法庭，豪用公帑濫告。香港運程，技術而言，上落波幅極大，贏字慘被葉劉斬掉下半身，死剩把口，想唔輸甩褲幾難！<br>風水佬會叫人繼續離地，愈離愈安全，不沾政治，吃喝玩樂，包保無蝕。信納者，繼續哈日，坐陸資廉航跟祖國同胞一齊湧日掃平貨。赴台者亦愈來愈港女，食得咪嘥，餓蛾偷食事件，層出不窮，出醜幾可斷言。<br>對狂飲暴食毫不上心的慢活族，避居深山，卻奈何政府不敢對霸佔官地的鄉黑依法辦事，推土機反而開入鄉郊民居，逼虎跳牆，是自稱狼特緊密伙伴的鄭蛾必然會辣着的火頭。她預測並奢言自己身份必定會變，一廂情願，無懼變做瘟雞。2017的鄭蛾，跪下接收故宮大禮，幻想着，五年後故宮超額完成使命，由其剪綵開幕，念書時必須考第一才開心的蛾，在雞飛狗走的籠外，站在一坨雞屎上哽咽敬禮，喃喃自語：阿媽，馬殺雞失敗收場，嗚嗚嗚我終於飛上枝頭了，邊個夠膽窒我，我會喺天堂擲佢菠蘿，叫佢食蕉！</p></body></html>