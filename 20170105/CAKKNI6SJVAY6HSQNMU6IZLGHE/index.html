<html><header><meta charset="utf-8"><title>【食完先減】喪食韓燒唔怕「月巴」韓妹一晚爆食五餐</title></header><body><h1>【食完先減】喪食韓燒唔怕「月巴」<br>韓妹一晚爆食五餐</h1><p>【三個粉絲追韓劇】李聖經喺韓劇《舉重妖精金福珠》飾演舉重選手，除咗身形有份量，仲有返咁上下食量！為咗食到盡，金福珠喺烤肉店教後輩一招「生、料、炒、冷」，話係最高效率食法！<br><br>金福珠話：「喺烤肉店亂咁食，好快就會飽，生、料、炒、冷就減少呢種錯誤，產生最高效率食法！」生，即係首先食原味肉；料，第二食醃肉；炒，第三食炒飯；冷，最後以冷麵收尾。原來呢種食法唔止係舉重選手嘅策略，普遍韓國人都係咁食！</p><p>三個粉絲喺街頭做訪問，發現所有韓國人都贊同呢種食法，話按呢個順序會好味啲、食多啲、唔會​​膩。韓女Son Hyeoun Ji話先食原味肉，再食醃肉，仲可以避免鐵板會因為醃料而燶。韓男Kim Sang Hyeon就話以冷麵收尾，就好似食「Dessert」。唔好誤會韓國人所講嘅​​Dessert係甜品或者糖水，佢哋嘅Dessert係韓文嘅「후식」，即「後食」嘅意思，就係一餐埋尾嘅食物。後食除咗有冷麵，仲可以係糕點、生果等。而韓國人覺得食烤肉，後食應該係冷麵，咁先最滿足。<br><br>其實「生、料、炒、冷」呢種食法，份量真係唔少嘢，究竟係咪真係可以食多啲，食得晒？動主播阿仙同Viu韓劇導賞員阿愁就親身試過，測試結果係點？即刻睇片！</p><p>除咗一餐喪食，韓國人仲好興轉場，一晚食幾餐，尤其係Happy Friday，就算韓女都話自己可以食3至4餐，Lee Sa Yun更加話自己一晚可以食5餐！咁多餐係食啲咩？包括食烤肉、飲咖啡、飲酒、唱K等，韓男Kim Sang Hyeon話自己去5場，5場都係專門飲酒嘅地方！<br><br>咁食法，韓男O Min Woo笑住話：「係好飽，但係都繼續食！」韓女Cho Hyeoun Jung都話係「飽到爆」！不過咁多餐其實係慢慢食，以Happy Friday為例，放工開始食，食到凌晨都差唔多4至5個鐘，加上中間可能去唱K，消耗咗啲體力，又可以再食過！<br><br>不停食嘅後果，當然係會肥，劇中金福珠就試過畀錢去減肥中心瘦身。韓女Lee Ji Young就話減肥係​​成日都做緊，唔會畀錢去減，只係自己節食，例如選擇唔食早餐，或者早午餐食得簡單啲，同埋多啲行路。而Viu韓劇導賞員Ruby就對食極唔肥有套特別理論，「我嘅朋友食烤肉，會用生菜包肉又包飯，我就只會食肉，聽韓國朋友講，可能我食肉同食飯係分開，所以食好多都唔肥。」係唔係真係得？咁就要你自己測試下喇！</p><p>場地提供：Pork University(돼지대학교)<br>地址: 首爾市麻浦區合井洞 413-26 <br>(서울시 마포구 합정동 413-26)<br>電話: 02-338-8293<br><br>主持：動主播阿仙、Viu韓劇導賞員Ruby和阿愁<br>記者及繙譯：卓惠媛(Joyce)<br>攝影：陳家文、李錦鏵<br><br>《舉重妖精金福珠》片段由Viu提供：<br> https://goo.gl/7etgRS <br><br>【三個粉絲追韓劇】<br> http://hk.apple.nextmedia.com/enews/animation/kfans/ </p></body></html>