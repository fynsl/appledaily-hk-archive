<html><header><meta charset="utf-8"><title>【馮仁昭四圍超】夥秋生拍ViuTV《瑪嘉烈》夏文汐：開心坃吓</title></header><body><h1>【馮仁昭四圍超】夥秋生拍ViuTV《瑪嘉烈》<br>夏文汐：開心坃吓</h1><p>最近ViuTV開拍《瑪嘉烈與大衛系列前度》，由文青女神袁澧林飾演瑪嘉烈，劉俊謙做大衛外，今次仲請嚟黃秋生、夏文汐同許志安演出，在上一輯《綠豆》中唯一保留嘅演員係廖碧兒，佢就會介入秋生同夏文汐之間做第三者，一班演員噚日喺銅鑼灣出席記者會。</p><p>自認樣衰</p><p>1985年同夏文汐合作過電影《花街時代》嘅秋生，猛話唔好提舊事，夏文汐笑話：「怕咩？keep得好，30年不變。」曾經係無綫視帝嘅秋生今次倒戈，驚唔驚激嬲無綫？佢話：「有工就接，無綫又冇搵我，人哋搵我，啱咪拍囉。」秋生話𠵱家擔心嘅反而係怕同對手拍親熱戲：「怕對手太熱情、太靚，又怕自己嚇親人，因為自己樣衰。」酬金係咪好過無綫？秋生話：「差唔多，感覺唔差好遠，夠入油啦！」至於喺上海定居嘅夏文汐，就話拍劇唔係為錢，只係為同秋生再續前緣：「係咁象徵式收，開心玩吓，最緊要新嘗試。」<br>許志安戲中飾演袁澧林其中一個男友，安仔笑話：「最初都唔敢拍呢啲角色，40幾歲同個20幾歲，𠵱家身邊個個朋友都係咁。」安仔仲爆同袁澧林有蜻蜓點水式咀戲，冇同老婆鄭秀文報案，佢笑話：「又冇特別，同嗌交戲一樣。」安仔對上一套劇係無綫嘅《肥田囍事》，佢話：「嗰時拍劇冇得瞓，試過瞓着咗要人抬起我個頭化妝，但𠵱家一日一組，起碼有得瞓。」<br>撰文：馮仁昭</p></body></html>