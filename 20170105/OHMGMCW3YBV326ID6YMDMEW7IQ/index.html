<html><header><meta charset="utf-8"><title>智取大市：1月進攻好日子　究竟點玩法？ - 晉佳</title></header><body><h1>智取大市：<br>1月進攻好日子　究竟點玩法？ - 晉佳</h1><p>港股周三升跌比例只係參半，跑出股份有蘋果概念股、鋼鐵股、建築設備股、電訊設備股等等。自從騰訊（700）由180蚊起步反彈之後，每日人氣sector都唔同，資金輪流博反彈，一個sector炒完一兩日就會轉移目標，所以見突破、大陽燭就衝入，預咗要唞氣一兩日先能夠再上。不停追大陽燭，一嚟買唔晒，二嚟次次一追即回，容易感氣餒。呢一轉，持股要丁點耐性，等佢慢慢升，買齊就等佢自由發揮。<br>最好嘅做法，係每日檢視自己個倉，望見中短線走勢轉弱、跑出機會最低嘅一兩隻股，可以率先沽出，換入當日最有潛質股份，不斷改善持股嘅攻守能力。<br>周三最強除咗中通信（552）之外，建築設備股肯定係最勁，中國龍工（3339）單日旗形突破急升8%，一支大陽燭已經足夠收復三個星期嘅調整浪，動力夠，睇周線圖走勢亦幾吸引，潛伏底醞釀四年，阻力位喺2元至2.1元附近。不過，以近期pattern，大陽燭過後多數唞氣，加上周三破旗成交大增至4,530萬元，的確花費了一點兒力氣，以目前市況未至於咁容易一條氣炒上，但可候低吸。<br>同樣係旗形突破有高鑫（6808），呢間經營大潤發嘅零售股，周三升2%，只需成交微微增加就破旗，企穩7元再上難度不高。<br><br>晉佳<br> http://fb.com/advanceguy1 </p></body></html>