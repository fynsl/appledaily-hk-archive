<html><header><meta charset="utf-8"><title>中環在線：羅燦未返工　路訊通已被炒起 - 李華華</title></header><body><h1>中環在線：<br>羅燦未返工　路訊通已被炒起 - 李華華</h1><p>資深傳媒人羅燦（燦哥）幾有威力喎，路訊通（888，Roadshow）上月中宣佈請咗佢做董事總經理（MD），佢下個月1日先至正式返工，但路訊通嘅股價上星期已經發力造好，較宣佈燦哥做MD當日升咗45%。<br>燦哥喺傳媒業有超過30年經驗，做過《蘋果日報》社長，又做過《信報》、nowTV、有線電視同TVB等，舊年10月香港數碼廣播（DBC）終止廣播，燦哥唔做DBC行政總裁，轉頭就被人搵咗去路訊通。<br></p><p>兩周市值多兩億</p><p>路訊通一向冇乜投資者關注，交投疏落，近一年股價多數時間徘徊喺5毫半水平，不過上星期忽然有異動，由5毫子抽升，單係噚日就爆升超過15%，收報0.74元，全日有1,400萬元成交㗎。換言之，呢兩個多星期，路訊通嘅市值多咗兩億元。<br>其實，除咗燦哥之外，同系經營九巴嘅載通（062），前晚亦有個特別嘅宣佈，就係委任高丰做雷禮權嘅替代董事。<br>呢位高丰35歲，做投資銀行與私募基金出身，做過美資大行摩根士丹利、KKR，2015年創立峰尚資本。載通無端端搵個投行背景嘅人入去做替代董事，令市場多咗少少遐想，載通經營九巴，正路到不得了，市場隨之而估計路訊通嘅發揮空間較大，加埋燦哥入去做MD，順便炒一轉囉。<br><br>李華華<br>mailto:LiWaWa@AppleDaily.com</p></body></html>