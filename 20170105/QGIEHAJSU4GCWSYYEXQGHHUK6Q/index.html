<html><header><meta charset="utf-8"><title>【add】紅人主場：新生許志安</title></header><body><h1>【add】紅人主場：新生許志安</h1><p>入行30年，踏入50歲。<br>許志安近兩年走出安全地帶，2016年兩度上內地歌唱節目真人騷、拍電影，2017年再出碟，新歌由悲情歌王，轉了悠然講生死、有禪味，甚至可能去拍電視劇，「我以一個新人嘅心態去push自己；行一步，見一步」。自評外表冷漠，歌聲溫暖的許志安，也難得開放自己去講講老婆Sammi，「結咗婚都幾好，幾有新鮮感」。<br><br>撰文：林妙萍<br>攝影：周樂恒<br>造型：陳蔚渝<br>攝錄：郭賢興<br>化妝：Maggie Lee<br>髮型：Seiko Sin @Hair Culture<br><br>為影專訪，許志安將平日下午二時跑步操體能的時間，調到早上，先操肌再開工（其實無露肌照），認真心態和新人一樣。</p><p>18安士的生死</p><p>「一兩年前開始，我好想做一啲想像以外嘅事。求新，求變，求一個新鮮感。」許志安入行30年，近兩年想跳出安全地帶，試新鮮事物，之後走到內地參加真人騷《蒙面歌王》、《中國之星》，開眼界，再拍大尺度電影《兇手還未睡》等。<br>2017年新專輯《18安士》、一月演唱會，找來新合作單位如Dear Jane等，集合不同力量創作，一切只為求新求變，「成日提醒自己，要free hand，任何規限都唔要，唔要縛住，專輯、演唱會，成件事我冇任何參與，只係諗隻歌要用咩唔同、新鮮嘅聲音去唱。」例如，用唱情歌方式唱Hard core的《非安全地帶》，悠然溫暖的歌聲唱講述死亡的《靈魂道》，「死亡其實係一個歷煉，同食甜嘢一樣，但唔同味道。」</p><p>每晚和Sammi祈禱</p><p>許志安坦言近幾年心態較開放，比以前open肯講，包括訪問最初表示話「慣咗唔講」的老婆鄭秀文。相識25年以上、結婚4年，老夫老妻？「唔好咁樣講，我覺得幾好，好有新鮮感，因為你第一日就會知道係咁樣嘅生活。」新鮮感來自懂得欣賞對方無聊的幽默，許志安帶點靦腆，「即係，餵貓嘅時候，我着到鬼五馬六，着對皮鞋，又着條瞓覺褲，咁凍又着件羽絨，個頭又亂，我又戴頂啱啱開完騷嘅帽，佢見到，咪笑：『嘩！你睇你個造型咁！』」<br>許志安和Sammi每晚一同祈禱，婚姻生活就是日常，「大家都知道係好實在的，生活就係貼地㗎啦，將佢下下浪漫化，都唔係我哋。」</p><p>不儲衫更不網購</p><p>「我有一段時間真係咁，望到自己個衣櫃，都覺得有啲悶，因為全部都係黑色。自從嗰次見到，一見到黑色就抗拒，咪開始試其他顏色」許志安自命不是時裝人，極少網購，更不會儲起歌衫、時裝，「衣櫃好細，因為我想keep住佢新鮮；我鍾意着棉質，唔會online shopping，行街係一種樂趣。」</p><p>每一個十年</p><p>「唔係我揀咗唱歌，係唱歌揀咗我，所以一定有啲嘢個天想我去做。」<br>入行30年，第一個十年、1997年是這首《我的天我的歌》，「嗰時好似一個球員，傷咗好耐，出嚟打嘅第一場波，因為嗰時轉新公司，俾舊公司雪藏咗一年。」第二個十年、2007年《前程錦繡》，「嗰時心態係，又唔係咁多火，覺得要唱啲所謂自以為多啲貢獻嘅歌。」<br>今年，第三個十年的《非安全地帶》，講出許志安心聲，坦言以往一定要感覺安全、有把握才做，如今不想。「唔使諗返做過乜，啲人話見一步，行一步，呢樣係比較悲觀嘅，但行一步，見一步就正面喇。」<br><br>更多精采時尚內容，盡在 http://add.appledaily.com 。</p></body></html>