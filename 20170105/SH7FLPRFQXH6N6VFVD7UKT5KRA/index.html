<html><header><meta charset="utf-8"><title>鄧成波之子淡市開10酒店</title></header><body><h1>鄧成波之子淡市開10酒店</h1><p>【專訪】<br>舖王鄧成波之子鄧耀昇（Stan）在旅遊業走下坡之際，走去開10間酒店共1,800間房，規模相當於6間九龍半島酒店，有錢就是任性嗎？訪問劈頭就問呢點，80後的他淡定咁話：「我哋唔係睇咁短視，如果搞酒店集團，睇兩、三年唔掂就頂畀人，太兒戲！」圖殺出另一條生路。</p><p>活化工廈辦廉價酒店</p><p>早年政府活化工廈政策，吸引舖王波叔由舖市短暫轉戰工廈，幾年前買入多幢工廈改裝，可改做酒店、寫字樓或零售，兩年前見到旅遊業風光，負責管理資產的孻仔Stan決定改做酒店，叫做幫物業升級，原本計劃翻新後出租，但反應差，心諗「人哋做，不如自己做」，結果踩隻腳落去，選擇做酒店，當時他忽發奇想：「香港房屋短缺，酒店可唔可以加快提供住宅畀市民呢？當然酒店同住宅係兩樣嘢，但係咪可以短期出租呢。就算酒店出租率唔係租爆，我哋都可以租畀市民……兩手準備，旅客得，本地客又得。」<br>他旗下10間酒店在目前至2018年開業，級數由2至4星，合共1,800間房間，當中1,300間房間透過工廈活化得來，今年主要3間酒店位於葵涌，合共900間房，其中一間位於葵涌酒店房價每晚平均約500元，其餘酒店分佈屯門、灣仔、油麻地等地區。以九龍半島酒店有300間房計，即相當於6間半島酒店的規模。<br>雖然是酒店業初哥，但心態一啲都唔似，反覺現在正是大展拳腳的時機，「我一路加人，其他集團一路減人……跌得最傷是5、6星酒店，自己行2至4星酒店路線，呢個筆直吸引到啲客，希係係呢浪，乘住咁上……之前房價太癲，好似尖沙嘴重慶大廈，一個床位，日租過千蚊，太離譜！」<br><br>唱好前景之餘，亦不諱言：「要諗多啲蹺，填滿酒店！」除了旅客，再搞本地市場，初步構思學術交流團、本地商務團，「唔係旅遊性質嗰啲，有啲公司管理層好鍾意行開幾日，去做retreat，與世隔絕一陣，我哋提供酒店房間、活動場地，令佢哋呢幾日去做個人及業務計劃；又整啲卡通火車、公主等主題房，畀香港人一家大細，唔使飛去第二個國家。」<br>呢一切都唔係亂噏廿四，暫時開咗兩間酒店，平均出租率逾九成，其中一間11月出租率達到100%，當中以日韓旅客為主。 </p></body></html>