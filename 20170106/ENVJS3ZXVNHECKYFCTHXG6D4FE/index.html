<html><header><meta charset="utf-8"><title>異動空間：抗人幣貶值絕招 - 魏力</title></header><body><h1>異動空間：<br>抗人幣貶值絕招 - 魏力</h1><p>開年第三日，長眠多月的港股終於徐徐睜開雙眼，與戰友溝通的WhatsApp群組熱鬧起來，衝科網股有斬獲，掃資源股亦開齋，字裏行間流露出的喜悅、一吐烏氣嗰種舒暢，隔住個mon都聽到有聲！<br>恒指升穿20天線不是重點，重要的是代表整個市場2,000隻股份的市寬明顯改善，超過六成股份上揚，入市贏面開始提升。<br><br>上月底本欄提及，2017上半年三大異動位，第一個係1月份人民幣，阿爺多招齊發，先挾離岸人幣拆息，消滅淡友沽盤，再放風話掟美債，以及實行國企強制結滙，意即國企收到外滙後，必須將一定比例兌成人仔，變相沽美元撐人幣，刺激離岸人幣井噴式爆升900點子。不過，全球目前係美國加到息，一日趨勢未逆轉，美元強人仔弱預期不會變，加上大陸PPI轉勢急升，好快會傳導至CPI，通脹升將加劇貶值預期。阿爺狂打嗎啡止痛，期望拖出個未來，真係work？<br>如今龐大熱錢鎖死在大陸，實體經濟又死氣沉沉，焗住炒賣度日，以資本增值抗人仔貶值，但樓又無得炒，惟有炒股炒商品，呢個劇本演落去，中港股會漸現鑊氣，正所謂早買早享受，應該開始加倉。<br><br>魏力<br> http://www.fb.com/2012jason <br>本欄逢周一、五刊出</p></body></html>