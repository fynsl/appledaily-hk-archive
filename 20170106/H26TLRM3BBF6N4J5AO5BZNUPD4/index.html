<html><header><meta charset="utf-8"><title>MK活地亞倫呈獻《大心口》真實預告</title></header><body><h1>MK活地亞倫呈獻<br>《大心口》真實預告</h1><p>MK活地亞倫葉念琛早排又有新作，趁住普世歡騰聖誕節同新年檔推出電影《失戀日》，慌死情侶睇完唔夠應景，大時大節先來嗌失戀大攬炒問你識驚未。導演一向在MK界站穩陣腳，雖然今次沒有福將万刀甲，只得Stephy獨挑大樑，電影在一片爭議聲中錄得超過700萬元票房，唔到你唔服。《蘋果動搞作》特意炮製這條真實預告，獻給還在掙扎入唔入場的讀者，等大家有個心理準備。<br> <br>預告一：好奇心 戰勝心魔<br>入場睇葉念琛電影，相信大部份人都經歷過思想掙扎。但講到尾，好多人又好奇想睇吓今次阿寶有乜下場，最後好奇心戰勝心魔，乖乖買飛入場。<br> <br>預告二：沒有万刀甲 火花不再？<br>方力申和Stephy由《獨家試愛》開始，一直合作拍《十分愛》、《我的最愛》和《紀念日》，《失戀日》沒有方力申，張繼聰、Stephy配搭雖然新鮮，但被批默契和火花略嫌不足。<br> <br>預告三：御用賤男 入型入格<br>劉浩龍演賤男有驚喜，完全做齊葉念琛電影一貫賤男三部曲：扮乖氹女；曳曳偷食；現形分手。<br> <br>預告四：金句繼續氾濫<br>葉念琛電影怎可沒有金句撐場？今次就有「失戀會傳染」、「女人嘅青春好似將銀紙擺入銀行咁會貶值」、「女人要搵嘅係出口，唔係藉口」等等。<br> <br>預告五：儼如無綫大電影<br>電影有大量TVB藝員上陣，阿Bob、孫慧雪、陳婉衡、林穎彤同麥明詩，儼如無綫大電影。順帶一提，首次拍戲嘅麥明詩，角色喊多過乜勁煩膠，形象唔太討好。<br> <br>預告六：一人拯救整齣電影<br>戲名叫《失戀日》，但其實講Stephy點樣復仇，叫《復仇日》仲貼切。成套戲有個亮點就係金燕玲，嗰場母女戲真係做得出色，雖則同《踏血尋梅》嘅演繹方式如出一轍。</p></body></html>