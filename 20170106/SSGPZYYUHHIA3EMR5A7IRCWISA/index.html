<html><header><meta charset="utf-8"><title>【100萬毛...都唔夠買樓】賣歌收1毫　夢想由90呎劏房開始</title></header><body><h1>【100萬毛...都唔夠買樓】<br>賣歌收1毫　夢想由90呎劏房開始</h1><p>喺香港發生嘅事千奇百趣，劏房樓應該係世界之最。之前有報道話：「集全宇宙之力，都阻止唔到地產商規劃劏房！」最近有個終極劏房盤現身，單位實呎只得128呎！<br><br>128呎嘅樓總有人會買、仲有人住，但要買得起呢啲呎價起碼上萬嘅樓、100萬起錶，要買，好似今次受訪者鄭嘉嘉咁，就要寫1千首歌，每首歌喺網上賣(下載)到1萬次，先有100萬。</p><p>2010年簽約東亞唱片做歌手嘅鄭嘉嘉係80後，07年由加拿大返嚟香港尋找佢嘅音樂理想，未做歌手，先做幕後，做電影、電視、廣告等後期配樂，佢話佢初初返到嚟冇諗過要住劏房，佢形容佢間劏房似監倉：「因為實在太細喇，我嗰陣時就住90呎劏房，根本上我嘅人工淨係可以afford到住啲劏房，嗰陣時(租金)3200蚊。」呢個錢已經佔咗佢當時收入嘅6成，房入面1張床、3個喼，煮食仲要喺廁所，佢嗰陣時真係瞓覺先喺屋企。<br><br>唔開心？梗有o架！當年自己一個飛番嚟香港，喺嗰邊同屋企人住嘅2千呎大屋喎，所以佢要搵個捱得過嘅方法：「You are not alone。我嗰間90呎房算大喇，其實前面有6間，咁第一間房係比較細啲o添，嗰間房住咗一對夫婦，啱啱生咗個小BB，你就會覺得自己已經好幸福。有時噴吓啲香薰，黐到道牆藍色、貼滿晒星星，同埋咁細嘅地方好容易清潔啫。」</p><p>雖然嘉嘉話自己返港嘅目標係音樂，對住屋冇要求，但佢努力搵錢搬大啲嘅屋住，呢9年嚟，由90呎、120呎…到o依家結咗婚同丈夫住喺奶奶提供嘅2百幾3百呎單位，佢話：「真係對我哋係好大嘅幫助。」佢又冇諗過買樓：「唔去旅行、唔睇戲，就算唔出街食一餐好嘅都未必儲到錢買樓，因為實在太貴，因為儲100萬真係好難好難嘅事嚟o架。」100萬真係得來不易：「我相信1千首自己嘅作品，而每1次作品Download嘅要有1萬次，我先可以賺到100萬，因為你喺網上賣，仲要同佢哋嘅平台分，之後公司扣除晒所有嘅expend，我可能一首歌一毫子都未必收得到。」<br><br>哼着聽慣聽熟、自己寫嘅魚魚餅廣告歌，嘉嘉話：「住嘅環境當然係加拿大好啦，2千幾呎喎。咁香港我覺得係一個實踐夢想、去奮鬥、去做好呢份工嘅地方。」</p><p>採訪：懷鈺<br>拍攝：馮峰、Kaman<br>剪接：Roy</p></body></html>