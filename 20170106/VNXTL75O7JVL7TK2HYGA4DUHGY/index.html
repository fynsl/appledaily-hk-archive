<html><header><meta charset="utf-8"><title>中環在線：李嘉慧帶挈「港姐股」爆升 - 李華華</title></header><body><h1>中環在線：<br>李嘉慧帶挈「港姐股」爆升 - 李華華</h1><p>舊年創業板爆出一隻「翠如BB股」，2017年好有機會再爆一隻「港姐股」，噚日有隻做戶外廣告嘅奧傳思維（8091）掛牌，奧傳老闆係前港姐亞軍李嘉慧嘅奶奶周慧珠。靚新抱應該幾好腳頭，奧傳配售價0.27元，收市報8.2元，公司市值59億元，奶奶一日多廿億身家呀。</p><p>奶奶身家漲22億</p><p>雖然話奧傳係李嘉慧奶奶嘅，但睇番招股書，公司係由李嘉慧老公任偉成（Vincent），早於2004年同阿媽一齊創立，最初主要做小巴廣告，後來做埋醫療診所、美容院同的士廣告，又引入另外兩名投資者。不過，任偉成2013年忽然將自己嘅股份賣畀阿媽，所以𠵱家佢冇持有奧傳股份，由佢阿媽做大股東，揸住逾38%股權。<br>46歲嘅任偉成喺財經界最廣為人知，應該係佢2004年涉及上市公司廣興造市案，廣興董事串謀證券業人士非法造市，任偉成當年任職軟庫金匯高層，成為案件特赦證人。咁啱佢就係呢一年同阿媽創立奧傳轉做戶外廣告，翌年同李嘉慧結婚。<br>據講，任偉成好有家底，畢業於美國南加州大學，獲經濟學碩士，早年任職投資銀行界；2006年新地（016）大股東郭炳江嫁女，任偉成都係座上客。如今奧傳成功上市，市值59億元，按持股量計，佢阿媽就忽然多22億元身家嘞。<br><br>李華華<br>mailto:LiWaWa@AppleDaily.com</p></body></html>