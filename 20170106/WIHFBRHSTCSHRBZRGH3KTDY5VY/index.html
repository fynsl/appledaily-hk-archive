<html><header><meta charset="utf-8"><title>【爆相爆片】欣宜老麥萬歲細細粒教買細薯條</title></header><body><h1>【爆相爆片】欣宜老麥萬歲<br>細細粒教買細薯條</h1><p>陳嘉佳（細細粒）同鄭欣宜都係重量級人馬，佢哋最近幫無綫拍《老表，畢業喇！》，所以有機會合體。讀者盧先生日前就透過《蘋果》嘅「爆相爆片」影到細細粒喺九龍灣麗晶花園嘅麥當勞買兩大袋嘢食，而欣宜就企喺門口等候。</p><p>買兩大袋走</p><p>盧先生話：「其實喺電梯嗰陣已經見到佢哋，當時欣宜仲咬住個包，後尾細細粒入麥當勞再買咗兩大袋嘢食走。」事後細細粒接受傳媒訪問，話當日買麥當勞係因為欣宜「萬歲」請劇組食tea，細細粒話：「嗰日拍劇趁有空檔，咪同欣宜去咗附近麥記買薯條同劇組一齊食。買之前，我已經食咗碗麵，欣宜就食咗個雞尾包。」<br>問細細粒平時鍾唔鍾意食麥記，佢笑笑口話：「OK㗎，方便嘛！平時會買兩個包食，我都知佢哋最近加價，最平嗰個包由10蚊加到11蚊！」一講到食，細細粒即刻講唔停，仲即刻分享買麥記嘅心得，教大家買薯條嘅竅門：「因為大薯條價錢同幾包細薯條價錢差唔多，而且好多入定先，會冇咁脆，仲好多時入唔滿，所以記得薯條一定買細size。」</p></body></html>