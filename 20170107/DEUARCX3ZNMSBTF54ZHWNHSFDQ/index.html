<html><header><meta charset="utf-8"><title>【5歲港鐵迷】最愛每條路線唔同顏色　識順序背晒港鐵站名</title></header><body><h1>【5歲港鐵迷】最愛每條路線唔同顏色　識順序背晒港鐵站名</h1><p>要得幾歲的人仔上啲根本無興趣的興趣班好無謂，不妨讓他們做真正喜歡做的事，例如去晒全港九港鐵站和畫吓港鐵路線圖。</p><p>只得五歲的葉承旭（旭旭）去年已經去晒香港所有港鐵站，他唔係好似港女咁去打卡呃Like，而係真心鍾意地鐵。正在讀幼稚園二年班的他輕鬆唱十年前由電台鬼佬主持Steven James作的《MTR Song》，由荃灣兜去油塘，再過海去中環，順次序背晒車站名，仲會教埋你轉車，問你死未？<br><br>旭旭喜歡港鐵的原因只是每條路線有不同顏色，覺得很吸引，平時他會做啲乜？他非常正經地回答：「日日都看車站指南。」他閒時會畫吓路線圖，又會拿着列車仔在手繪路線圖遊車河，「每條線都有自己的列車架，唔係我作架。」記者叫他由調景嶺去中環，他急口令般讀出路線，過了九龍塘，「下一站是太子，乘客轉乘荃灣線往荃灣沿途各站，下一個站是旺角，乘客轉乘荃灣線往中環沿途各站。」 速度仲快過趕住搭港鐵返工的打工仔。<br><br>旭旭不時參加港鐵的活動，還跟港鐵車務營運主管李聖基（基哥）大談港鐵未來的發展，「沙中線有兩條，分別是由烏溪沙去屯門和由羅湖去落馬洲去金鐘，基哥說大約2019年就會通車，那金鐘就會變成大的轉車站，到時有四條線都可以去到金鐘。」旭旭對新的路線通車日期好緊張，基哥早前跟他說南港島線在2016年通車，去到12月，連阿媽都好緊張，「幸好最後在12月28日通車，如果唔係，都唔知點同佢解釋。」旭旭第二天已經去試坐。<br><br>旭旭會在周末的「自由約」「開咪」活動以急口令背全港九鐵路站名，主辨機構「ohmykids」更邀請了三歲小男生Casper同場唱住Rap，表演《All I want for Xmas is you》、《Uptown Funk》和《PPAP》等歌曲，相當有台型。<br><br>「自由約」「開咪」活動<br>日期：1月8日 ( 2:30pm-3:45pm)<br>地點：西九苗圃公園<br><br>場地提供：好單位<br><br>記者：列淑華<br>攝影：鄧鴻欣</p></body></html>