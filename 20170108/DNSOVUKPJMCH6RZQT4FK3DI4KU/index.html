<html><header><meta charset="utf-8"><title>【文具畫展】4字頭畫家無懼捱餓　童心未泯創作飛船膠紙座</title></header><body><h1>【文具畫展】4字頭畫家無懼捱餓　童心未泯創作飛船膠紙座</h1><p>如果十八廿二賺到大錢就係人生勝利組，步入四字頭的畫家莫俊浩(Noel)應該寧願做一般人眼中的傑出廢青。外表好young嘅佢同「中佬」兩個字，一打大纜都扯唔埋，佢啲畫都有一點點孩子氣。<br><br>Noel曾經做過電話sales，出糧見到銀行戶口好多$，但佢笑唔出。「係咁sell自己不想sell嘅嘢，做咗十幾年覺得很麻木。」佢決心轉行，經家人介紹， 投身咗老人服務行業，仲重拾番畫畫興趣。佢特別喜歡為老人家畫速寫，過程中仲會同佢哋傾偈。「記得幫一個老人家畫完送幅畫畀佢，佢係咁流眼淚。」一幅人像寫生，可以連結兩個世代，畫作力量不能小覷。「喺老人院做係咪好灰呢？我又唔覺得，同老人家溝通好開心，亦提醒自己要珍惜當下嘅時間。」佢認為人生係減法，所有嘢都流逝緊，有目標一定要快啲去達成。「過去我做sales，其實錯失咗好多，浪費時間做自己唔鍾意嘅事。」</p><p>「我依家四字頭，可能好多人眼中，我係個不切實際嘅人，寧願走去做份人工少一截嘅工。好多人認為畫畫搵唔到食，會餓死，但如果只係為咗賺錢而生活，咁我寧願揀肚餓。」呢個社會人人催你成熟啲，come on，但係做James又係咪一定唔好？佢keep住初心，唔想太世故。佢啲畫有個小朋友角色，叫皮蛋。「皮蛋代表心內有童真嘅我。鍾意畫畫嗰團火未熄，所以先有皮蛋呢個角色。」<br><br>最近佢喺西營盤文具店blank開畫展，六幅同店內文具有關嘅畫作，充滿創作力量同幻想。「將筆盒變成畀吸血鬼瞓嘅棺材；膠紙座變成飛船；鉛筆刨變成機械人。」靜態文具加兩分創意，可以趣怪得意。畫作走懷舊日本漫畫路線，因為佢細細個就鍾意日本動漫，而且對舊嘢有情意結。<br><br>Noel早前曾自資出版圖文集《街簿》，記錄佢對生活有感覺嘅事，其中三年前畫的《一個車位‧一個床位》，依家竟然成真了。「變咗真實啦，啲劏房劏到咁細。有啲人可以有錢到買個位畀架車住，但有啲人連車位咁大嘅地方都無。」土地問題，真係講三世都講唔完，為咗層樓，勞力是無止境，sosad。離咗題，場內除咗六幅文具畫作，還會展出《街簿》其他作品，得閒可以去欣賞下。<br><br>記者：葉青霞<br>攝影：劉永發</p></body></html>