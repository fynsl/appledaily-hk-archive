<html><header><meta charset="utf-8"><title>險遭阿姐毀容　黃淑儀離婚鼎爺：冇地方可搬過嚟</title></header><body><h1>險遭阿姐毀容　黃淑儀離婚<br>鼎爺：冇地方可搬過嚟</h1><p>當年入讀麗的訓練班晉身娛樂圈的黃淑儀，1968年以女主角身份跟馮淬帆演出全港首部長篇電視劇《夢斷情天》，其後演出多部經典作品，包括《倚天屠龍記》、《書劍恩仇錄》及《紅顏》等等，與汪明荃、李司棋、趙雅芝曾被喻為無綫四大花旦。<br> <br>自認戀愛大過天的黃淑儀，19歲嫁俾大過佢廿幾年嘅無綫高層劉芳剛，生下一對子女，惜婚姻只維持了7年。80年她遇上讀醫的徐景清，翌年結婚，之後退出娛樂圈，85年舉家移民加拿大，至00年先至返港客串幕前。<br> <br>有關於昔日大台呢四大花旦，不和傳聞傳到今時今日仍然為人津津樂道，好似話傳黃淑儀同司棋姐冇偈傾、阿姐汪明荃同趙雅芝又爭餐死咁樣樣，花生一地都係。但原來黃淑儀同阿姐都傳過唔妥，件事又去番黃淑儀同李家鼎結緣嘅劇集《書劍恩仇錄》度喇。<br> <br>有指當年黃淑儀同阿姐曾爭做《書劍恩仇錄》女主角霍青桐，最後阿姐爭贏。及後拍攝期間，有一場兩人比劍的戲，阿姐劍指黃淑儀額頭，唔小心整傷佢，啲血涔涔而下，仲爭啲毀容，兩人自此傳不和。當日送黃淑儀入院嘅，就係身兼演員同武術指導兩職嘅鼎爺。<br> <br>昨日有周刊刊登黃淑儀嘅最新訪問，除澄清番李家鼎唔係佢烹飪師傅之外，又同大家分享佢同鼎爺嘅緣份——包括嗰次受傷。黃淑儀話佢嗰陣俾阿姐把劍刺傷，鼎爺一把抱起佢，由錄影廠一直跑跑跑跑出去廣播道總台門口上車。<br> <br>鼎爺係硬錚錚真漢子，心口掛住個義字，兩脇插刀。當年黃淑儀拍完《書劍》後同劉芳剛離婚，嗰陣鼎爺二話不說，就同黃淑儀講，問佢有冇地方住，如果冇，可以搬去佢度。當時鼎爺已經同施明結咗婚。<br> <br>正常男人都唔會咁樣伸出援手——老婆唔殺咗佢先偷笑啦，但鼎爺真係義字行頭，其他婆媽嘢反而冇諗；今時今日黃淑儀提番此事，仍然感激當日恩情，雖然佢最後都冇寄居鼎爺屋企。<br> <br>鼎爺就話，當年施明都好支持佢幫助黃淑儀，正所謂朋友落難，自是義不容辭。果然人間有情。</p></body></html>