<html><header><meta charset="utf-8"><title>孖男友旅行晒鑽戒Jeana：唔會兩個去三個返</title></header><body><h1>孖男友旅行晒鑽戒<br>Jeana：唔會兩個去三個返</h1><p>何佩瑜（Jeana）連日喺Instagram post泳照，仲要日日新款，佢仲同閨密對胸合照o添！佢哋身處馬爾代夫呢個度假勝地，到底邊個咁有興致同佢影呢靚相呢？<br> <br>答案就係佢嘅導演男友翁子光，有圖有真相，佢哋真係拍拖去咗馬爾代夫預支蜜月o架！Jeana成批靚相中，其中有一張係佢打開行李篋，無意間騷咗成篋三點式，無錯，不過佢呢次唔係為咗騷33C咪咪而影寫真做準備，佢純粹去玩影啲私人珍藏，所以Jeana有啲相係素顏出鏡。Jeana同翁子光去年中開始拍拖，為紀念佢哋一齊過首個元旦，所以佢哋去年大除夕就出發去咗馬爾代夫旅行，玩足一個星期。有愛情滋潤嘅Jeana，有埋「私家」攝影師，影咗成輯寫真都好合情合理呀！<br> <br>翁子光昨日透過We Chat回覆話：「哈哈哈。」問到佢哋此行揀去蜜月勝地馬爾代夫度假，係咪乘機預支蜜月？翁子光話：「我本身從來唔去旅遊嘅，出國都係工作需要，Jeana喜歡陽光海灘，就趁元旦陪佢出去放放假，為新一年繁忙工作備戰。」Jeana鍾意影相，翁子光就做佢御用攝影師，落力配合：「我係業餘，又係第一次攝影，希望幫Jeana影啲健康寫意嘅相片，好慶幸朋友睇到啲相都話Jeana唔一樣，跟模時代嘅性感撩人唔同，家散發嘅係更成熟、更有溫度嘅個性美，希望大家會越來越睇到佢另一面。」究竟喺翁子光眼中，Jeana邊一部份最靚？翁子光不加思索話：「最喜歡Jeana從心而發嘅燦爛笑容，嗰份純真美係佢喺《夜蒲》同『模』時代未見過嘅，我覺得呢啲先係真正嘅性感，唔係撩人誘惑，係骨子裏嘅自在同女性柔美。」<br> <br>Jeana好享受呢個sweet爆之旅，佢左手中指突然多咗隻搶眼鑽戒，翁子光話：「係聖誕禮物。」送戒指時有順便求婚嗎？佢話：「大家都為未來而努力，希望未來幾年都可以拍出代表作，大家對未來都有共識。」神秘禮物同旅程冧爆Jeana，問佢會唔會兩個去三個返？Jeana話：「唔會，你放心都得啦。」Jeana承認鑽戒係驚喜，佢話暫時工作為重，冇打算秘婚或閃婚。</p></body></html>