<html><header><meta charset="utf-8"><title>MPF恒指基金跑贏主動式基金收費較低　去年15隻回報多過通脹</title></header><body><h1>MPF恒指基金跑贏主動式基金<br>收費較低　去年15隻回報多過通脹</h1><p>【個人理財】<br>主動式港股基金值錢在於有基金經理揀股操盤，回報理應跑贏指數，然而貴未必一定好。本報統計全港50隻強積金港股基金，去年只有18隻跑贏通脹，而且絕大部份為平價恒指基金，可謂平、靚、正，反而主動式基金表現水皮，最差要蝕4.76%。<br>記者：陳洛嘉　　　　　</p><p>本港強積金資產有近四成投資於港股基金，據專門蒐集強積金數據的理柏數據顯示，去年全年只賺1.07%，跑輸不少其他市場，扣除管理費後，打工仔分分鐘「得個桔」。</p><p>主動基金僅3隻超過通脹</p><p>不過，細看全港50隻港股基金表現，簡單追蹤恒指、毋須基金經理揀股的恒指基金回報明顯較好，當中有15隻跑贏通脹，全年回報至少達2.3%以上，反觀主動式管理基金只有3隻跑贏通脹。<br>去年表現最好為滙豐及恒生的恒指基金，全年回報有3.14%，而且管理費低。目前股票基金的最新平均基金開支比率（FER）為1.58%，但滙恒恒指基金FER僅0.86%，相當於每1,000元供款收9元管理費，是去年的「超值餐」。<br>至於有基金經理主動操盤的永明施羅德基金，表現則緊隨其後位列三甲，全年回報達3.06%。不過，收費就明顯較貴，FER達1.77%，相當於每1,000元供款收19元管理費，是滙恒的兩倍。<br>值得留意的是，去年有不少基金經理跑輸大市，當中表現最差的是友邦港股基金。雖然恒指全年升0.39%，但友邦基金埋單倒蝕4.76%，而且收費遠高於市場平均，FER為2.03%，每1,000元供款要收21元管理費，收得貴之餘表現亦不合格。截至去年5月，友邦港股基金的十大持股包括騰訊（700）、滙控（005）、建行（939）及友邦（1299）等，而母公司友邦佔資產淨值6.46%。<br>駿隆集團行政董事陳銳隆指，基金經理揀股後要經過「重重關卡」才能換馬，於去年港股大起大落的情況下，即使揀對股，亦未必追得切，故表現反而不及指數基金。<br></p><p>專家建議打工仔分散風險</p><p>他坦言，今年港股情況亦相似，一般打工仔若投資知識有限，收費較平的恒指基金是較好選擇。積極投資者則可考慮美股基金，相信美股仍會受惠於特朗普財政政策，但要有隨時換馬的心理準備，防備短期調整。<br>今年環球資金流向不明朗下，專家建議盡量分散風險，避免投資港股單一市場。新鴻基金融財富管理策略師溫傑亦預料，資金持續追捧美元資產，對美股升勢有支持。不過，由於目前美股估值偏貴，建議打工仔投資環球股票基金，既可捕捉美股升幅，亦能分散風險。</p><p>【市民意見】</p><p>Rochelle：「有經紀幫我揀，因為剛剛出來工作，供款比較少，都無理。不過我同經紀講，唔蝕太多都收貨，如果可以跑贏通脹當然好啦。」</p><p>黃先生：「強積金跑輸通脹當然唔滿意，但好多時都肉隨砧板上，收費高、回報又非常低，轉咗都未必好，暫時都係投資番港股同大中華區。」</p><p>吳先生：「我自己就無太留意強積金賺蝕，但係如果指數基金又平又做得好，都或者會考慮一吓，但係主要都係揀番一啲保守型基金。」</p></body></html>