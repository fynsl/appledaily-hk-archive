<html><header><meta charset="utf-8"><title>被指唔識做Show《勁歌》導演Jacky FB爆seed！</title></header><body><h1>被指唔識做Show<br>《勁歌》導演Jacky FB爆seed！</h1><p>《勁歌金曲》頒獎禮係樂壇最後一張成績表，前晚20首金曲，仲有男/女歌手及金曲金獎全部頒晒，係咪心水都唔緊要，但總算係太公分豬肉，人人有份皆大歡喜。<br><br>不過，原來幕後仲有小風波，話說完咗頒獎禮之後，《勁歌》導演Jacky Lee(李志倫)突然係網上爆seed，留言﹕「成世人第一次俾人話我唔識做Show......全世界得你識做Show囉東方不敗。」Jacky未有開名，但就氣憤難平，不久又開第二個post讚狄易達係台上多謝佢﹕「開心事！估唔到你真係多謝我唔圈你......恭喜你達仔。」似乎受咗啲委屈喎。<br><br>其實前晚前前後後頒咗差唔多40個獎，好多得獎者未開口已經畀人圈，就連攞「最受歡迎男歌星」嘅張敬軒講咗一句已畀人圈，仲畀C君寸﹕「咁你可唔可以報埋新聞同天氣報告？！」達仔冇畀人圈又真係好難得。之後Jacky再鬧得明顯啲，佢話﹕「阿勁大籮既西門吹雪、其實你知唔知我做過D乜架！3000隻MV、200個廣告、50部音樂電影、兩次十大廣告、400場演唱會包括3000萬製作既Show、仲有4部電影包括有王家衞五億部《擺渡人》呀。你呢X，你唔識我不如你Google吓Jacky導演或ConceptX啦。FB神請幫我Like爆呢個Post(拜托手勢).....因為今次大台青蛙太過份了.....真心着火。」<br><br>好多人都想知「大台青蛙」究竟係邊個？Bob(林盛斌)都忍唔住要問，Jacky回覆話﹕「Bob神！係冷如冰、寒如雪既劍客！Simon吹雪。」雖然最終都係冇開名，但Jacky所講嘅西門吹雪係邊個呢？Jacky就貼埋圖，正正就係《大內密探零零發》入面嘅西門吹雪，而睇番啲大台幕後嘅相，今次《勁歌》總選監製麥鎮東，同《零零發》嘅西門吹雪髮型都有幾分相似，係唔係講佢呢？<br><br>今次Jacky仲要畀人鬧唔識做show，當然氣難下.......但講講下，又真係幾似無綫金牌監製邵麗瓊筆下嘅《愛．回家之八時入席》劇情，電視台由上而下卸膊文化係真實中呈現。</p></body></html>