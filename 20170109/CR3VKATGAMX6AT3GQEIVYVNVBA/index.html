<html><header><meta charset="utf-8"><title>【專題籽】廢物維修達人兩車合併Cargo Bike</title></header><body><h1>【專題籽】廢物維修達人<br>兩車合併Cargo Bike</h1><p>【專題籽：港情講趣】<br>在速食年代，衣服破洞手機壞了，人們習慣立即買新，偏偏人有人丟他有他撿，復修舊物之餘更把棄置物料升級再造，這廢物維修達人，是開設面書專頁「昌哥架生房」的劉偉昌（昌哥）。</p><p>狹窄通道兩旁堆滿琳瑯滿目的雜物──鐵鏈、木板、膠管、士巴拿、單車、機器零件……這裏是洪水橋某回收場，一般人只道是個堆放棄置工程材料之地，但在昌哥眼中卻是個尋寶天堂。只見他專注地環顧四周，仔細翻弄一地雜物，然後拾起一個暖壺，雙眼發亮：「我會喺度鋸開一個窿，裝個燈膽，造盞枱燈，呢個暖壺有乜好？佢有兩層，做枱燈唔會燙親手。」再俯拾一根士巴拿和鎚子，配上花灑喉，併成一盞工業風座枱燈，「有時廢棄物件，你話佢無乜創作，其實佢可以帶番你轉頭，創作番一樣嘢出嚟。」</p><p>因為惜物　所以維修</p><p>把廢物升級再造的創意，其實由復修單車開始。有次昌哥拾獲一輛生銹單車，覺得它與別不同，便拿回家研究，方知原來是輛已有半世紀歷史的英國單車。生產廠房已關閉多年，單車轉波器卻依然順暢。於是他決定來一次復修工程，把整輛車拆散，再四處尋找合適零件，重新組裝及噴油，讓單車煥然一新，「踩住一架五十年前嘅單車，諗吓前人點用呢部單車，就算五十年後都仲用到，其實一部單車真係用好多年都得。」自此，昌哥對舊物的興趣越來越濃厚，開始修補其他單車之餘，更自製了一輛「流動架生車」（cargo bike），解決日常搬運需要，「修補單車係幾好，其他發明只可以擺喺屋企咋，唔可以出街同人分享，但我整架cargo bike，連啲阿伯都有興趣想踩上去，我出球場，啲小朋友會追住我，叫我載佢哋，令佢哋發現──原來可以咁玩喎。」<br>除了單車，昌哥亦會維修其他生活用品，一切源於他的惜物之心，「有時好氣餒，件嘢可能爛好少零件，你就成架丟咗去，其實可能整番個零件只係用好少錢，風扇唔轉又話壞咗，其實好多時唧一唧油就用得番，可能裏面甩咗條線。」他認為箇中原因，是鋪天蓋地的廣告鼓吹消費，令人不能視乎實際需要購物，「我哋個個都被訓練成一部搵錢機器，太易買到嘢，但嗰件嘢其實用兩下就爛，或者係唔志在，所以咪對樣樣嘢都無感情，唔會得好似阿爸年代咁留番隻機械錶畀你，你會好珍惜，唔捨得丟，得閒攞出嚟摸吓咁。」<br></p><p>反正要丟　不如拆開研究</p><p>修補舊物甚至升級再造，看來並非易事，昌哥卻認為只因香港人太睇小自己，「我哋呢個社會，講到每一樣嘢都好似好專業咁，電好似唔掂得，樣樣嘢都話唔掂得，嚇到你?一打開個電掣蓋就已經驚電親，其實呢啲係好基本嘅知識。」萬事起頭難，怎樣才可做個愛惜物件的修補達人？「你肯拆開佢就得，反正都爛咗，你都諗住丟，點解唔拆開佢睇吓，可能只係甩咗條線呢？只要你有好奇心，肯打開個蓋，已經好好。」<br></p><p>facebook專頁：昌哥架生房<br><br>記者：封愷瑜<br>攝影：徐振國<br>編輯：陳漢榮<br>美術：黃創泰</p></body></html>