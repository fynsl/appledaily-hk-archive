<html><header><meta charset="utf-8"><title>烹飪節目長做長有阿蘇喪鬧人May姐勁落雞汁</title></header><body><h1>烹飪節目長做長有<br>阿蘇喪鬧人May姐勁落雞汁</h1><p>講到教煮餸嘅節目，真係長做長有，喺香港出過唔好著名烹飪主持，以下晝啲婦女節目為地盤嘅，有方太（方任利莎）、李曾鵬展、以至近年嘅李錦聯等，後來演變到晚上都有播，好似乜都加啲雞汁嘅「May姐」馮美基，仲有鍾意講「雞有雞味，魚有魚味」嘅黃麗梅等，當然唔少得由有線做到無綫嘅肥媽Maria Cordero，佢主持嘅教煮食節目添食再添食，仲有近日「人憑節目貴」嘅《阿爺廚房》主持李家鼎，全部都唔講得笑。</p><p>方太（方任利莎）</p><p>方太於1970年代先後於香港家政中心及超群家政中心擔任烹飪導師，因超群家政中心班導師會輪流代替李曾超群喺麗的電視《下午茶》主持烹飪環節，方太開始喺電視上教烹飪。方太於1979年正式加入《下午茶》。到1982年，方太喺家庭節目《午間小敘》（後改名為《方太生活廣場》）主持烹飪欄目，其後方太更推出多本烹飪書。</p><p>黃麗梅</p><p>喺亞視效力多年嘅黃麗梅，除咗主持《今日睇真D》令觀眾留下深刻印象外，佢主持飲食節目都係一個標誌，佢主持過嘅包括《中國八大名菜》、《覓食新煮意》、《味是故鄉濃》同《煮食無界限》等系列，而佢喺節目內曾經不時提到「隻雞好有雞味」、「食物好鮮味」、「好鮮甜」，因而成為經典名言。</p><p>馮美基（May姐）</p><p>著外傳媒人May姐曾加入麗的電視，亦係無綫嘅開台功臣，到1992年加入有線電視。近年轉戰飲食界嘅May姐開餅店又推出食譜，到2011年及2013年，May姐為無綫主持飲食節目《May姐有請》，因為May姐不時喺節目中大笑、而且喺好多菜色菜都加入（多次提及）贊助商提供嘅雞汁，引起網民惡搞和取笑。</p><p>肥媽Maria Cordero</p><p>肥媽歌喉靚，但煮藝仲勁，佢喺1990年代尾加入有線，到2003年至2009年其間主持《肥媽私房菜》，大受歡迎，其後肥媽過檔到無綫，因主持飲食節目《食平D》系列而令佢嘅「煮婦」地位更加穩固。據知，原本由電視台擔任節目製作，後來變成由肥媽嘅團隊製作，再賣番版權畀無綫。</p></body></html>