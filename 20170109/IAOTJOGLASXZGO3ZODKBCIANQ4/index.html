<html><header><meta charset="utf-8"><title>High爆溶解造型　阿倫變梁家輝</title></header><body><h1>High爆溶解造型　阿倫變梁家輝</h1><p>亞洲國際博覽館前晚舉行的「純音樂2017溫拿與太極演唱會」，吸引羅傑承夫婦、任達華夫婦、朱潔儀、林建名和蕭定一等前往捧場。太極樂隊先以經典英文歌《Hotel California》揭開序幕，繼而獻唱早前逝世Wham！前主音成員佐治米高（George Michael）的經典歌《Careless Whisper》作出致敬。他們獻唱完《全人類高歌》、《紅色跑車》及《留住我吧》等首本名曲後，再邀溫拿上台jam歌。</p><p>「開心咪得囉」</p><p>溫拿先後唱完《玩吓啦》和《L.O.V.E》等飲歌後，與太極一齊合唱《Sha La La La》時，譚詠麟表現high爆，邊跳邊叫觀眾起身，結果他越跳越熱，原本gel起的頭髮全部塌下來，激似當年梁家輝在電影《92黑玫瑰對黑玫瑰》中被水泥漿住頭髮的搞笑造型，引得全場觀眾爆笑。<br>演唱會至晚上11時45分完騷後，太極與溫拿一同受訪，眾人均表示玩得十分開心。問阿倫是否玩得好開心令到頭髮塌落時，阿倫笑說：「我學陳奕迅，𠵱家用呢個頭就可以變得純實力派啦，其實我都知個頭有事。」可有人提醒他頭髮塌下？阿倫說：「想到都冇用㗎，都幫唔到我，我要整番佢（頭髮）唔通走落台咩？不過唔緊要啦，冇所謂嘅，最緊要大家睇到開心咪得囉。」<br></p><p>雷有輝望巡迴</p><p>問未來會否再合作？太極成員雷有輝表示希望開巡迴，而鍾鎮濤則謂：「雖然暫時冇做新歌或者再開騷嘅計劃，但經過今次之後其實都想嘅，因為想借今次試吓反應，發現個反應好好，玩得好開心，希望遲啲有機會再玩。」<br>採訪：曹家誠<br>攝影：陳慧安</p></body></html>