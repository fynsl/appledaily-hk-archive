<html><header><meta charset="utf-8"><title>【紫薯芝士泛濫 】後生仔開「劣鳩飯堂」抗劣食「垃圾我係唔會食！」</title></header><body><h1>【紫薯芝士泛濫 】後生仔開「劣鳩飯堂」抗劣食「垃圾我係唔會食！」</h1><p>近期越來越多餐廳食肆玩創新同Crossover，不論是雞蛋仔、豆腐花、麵包、蛋撻等小食，抑或是火鍋、拉麵、煲仔飯，總要加入紫薯芝士紫薯芝士紫薯芝士……相信地球上已經冇嘢可以阻止到紫薯同芝士入侵，但其實芝士混入煲仔飯，紫薯變成雞煲的湯底，真係會好食咩？</p><p>最近 Facebook有個名為「劣鳩飯堂」的專頁彈起，專門批評市面上越來越多食物亂加紫薯、芝士，而且越來越濫，還賣得不便宜，原來該page有五個版主，有男有女，其中兩位Gab和Ali早前接受了我們訪問，他們聲稱雖然自己不是食家，但對食物都總有些要求，「紫薯加芝士這些垃圾我係唔會食」，為免以後出街食飯被人認得趕走，他們拒絕上鏡。<br><br>他們說，開設這個專頁，源於經常在Facebook看到有女性朋友會tag人，一按入去就是林林總總的飲食post，幾乎全部都標籤「#極邪惡」、「#隱世小店」、「#爆漿」、「#芝士」，Ali說：「其實紫薯芝士本身很正常，但好多餐廳做出的配搭係完全錯晒，根本唔夾，夾硬放埋一齊，之前見到Facebook都有個Page「猛鳩語錄」，抗衡少女語錄，我們就諗到不如開個Page抗衡這種飲食文化。」專頁開了一個月，已吸到有一萬四千多個Like，成績算很不錯，還有很多讀者與他們分享自己的中伏經歷，他們發覺其實有很多志同道合的人。<br><br>他們認為這個現象泛濫，是因為供求問題，「老實講，有啲人買來都唔係為咗食，食完又唔會寫食評，只係為呃Like，當食肆將紫薯芝士放埋一齊，港女見到就會覺得很正，會諗又可以呃Like，就會狗衝去食，食肆就會覺得很好賣，之後就繼續研發更加多類似的奇怪產品。」Gab補充：「我哋開呢個Page，就係為咗撥亂反正，將呢種歪風變返正常。」到底這些「創意料理」有幾恐怖？兩位版主又會點評價？請睇片。<br><br>記者：黃子配<br>攝影：伍慶泉 </p></body></html>