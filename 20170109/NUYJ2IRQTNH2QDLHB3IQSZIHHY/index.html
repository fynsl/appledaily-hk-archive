<html><header><meta charset="utf-8"><title>經濟客艙：中國人乜都炒輸 - Captain Cool</title></header><body><h1>經濟客艙：中國人乜都炒輸 - Captain Cool</h1><p>今年開局Bitcoin投機泡沫明顯，人民幣計價嘅Bitcoin短短4日，由2,000蚊人仔炒高到8,000蚊樓上。中國人乜都炒嘅作風，凸顯人仔貶值及走資不可抗力嘅因素下，點都博一博 。<br>由人仔反彈起，Bitcoin兌人民幣價格一瀉如注，兩日累跌近三成，更一度失守6,000元人民幣。Bitcoin嘅美元計價亦重拾升勢，過去一年由450美元水平，衝破1,000美元大關，升幅跑贏股、滙、債。如果睇Bitcoin美元價格同現貨金價比較，2015年3月，每一盎斯黃金等值4枚Bitcoin。今年Bitcoin炒到飛起，每盎斯黃金等值1.2枚Bitcoin。<br><br>不過，說Bitcoin回報跑贏其他貨幣，可能只係美麗誤會。Bitcoin冇政府或金融機構背後支持，過去兩三年最多只喺個別國家逐步獲認可為另行支付方式，暫時仍未有國家將Bitcoin納入為正式貨幣。其次係，有Bitcoin業界認為今次中國炒起Bitcoin，部份屬於程式交易，谷大交易量同交易金額，左手交右手。最近有內地調查都話，八成買Bitcoin嘅人只係短線炒作，希望靠差價賺錢；長揸嘅人佔兩成。內地網站仲有個視頻，街訪十幾位民眾，結果得兩、三位答得出Bitcoin係乜。今輪Bitcoin炒風，人行都出手約見包括火幣網、OKCoin同BTC中國嘅負責人傾傾，禁絕民眾螞蟻搬家方式將人仔兌美金。<br><br>Captain Cool<br> https://www.facebook.com/seeforcaptain/ <br>本欄逢周一刊出</p></body></html>