<html><header><meta charset="utf-8"><title>笑到最後：2017買股定買樓？ - 高明</title></header><body><h1>笑到最後：<br>2017買股定買樓？ - 高明</h1><p>2016年爆冷變成常態，2017年對於投資愛好者而言，冇爆冷先係爆冷。例如，人人期待7字尾年份會股災。至少，美股長升多年，加上預期加息速度加快，美股爆發股災就係符預期，冇股災先係爆冷；又例如，香港樓價長升長有，最新已炒到劏房，期望樓災者眾，如果到12月回望，發覺今年風調雨順，咁先至勉強可以叫做爆冷。<br>冇錯，踏入新一年，財經新聞、專家評論開首第一句多數會寫「今年充斥黑天鵝」，但係諗深一層，有邊年係充滿確定性？淨係每個禮拜二嘅六合彩，如果充滿「確定性」，高明已經中咗六合彩頭獎，同時亦都係由好多人瓜分，變得無利可圖。2016年教曉我哋嘅就係，只要唔好凡事「我恐懼」，真係太驚嘅話就扑暈自己唔好理，就以港股舊年表現嚟計，過程波濤淘湧但最後冇事。<br><br>香港人被外國機構評為無知指數中排第17。投資世界入面，無知有無知嘅好，減少被無謂嘅噪音影響，香港人訂立一年目標，可以簡化為買股定買樓。有追開本欄嘅讀者都知道，雙倍印花稅劃一加到15%之後，本欄力排眾議，預言樓價未來一年會再升一成。以中原城市指數計，加辣後樓價至今微升0.86%，有讀者問，升一成，仲唔瞓身？<br>重申一次，辣招令二手市場萎縮，定價權落入發展商，賣新盤一定去到盡，所以預測會再挾升樓價；但係投資嚟計，假設一成升幅言中，再加租金回報2厘，淨係畀印花稅都15%，已經係一個-3%嘅投資，仲未計其他開支。辣招只係益到少數有閒樓去沽嘅投資者，同埋發展商，仲要銀碼越細越受益，其他人都係得個睇字。<br><br>至於買樓定買股，今年本欄傾向買股，純粹係因為舊年令人太擔驚受怕，太多人覺得「今年充斥黑天鵝」，往往市場都係相反而行，越多人驚表現就越好，今年反行其道嚟個大升市，何況港股現水平太低，暴跌至18000點都不能稱之為股災，一定要先炒上先可以爆煲。雖然本欄相信樓價會再升一成，但基於稅制嘅局限，今年買股會較易賺錢。<br><br>高明<br> http://www.fb.com/bigricetea <br>本欄逢周一刊出</p></body></html>