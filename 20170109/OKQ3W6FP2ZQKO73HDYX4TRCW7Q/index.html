<html><header><meta charset="utf-8"><title>【馮仁昭四圍超】甄子丹輸馬：跟加讚學嘢</title></header><body><h1>【馮仁昭四圍超】<br>甄子丹輸馬：跟加讚學嘢</h1><p>大哥洪金寶同甄子丹兩個打得之人噚日有馬匹出賽，參加喺沙田馬場舉行嘅洋紫荊短途錦標賽，大哥嘅「崇山寶」大戰子丹同蔡加讚合資嘅「宇宙車神」，子丹更帶埋老婆入場打氣，不過佢哋兩隻愛駒都係三甲不入，「崇山寶」就跑梗頸四，大哥受訪時話輸馬冇失望。問子丹喺場內有冇同大哥傾馬經，佢就笑言：「有同佢講生日快樂，佢好似係噚日生日。」提到大家齊齊贏唔到盃賽，子丹表示：「佢贏咗咁多，我哋都拉過三次頭馬，我唔識，跟加讚嚟學嘢。」加讚就補充：「贏馬好開心，會開心到跳起。」<br>另外，張秀文出席馬場活動時，被問到同屆港姐莊思明被指日前深夜同男友楊明去跑馬地求醫，懷疑有孕，佢就話：「有就恭喜佢，佢哋兩個好sweet，睇好佢哋，我都係圈中人，唔可以畀壓力，係真嘅佢會請我飲嘅，自己對小朋友冇渴望，所以唔會未婚懷孕。」<br></p><p>莊思明一定會生</p><p>當事人莊思明回覆傳媒否認有B：「其實嗰排唔舒服咗幾日啦，嗰晚放咗工，咪去醫院睇醫生囉！其實我同楊明都鍾意小朋友，亦都計劃結婚後一定生B，但𠵱家冇囉，如果真係有咗，就會肥啦！」而楊明在大球場的活動上否認女友懷孕，自言做足安全措施，指女友當天因傷風不適入院。<br>撰文：馮仁昭</p></body></html>