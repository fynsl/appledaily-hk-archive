<html><header><meta charset="utf-8"><title>大棋局：人民幣貶值第二波 - Mr. Tregunter</title></header><body><h1>大棋局：<br>人民幣貶值第二波 - Mr. Tregunter</h1><p>上星期離岸人民幣出現港人熟悉嘅一幕，就係人民幣隔夜拆息挾到120厘，期貨更挾到150厘，咁樣挾法已經係97年索羅斯狙擊港元先會出現嘅景象。但炒開嘢都知道，淡友被打爆，就係準備插嘅前兆。<br>趨勢向下時個個都想沽，若淡友累積咗資金再沽，跌勢會更狠。所以無論股票、外滙定商品期貨，大插前往往會跌少少，然後唔知頭唔知路急升，淡友局住斬倉買番貨，當一堆淡友被打爆後先開始碌。金融市場中，單日升勢最急最狠嘅，往往出現喺熊市而非牛市。<br>人民幣由2015年811滙改開始計已跌咗11%，仲會跌幾多？去年提及英鎊由2007年高位至今貶值40%，日圓由高位貶值至今亦30%。想靠貶值化解資產泡沫壓力就係貶20%以上，所以人民幣最少要跌多9%。<br>中國央行貨幣委員會前委員余永定剛剛亦講，人民幣貶值有底線，就係唔可以貶值超過25%。由於中國現時太多企業以美元發債，若好似1994年突然貶值40%，呢堆公司隨時破產引發金融動盪。所以中國現下明知死托滙價係燒銀紙，未到最後一步都唔敢搞一次性急貶。<br><br>每年貶值5%，沽人民幣揸美元carry trade冇乜肉食，減少湧過嚟套戥嘅資金。若人民幣真係要跌25%，兌美元將由6跌至7.5。每年跌5%，即要跌五年去到2020年。美國今次加息周期係四年加至4%，亦即2019年。美國加息及人民幣貶值周期將會接近同步。<br>外滙儲備亦作如是觀。中國外滙儲備2014年高位近4萬億（美元．下同），現時3萬億元，每年跌5,000億元。如果人民幣要跌五年，外滙儲備恐怕會跌至2萬億元以下。人民幣加入SDR後希望各國納其為儲備，按權重估算有5,000億元買盤，要人民幣跌到殘買盤先會出現。再加上貿易順差，就同IMF評估中國需要2.8萬億元外滙儲備差唔多。當然以上只係約數，世事每日變動，只取其方向。<br><br>Mr. Tregunter<br>本欄逢周二刊出</p></body></html>