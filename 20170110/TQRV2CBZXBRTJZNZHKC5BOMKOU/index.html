<html><header><meta charset="utf-8"><title>魚樂無窮：最怕股災唔出現 - 唐牛</title></header><body><h1>魚樂無窮：<br>最怕股災唔出現 - 唐牛</h1><p>2017年有兩個投資話題特別多人討論，第一，7字尾例牌有股災；第二，買股好定買樓好。先講第一個，歷史告訴我們，1987、1997、2007年前後都有股災爆發，但股災定義是甚麼？普遍可理解為由高位狂插。<br>翻查資料，近三次7字尾股災出現前，恒生指數均創出那個年代（十年計）的新高，以最近一次為例，恒指2007年在港股直通車憧憬下升穿3萬點大關，然後再狂瀉至低見近萬點。從好嘅角度出發，股災前必先有大龍鳳，即係大家經常掛在口邊嘅︰上帝要你滅亡，必先要你瘋狂。換句話說，只要走位靈活，你便可成為少數大贏家，講到呢度，其實股災又有乜好怕喎。<br><br>第二，買股定買樓好呢？睇完上述理據後，無論投資抑或投機，買股一定好過買樓，值博率較大嘛。樓市由沙士升到𠵱家足足14年，雖然唔敢講見頂，更加唔敢估大跌，但息口上升加上供應開始增多，潛在上升空間相對的確有限。<br>最大鑊係樓市唔係咁易搵到交易對手，而交完乜稅物稅後，足以由微利變虧損，轉身難兼成本高也。股票呢？撳一個掣就搞掂囉。<br><br>唐牛<br> http://www.fb.com/tongcow88 <br>本欄逢周二、四刊出</p></body></html>