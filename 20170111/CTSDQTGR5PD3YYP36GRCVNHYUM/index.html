<html><header><meta charset="utf-8"><title>  【馮仁昭四圍超】鄧兆尊否認有四奶：三個已夠煩</title></header><body><h1>  【馮仁昭四圍超】<br>鄧兆尊否認有四奶：三個已夠煩</h1><p>鄧兆尊真係好重桃花運，除咗有大婆Carmen、二奶車厘子（Cherry），同祥嫂洪金梅踢爆有揼骨妹三奶（Claire）外，噚日又有周刊爆佢有四奶。報道話佢日前帶車厘子、Claire同疑似新歡高䠷美女到時代廣場行街，呢位美女操半鹹淡廣東話，身材玲瓏浮凸。<br>報道話三女一齊圍埋睇香水，Claire見兆尊好似有少少悶，即攞其中一種味道畀佢聞吓。三女揀完香水，兆尊二話不說就去畀錢，跟住去咗附近一間韓國料理食晚飯，全部坐埋一枱，真係服咗兆尊。</p><p>「係茶餐廳老闆娘」</p><p>馮仁昭噚日打電話畀兆尊，佢堅決否認有四奶：「唔係呀，呢個女子係茶餐廳老闆娘，熟咪一齊食飯囉。」點解送香水？佢話：「同朋友食飯唔可以送嘢咩！唔好見我同女性朋友一齊，都話係我女朋友，我𠵱家只得三個女朋友，已經夠煩㗎喇，冇諗住再有第四個。」<br>兆尊又話揼骨妹英文名叫Claire，佢好維護女友咁話：「其實都尊重吓人，佢叫Claire。」三個女朋友都係C字頭，乜咁啱嘅？兆尊笑笑口話：「我本命忌C，Claire自己改呢個英文名，佢意思係I don't care（Claire）喎。」有冇諗過結婚生BB呢？兆尊好認真咁話：「唔好玩啦，我𠵱家咁嘅局面，點結婚生仔呀！」 <br>撰文：馮仁昭</p></body></html>