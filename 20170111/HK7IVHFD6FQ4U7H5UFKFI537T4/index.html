<html><header><meta charset="utf-8"><title>方東昇又嚟《世界零距離III》再爆金句</title></header><body><h1>方東昇又嚟<br>《世界零距離III》再爆金句</h1><p>無綫新聞主播方東昇，自從上一輯《世界零距離II》，被發掘到佢風趣搞笑一面，係咁喺節目大搞爛gag金句，好似「抱得美人龜」、「歲月不饒人，起身見頭暈」等等。<br> <br>方東昇嘅神隱笑點，前晚又再喺大台爆發，佢同記者黃曉瑩、陳沛珈主持嘅《世界零距離III》將由星期一至五晚，晚上十點半播放。<br> <br>查實呢輯節目，去年已於互動新聞台及TVB新聞台播出，依家翡翠台呢個係足本播放。唔知呢輯《世界零距離》，能唔能夠緊接鼎爺主持《阿爺廚房》嘅餘威，收視報捷呢！<br> <br>講番「昇爺」方東昇先，今輯《世界零距離III》佢哋先去到非洲埃塞俄比亞，探討當地0依家嘅生活。現時埃塞俄比亞經濟發展已經得到改善，人民生活質素亦有提高，節目中，昇爺同陳沛珈、黃曉瑩仲為觀眾展示當地另一面，包括試食著名嘅「英吉拉餅」，當地人一日三餐都會食佢，但以往有人話「英吉拉餅」嘅味道就好似「臭襪」味，咁昇爺試食後，佢就拋下一句金句 :「一試無妨，再試投降」。<br> <br>節目內，昇爺除咗拜訪咗埃塞俄比亞總統穆拉圖外，佢仲拜訪咗「長跑皇帝」基比斯拉斯，佢哋仲上咗高山嘅森林跑步，昇爺就跑到上氣唔接下氣，金句又再次出現喇：「上氣不接下氣，高手教你理順條氣」。跑完山，佢同基比斯拉斯再去做Gym，喺跑步機上，見到昇爺就話：「路遙知馬力，啲汗係咁滴」。<br> <br>最後昇爺再講到埃塞俄比亞原來盛產玫瑰，佢就話當地人知道「原來花開，真係可以富貴」。<br> <br>半個鐘嘅節目，昇爺都有唔少金句，唔知今集佢又派幾句金句呢！</p></body></html>