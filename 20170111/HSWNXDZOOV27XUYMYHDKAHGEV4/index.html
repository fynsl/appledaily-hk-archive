<html><header><meta charset="utf-8"><title>Money Walker：一年加兩次息最啱數 - El.</title></header><body><h1>Money Walker：<br>一年加兩次息最啱數 - El.</h1><p>隨住特朗普當選同美國經濟數據靚仔，越來越多人預計今年加息步伐會由一年一次變成一年四次，莫講話呢個預期成真，單係市場逐漸反映有關預期，相信都已經會影響到投資氣氛。<br>筆者就傾向睇全年只加兩次息，因為今年儲局投票官員鴿派多過鷹派，而且多次議息都撞正歐美政治事件高峯期，要加息的話，睇怕只有6月同12月兩次議息會議郁手最適合。<br>先講儲局擁有投票權官員嘅鷹鴿比例，今年可以用失衡形容，因為10個今年可投票官員中，佔咗6個都係鴿派，餘下4個仲要有兩個係中間派，只得副主席費希爾（Stanley Fischer）同費城聯儲銀行行長哈克（Patrick Harker）兩個屬鷹派。鴿派佔上風下，一年加四次息極難發生。<br><br>下次美國議息係本月底，繼上月加息後，再加機會近乎零。再下一次會議係3月份，但撞正英國開始啟動脫歐之餘，屆時亦係特朗普就職兩個月，政策路向開始清晰之時，英美政經風險隨時升溫下，儲局未必敢出手。<br>不得不提仲有4至5月法國大選，當地極右翼民粹主義政黨候選人已講明當選後會放棄歐元，倘激進派入圍，儲局唔止3月動手嘅機會低，5月議息亦會觀望為上，所以計落上半年似乎只有6月較適合加息。<br>另外，德國大選預計8至10月間舉行，因具體日期待定，暫難預計會否影響9月份議息決定。再數落去得返10月底同12月中兩次會議，當中以設有記者會嘅12月加息機會較高，畢竟同之前兩年一樣，12月乜政經大事都冇，holiday mood濃厚，就係儲局做嘢嘅好時機。<br><br>El.<br> http://fb.com/moneywalkerhk <br>本欄逢周三刊出</p></body></html>