<html><header><meta charset="utf-8"><title>雪藏半年冇運行前亞視監製爆陳展鵬「黑材料」</title></header><body><h1>雪藏半年冇運行<br>前亞視監製爆陳展鵬「黑材料」</h1><p>依家大家都鍾意講舊時，回帶mode吸引過新聞，可能因為香港已經沒有明星。依家紅嗰啲受力捧嗰啲，都四字頭。好似啱啱喺《勁歌金曲》頒獎禮拎咗首半金曲(佢一個人都拎咗一首)嘅陳展鵬，今個月14號都踏入四字頭喇。<br> <br>陳展鵬依家真係好紅呀，又拎視帝又拎金曲，大家都話，陳展鵬拎金曲金同最受歡迎男歌星，指日可待，雖然，佢一個人拎金曲獎嗰陣，係咪嘴…<br> <br>依家嘅陳展鵬，備受力捧，但唔知點解，其五官硬膠程度，同人氣成正比。咁硬，會否對演戲帶來不便呢？要問佢本人喇，不過就咁，在一片考古熱潮中，陳展鵬啲舊事，又再被翻起。<br> <br>前亞視著名監製楊紹鴻去年出咗本書講古，其中一個chapter，係講陳展鵬嘅。94年加入無綫藝員訓練班嘅陳展鵬，其伯樂原來係楊紹鴻。<br> <br>95年陳生入行嗰陣，仲係演戲BB班，98年楊紹鴻搵佢拍大陸劇《少年英雄方世玉》，佢形容當時嘅陳展鵬係「演技很嫩」，而且冇戲味，但楊紹鴻睇中佢亦正亦邪氣質喎。<br> <br>後來楊紹鴻04年入亞視，見番陳展鵬，於是搵佢拍《愛在有情天》，男女主角係當年勁派花生嘅馬景濤同陳秀雯。楊紹鴻仲搵陳生唱埋劇集插曲，又帶佢北上宣傳開拓人仔市場。<br> <br>就係咁，陳展鵬成為楊紹鴻御用班底，逢親開劇都搵佢，陳亦開始站穩小生之列，但後嚟點解又同亞視鬧翻呢？楊紹鴻原來都知0架，係因為李小龍。<br> <br>楊紹鴻話，嗰陣亞視要求陳展鵬拍李小龍宣傳片，咁陳展鵬又有啲少爺脾氣，佢覺得呢(以下都係楊紹鴻講嘅…)，開劇已經好攰喇，忽然又要拍李小龍特輯，要著緊身衫，咁自己已經好攰啦，又冇時間操靚個Figure，突然就話要拍……陳展鵬覺得咁樣唔好，斷言拒絕，死都唔接。<br> <br>鬧脾氣嘅結果，當然係雪藏。陳展鵬俾亞視雪足半年，以示懲戒。陳展鵬一怒之下，唔續約，轉投無綫。<br> <br>陳展鵬嘅fans係咪要感謝李小龍？</p></body></html>