<html><header><meta charset="utf-8"><title>《蘋果》專訪：為負評唔開心　祝福林宥嘉新婚G.E.M.最憎被稱宇宙巨漿</title></header><body><h1>《蘋果》專訪：為負評唔開心　祝福林宥嘉新婚<br>G.E.M.最憎被稱宇宙巨漿</h1><p>鄧紫棋（G.E.M.）近年轉戰內地市場狂賺人民幣，25歲已拍音樂紀錄片《一路逆風》，將於下周假兩間戲院上映三天，有網友認為歌神張學友都未出紀錄片，究竟G.E.M.憑甚麼呢？昨日她在紅磡接受本報專訪反駁：「作為一個故事紀錄，由自己遇到經理人到𠵱家，行咗十年追夢過程，希望自己嘅故事，可以鼓勵到歌迷。」</p><p>「我好重視歌迷」</p><p>問到在內地是否搵到好多錢？G.E.M.坦言：「都有賺到多過以前，冇幾億，幾多位數字唔講，但開始去諗點運用。」是否多些時間賺人仔好過留在香港？她說：「其實唔係，邊度畀到舞台我就好想去，好多人覺得點解你成日唔喺香港，之前開演唱會去咗49個地方，我好珍惜呢個機會，原因唔係開演唱會賺錢，原因係我想唱歌。」<br>G.E.M.近年負面批評不絕，是否鍾意返港？她說：「聽到呢啲聲音都唔開心，原因唔係啲人成日話你唔好返嚟香港，唔開心係我好重視我喺呢度嘅歌迷，我好重視香港呢個地方。」<br>對「宇宙巨漿」、「時裝災難」等花名有甚麼睇法？G.E.M.說：「心情好嘅時候一齊笑，嗰排比較忙或攰會覺得好煩，最唔鍾意個漿字，因為漿同G.E.M.讀音都唔同。」<br>怎睇藝人被批評為賺人仔跪低，在內地節目飲尿？G.E.M.愕然說：「有啲咁嘅事？點解嘅，咁勁，咁我又唔得喎！你唔可以斬釘截鐵話佢做呢樣嘢係為錢，之前都有節目要我跳笨豬跳，我係畏高嘅，但我都有跳咗，唔係因為節目畀幾多酬勞，我要挑戰嘅只係我嘅恐懼。」<br>而紀錄片內重提前度林宥嘉，不怕被指消費舊情？G.E.M.坦言：「都唔會驚別人點講，只要你知道唔係，唔需特別證明畀人睇，呢套電影記載生命裏面影響我幾深嘅經歷，所以冇刻意避開邊一個部份。」林宥嘉同丁文琪結婚，會否祝福他？G.E.M.笑笑說：「會祝福佢，祝福佢哋生活愉快。」不再恨他？G.E.M.說：「時間會令你慢慢消化一啲嘢，呢一刻已經冇嘢嘞，好健康快樂。」</p><p>期待憶蓮表演</p><p>此外，問到G.E.M.是否贊成林憶蓮參加《歌手》？歌迷都疾呼「愛錯憶蓮」！G.E.M.表示：「我有留意，其實都幾期待佢，自己覺得大家唔好當比賽睇，唔認同賽制咪唔理，有機會見到自己鍾意藝人表演，只要欣賞表演就得。」</p><p>採訪：余燕儀<br>攝影：郭賢興、林德雄<br>Stylist：Emma Wallace<br>化妝：Dora Chan assisted by Phoebe Ho（Spotlight Image）<br>髮型：Freddy Chiu<br>場地：紅磡都會海逸酒店</p></body></html>