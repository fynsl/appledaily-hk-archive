<html><header><meta charset="utf-8"><title>鬧章小蕙破壞人家庭陳小韻馬莎偷700蚊底褲留案底</title></header><body><h1>鬧章小蕙破壞人家庭<br>陳小韻馬莎偷700蚊底褲留案底</h1><p>今年40歲嘅陳小韻，曾做過model，年輕時有過一段輕狂歲月，當年更因老父陳曜旻（白頭陳）之名，無可避免成為新聞人物。<br> <br>1997年，白頭陳喺57歲高齡下，對當時仍係B嫂嘅章小蕙一見鍾情，為咗同章小蕙一齊，不惜同第二任太太鍾璧澤離婚，二人譜出一段不倫黃昏戀。最後陳曜旻同章小蕙分手，男方破產收場，落得人財兩空，結果要轉戰上海經商，重新開始。<br> <br>當時陳小韻接受傳媒訪問時，鬧爆章小蕙破壞人哋嘅家庭。陳小韻喺專訪中話：「佢(章小蕙)嘅出現，累到我屋企有好多事發生。我爹哋係唔好彩，佢話有好多嘢係整定，但我見到佢突然間老咗好多，破產，身邊嘅嘢冇晒！」<br> <br>父親戀章小蕙搞到一身蟻，陳小韻亦自身難保，曾經同關之琳前男友黃家諾拍拖嘅佢，99年涉嫌喺馬莎百貨偷咗8條共值700幾蚊嘅女裝底褲被控盜竊罪，當時陳小韻自稱食咗藥，魂遊太虛。但目擊過程嘅保安員，就話見到陳小韻將底褲搓成球狀，塞入褲袋。最後罪名成立要留案底！<br> <br>經此一役後，陳小韻變得低調，逐漸淡出社交圈，長駐上海打理爸爸嘅生意，之後又返港做朝9晚5嘅童裝工作。戒夜蒲同戒煙，09年仲同任職銀行界嘅現任老公Kin Chan結婚，仲幫老公生咗兩位公子。</p></body></html>