<html><header><meta charset="utf-8"><title>中環在線：連敬涵又轉工做小牛金服CEO - 李華華</title></header><body><h1>中環在線：連敬涵又轉工<br>做小牛金服CEO - 李華華</h1><p>股評人連敬涵（Kingston）前年由富昌證券轉去「超人」李嘉誠旗下長和（001）創辦嘅AMTD尚乘集團，做咗兩年唔夠又轉工了，新title係「小牛金服」行政總裁（CEO），一聽就覺得好有內地色彩喎。</p><p>同內地公司撞名</p><p>內地有間小牛資本，旗下真係有間小牛金服，仲話諗住今年上市，但原來此牛不同彼牛，Kingston新加盟嘅小牛金服，係百分百港資公司，只係咁啱撞名撞到咁應啫。<br>Kingston話，新老闆改名時，諗起阿里巴巴創辦人馬雲有間「螞蟻金服」做得好威水，牛又代表好市，於是就諗到整間小牛金服，當時都唔知內地有間同名公司。<br>講番佢呢隻小牛，其實都係啱啱出世，係創業板上市公司匯隆（8021）新成立嘅證券行，匯隆可謂「搭棚股」，公司專營棚架業務，代表作係研發出「霹靂棚架」。老闆想進軍證券業，特登請Kingston幫手做開荒牛，最近先至申請到1號證券牌照。<br>Kingston話，佢哋喺中遠大廈嘅寫字樓仲裝修緊，起碼要2月底先可以開始做生意，之後再申請埋9號資產管理牌照。雖然小牛有排都未大得過螞蟻，但相比之前AMTD要轉型變身國際投行，相信經營小牛難唔到Kingston喇。<br><br>李華華<br>mailto:LiWaWa@AppleDaily.com</p></body></html>