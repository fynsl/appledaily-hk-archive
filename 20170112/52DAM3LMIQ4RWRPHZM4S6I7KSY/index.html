<html><header><meta charset="utf-8"><title>圈中星級契媽舒淇有半打契仔女　王菲契趙薇乖女</title></header><body><h1>圈中星級契媽<br>舒淇有半打契仔女　王菲契趙薇乖女</h1><p>上契呢回事，真係好講緣份，唔係話識得嘅就有得契，都要人哋阿媽想契畀你，或者阿「契媽」想契個細路至得。而喺圈中，有唔少藝人都係契媽級，而做得佢哋啲契仔女嘅，當然都有番咁上下。<br> <br>王菲<br>平日寡言嘅天后王菲，私底下其實有好多知心友，好似演而優則導嘅趙薇咁，同王菲勁好姊妹，而趙薇所生嘅囡囡黃新（小四月），更順利成為王菲契女，據知，王菲仲不時會送禮o氹契女開心。<br> <br>劉嘉玲<br>影后劉嘉玲交遊廣闊，同大陸男星胡軍更係老友鬼鬼，胡軍育有一子皓康，嘉玲睇住康康大，加上佢覺得康康好有親切感，於是喺前年設宴正式同康康上契。嘉玲向傳媒表示，自己向來唔係好受小朋友歡迎，但康康就鍾意黐佢同嗲佢，加上佢覺得同康康有種前世今生嘅感覺，於是就上契。<br> <br>舒淇<br>影后舒淇舊年嫁畀馮德倫升呢人妻，但佢仲做女嗰陣已經係契媽級，據佢所講，佢至少有契仔契女各3個，其中包括劉燁同法籍妻子Anais Martane所誕嘅混血BB劉諾一。唔知係咪契仔契女太多，所以好姊妹林熙蕾同林心如生B，佢都冇再上契。<br> <br>Twins（鍾欣潼、蔡卓妍）<br>娛圈萌B之一、鄭希怡（Yumiko）個女梁子柔（梁浸浸）極得網民及班uncles aunties寵愛，當中最正嘅係佢有Twins做佢契媽，鍾欣潼（阿嬌）同蔡卓妍（Sa）錫到梁浸浸燶，送禮之外，見到契女又抱又錫，恨死好多人㗎！<br> <br>何超蓮、G.E.M.<br>何超蓮同鄧紫棋（G.E.M.）呢對好姊妹，雖然尚未出嫁，但佢哋就已經係另一好姊妹李蘊個寶貝女紫晞嘅契媽，呢兩個契媽仲不時去探小紫晞，母愛氾濫。而李蘊亦曾帶過小紫晞去探身在廣州開工嘅G.E.M.契媽班，當時G.E.M.仲留言話「看到她（小紫晞）就覺得世界很美好」，係咪sweet到爆先？</p></body></html>