<html><header><meta charset="utf-8"><title>財女手筆：三星手機改名的藝術 - Melody</title></header><body><h1>財女手筆：<br>三星手機改名的藝術 - Melody</h1><p>三星（Samsung）手機改名的藝術，真係難明過黃曉明！香港中英夾雜，Well，連三星都逼你用JM Tone，read一read佢地啲產品name，由爆炸到全球回收的Note 7（英文讀Note，廣東話讀7），根本完全係粗口諧音，到去年內地推出限定On 7手機，On 8亦屬印度限定，原本，慶幸On 9點都唔會喺香港推喇啩？點知三星自製最強廣告災難，最新推出「師奶Pro」（C9 Pro）！<br><br>今日睇雜誌，三星廣告賣新手機，其實私下非常佩服三星打不死，即使Note 7爆炸原因未明、爆炸報告未出，仍然非常有毅力地不斷推出新系列手機，完全唔理消費者對其的信心已跌至谷底，雖然尋日「救助兒童會」個主席先笑完「香港人記憶好短」，好快唔記得該會勁高行政費用，同70萬Ritz Carlton慈善生日party（詳情： http://bit.ly/2icZD5L ），不過，香港人對住三星一部又一部奇怪名嘅手機，好難會失憶！<br><br>講返個三星新手機廣告，大大隻字寫住follow my pace，之後搵咗位「好有特色」嘅女model拎住部新手機，而廣告右上角寫住……「C9 Pro」……無眼花，係「師奶」Pro！<br><br>我完全懷疑三星marketing team不滿意年尾花紅，甚至準備劈炮，又或者對於三星嚟講，熟悉廣東話嘅人只是浩瀚宇宙中的一點微塵，所以理、得、你！咁解釋到點解喺香港區推出新手機，可以唔理會手機名嘅諧音。<br><br>當三星Galaxy「On」字輩手機並無喺香港推出，我原本相信三星高層，其實對博大精深嘅廣東話好熟悉，因為On 7為內地2016年限定，新一代On 8亦係印度獨家，深信On 9手機不會出現係香港市場。點知新一年出現「師奶pro」，或者，三星去年運勢已經衰到貼地，有noise先係最強公關……一定係，除非唔係……<br><br>Melody<br> http://www.facebook.com/whichroad </p></body></html>