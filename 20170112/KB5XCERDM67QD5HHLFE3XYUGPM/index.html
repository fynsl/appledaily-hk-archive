<html><header><meta charset="utf-8"><title>傳曾與魯平囝囝拍拖曹眾緋聞男友仲有中聯辦副部長</title></header><body><h1>傳曾與魯平囝囝拍拖<br>曹眾緋聞男友仲有中聯辦副部長</h1><p>曹眾喺90年憑《百鳥衣》獲角逐百花獎影后，雖然當時佢落敗而回，不過佢喺邵逸夫嘅賞識下，簽咗3年包薪合約，就算當時說話帶點鄉音，但係都無礙星途發展，仲獲得點名力捧。<br> <br>做咗親生女兼係受六叔賞識女人嘅曹眾，就算佢說話有鄉音，亦唔係乜嘢天姿國色，不過完全冇礙演出機會，除咗擔正做女主角之外，又被委派同彭子晴、傅明憲、陳彥行同姚瑩瑩成為「五美圖」，事後有指曹眾之所以得到重用，因為無綫有多個部門都收到密令，要「特別處理」兼「妥善照顧」。<br> <br>其後有報道話，曹眾並非只係一個「受六叔賞識的女人」咁簡單，佢嘅背景亦十分「紅」厚，有傳佢係前港澳辦公室主任魯平嘅仔魯恭嘅女友，同大陸好多官員啲關係好好，當時佢哋分隔中、港兩地，不過因男友係生意人，經常穿梭中、港兩地，所以冇影響戀情，跟住曹眾承認喺叔叔介紹下，喺北京一個晚宴認識對方，但係佢否認同魯恭拍拖，大家只不過係普通朋友，只係見過1、2次面，總之唔係好熟。<br> <br>冇耐曹眾俾《蘋果》影到佢同六叔十指緊扣喺金鐘睇戲，之後又見到佢同一個中年男人搭地鐵，事後發現呢個男人大有來頭，原來係中聯辦文體宣傳部副部長崔頌明，曹眾接受訪問時承認曾經為負面新聞落淚，又話自己問心無愧，唔明白大家點解要傷害佢。曹眾嘅戀情受到關注，但係冇影響佢政途生活，喺03年開始，佢先後擔任溫州同杭州市政協，喺07年約滿離開無綫之後，曹眾主力發展飲食同旅遊事業，近年仲晉升做淅江省政協。<br> <br>後來曹眾喺姐夫嘅好朋友介紹下，識咗從事海運業兼曾經喺日本公司工作嘅陳京，結果佢哋低調結婚，喺2011年3月生咗囡囡瑛華，相夫教女嘅同時，亦發展飲食生意。</p></body></html>