<html><header><meta charset="utf-8"><title>【add】紅人主場：Mark嫂梁家玉　完美煮婦</title></header><body><h1>【add】紅人主場：<br>Mark嫂梁家玉　完美煮婦</h1><p>這年頭觀眾愛看飲食節目，煮得一手好餸的圈內人不少都紛紛擔任主持顯身手。雷頌德(Mark)太座梁家玉(Jade)醉心煮西餐做甜品，年前都主持過大台飲食節目。曾做模特兒的Mark嫂真正做到入得廚房，出得廳堂，靠的是對煮食一顆奄尖的心，「我係好奄尖，乜都要煮得好、做得靚，老實講我係完美主義者。」<br><br>統籌：林妙萍<br>造型及撰文：趙潔恆<br>攝影：周樂恒<br>化妝：Krisie Wong<br>髮型：Kavi@fifth<br><br>廚藝了得的梁家玉，不時在youtube放上教學短片，上月更終於推出首本心血結晶、名為《Gorgeous》的烹飪書，「啲食譜都係原創，都儲咗大大話話七年。今次都出唔晒，希望可以出第二本啦。」</p><p>為囝囝學廚</p><p>Jade入廚多年，當初學煮飯單純是為了做個稱職人妻與媽媽，與前夫育有一子、共三子之母的Jade說：「因為老公同囝囝都好鍾意食西餐，但係成日出街食又唔係咁健康，咁喺屋企阿仔成日都話想食，咁佢哋想食我就去學煮喇。」芸芸這麼多道菜與甜點，阿Jade一學都是手到拿來，但惟獨有一味難倒她。「其他菜式基本上我一試就成功，但馬卡龍頭兩次係唔得嘅，對我嚟講印象係深刻，因為真係難做，任何一個步驟做唔好就做唔成，要做到完美嘅樣已經難，仲要兼顧埋好唔好味。兩次做唔到，我係一定要做到為止，到第三次換一個方法就做到，我啲仔最鍾意食。」</p><p>煮得有要求</p><p>不難想像Jade在煮食上有幾固執堅持，她亦直認自己好奄尖，「所有廚具、 所有食材，我都想用到最啱，唔係貴就係好，有啲係貴嘅好，有啲唔一定，總之係啱自己， 做到你想做嘅就係好，呢個係我標準。對自己有要求先會進步，係件好事。」早幾年阿Jade為了增值都有去上課學廚，「想professional啲所以學，嗰時又幫老公公司手，又要湊小朋友，夜晚去返學真係好辛苦，不過其實證明咗你好想做一件事，你就會令自己fit到去做，有心去做就會做到。」學海無涯，Jade已計劃今年再去外國進修，有沒有打算開餐廳?「開餐廳一個人未必會兼顧到，可能會試吓做bakery。」</p><p>老公都愛宅</p><p>阿Jade同雷頌德今年結婚十周年，人前人後恩愛到爆。今次Jade出烹飪書，封面靚相就是由阿Mark操刀拍攝，早前Jade在Instagram放上新裝修的廚房照片，原來亦是阿Mark負責室內設計，夫婦倆相當合拍，「我同佢好相似，要搵一個都鍾意揸電單車就已經好難啦，仲要搵到個係揸烈火戰車，嗰時一拍拖佢知道好似執到寶咁啦。𠵱家都係吼啲小朋友瞓咗先會出去揸電單車，我哋兩個都係好homey，我同佢又唔飲酒，所有嘢都係perfect match。」</p><p>儲煲上晒癮</p><p>Jade是時裝迷，家中珍藏過百對靚鞋，不過近年儲鞋癮已變成儲煲癮。「近幾年去旅行唔係買衫褲鞋襪，而係買廚具。有啲煲喺香港買唔到，我都會捧返嚟，係物有所值，因為我會成日用到。我鍾意Le Creuset，會儲齊佢，越儲越多，我好明啲collectors，真係會上癮。」</p><p>更多精采時尚內容，盡在 http://add.appledaily.com 。</p></body></html>