<html><header><meta charset="utf-8"><title>財金冒險號：FIFA變港交所第二 - 笑笑生</title></header><body><h1>財金冒險號：<br>FIFA變港交所第二 - 笑笑生</h1><p>國際足協（FIFA）唔單止腐敗，仲荒謬絕倫，決定自2026年起，將世界盃決賽周名額增至48隊。「列強」（其實魚腩居多）會分為16組（A至P組），每組三隊踢單循環。16支種籽隊，已肯定包括二流國家，同組嘅非種籽隊有幾多斤兩，更不堪設想。例如波蘭、阿爾及利亞、卡塔爾同組，邊個想睇？而因為頭兩名晉身32強淘汰賽，肯定會出現一和一敗零入球都出到線嘅趣怪現象。<br>如此「擴張」，無非為錢，因為決賽周比賽場數會由64場增至80場，但肯定犧牲賽事嘅刺激性，上年嘅歐洲國家盃正正係反面教材：決賽周本來得16隊，往往大戰連場，增至24隊後，北愛爾蘭、阿爾巴尼亞之流都有份玩，結果悶戰充斥。<br><br>如果FIFA有參考港交所（388）嘅案例，就會知何謂more is less。2011年3月，港交所延長交易時段 ——縮短午休時間至個半鐘，2012年3月再減至一個鐘，話要同A股接軌，另一盤算應該係加時等於更多成交、更高收入。結果？首次加時前之一年，港股日均成交697億元，恒指日均波幅247點；之後一年縮至675億元，第二次加時後之一年，成交更跌至556億元，波幅縮至200點，刺激程度下降。近年港股淡靜，股民轉戰美股，港交所顯然「功不可沒」。<br><br>笑笑生<br>mailto:sneeringman@gmail.com<br>本欄逢周四刊出</p></body></html>