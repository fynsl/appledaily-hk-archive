<html><header><meta charset="utf-8"><title>【有骨氣靠自己】癱而不廢包山王照爬獅子山毋忘初衷</title></header><body><h1>【有骨氣靠自己】癱而不廢包山王<br>照爬獅子山毋忘初衷</h1><p>「呢一樣嘢可能好多daddy都做到，但係呢一樣嘢，到我個仔依家4歲幾喇，我都仲未做到。我係好想第一個動作就做到呢一樣野，抱住個仔企起身，轉幾個圈。」<br><br>黎志偉，曾經係一名全職運動員；2008年更以10秒極速爬上長洲太平清醮嘅包山頂，成為「包山王」。自認係運動都啱嘅志偉，亦係首位奪得亞洲極限運動錦標賽冠軍嘅香港人。不過好不幸，一場交通意外，令佢從此連企都企唔到：「5年前喺屯門公路 遇上咗一個交通意外，導致到我嗰個脊椎第11節第12節嘅神經線撕裂晒，斷開晒，完全一個半身癱瘓人士。」</p><p>點解個天要咁玩我？發生不幸事，我哋最鍾意問個天；但係志偉冇諗過呢個問題，佢只係諗到當時懷住8個月新孕嘅太太同埋即將出世嘅小生命：「我有好頹，當其時真係好似一個廢人一樣。以前我成日爬得好高，睇嘅嘢基本上都係喺人地頭頂嘅，依家係坐住喺輪椅，甚至乎講嘢都抬高個頭同人哋講。正正當其時就係我太太都有左8個月嘅新孕，當其時唯一一個生存動力就係好想見到個仔。」一個小生命嘅來臨，令志偉決定唔再頹！佢開始做番運動，Boxing﹑劍撃﹑攀石……甚至只靠一雙手去爬上獅子山山頂。</p><p>「我爬獅子山就正正係交通意外5周年 ，成個過程係難處理o架，亦都有諗過不停問自己嘩 咁辛苦做咩呢搞呢壇嘢？但又諗到起碼都有30幾40人去撐我，支持呢件事，咁就真係認認真真去做靚啲件事。」呢次壯舉，終於感動到外國廠商，願意出售機械腳，但經費最少要2﹑3百萬港幣。唔少熱心網民都好想幫助志偉企番起身，發起眾籌。不過志偉決定要繼續靠自己：「捐款或者眾籌，我都唔係第一個考慮。雖然係半身癱瘓啫..但係其實都仲有少少能力嘅，咁我就唔想就咁樣接受人哋啲捐款，幫我完成企番起身一個個人嘅心願。」靠自己講talk同出書，鼓勵到人又幫自己，或者呢種鬥志就係香港人。<br><br>獅子山精神係咩？黎志偉話：「點解我要爬獅子山呢？想提提大家，乜嘢叫做獅子山精神。新獅子山精神係代表無論外在環境因素點樣影響都好，其實你都要毋忘初衷，排除萬難，做番自己做人嘅嘢，或者係活出你人生嘅態度。」<br><br>採訪：植詠珊(Cathy)<br>攝影：Kaman﹑Meng<br>剪接：Roy<br>編審：Kaman</p></body></html>