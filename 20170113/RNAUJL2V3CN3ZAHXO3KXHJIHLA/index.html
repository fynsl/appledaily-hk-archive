<html><header><meta charset="utf-8"><title>女神tea time：上帝叫我搽藥油 - Fifi</title></header><body><h1>女神tea time：<br>上帝叫我搽藥油 - Fifi</h1><p>葉劉之前話要體驗民生，走去瞓瞓就當係；林鄭宣佈辭職，出奇不意講句，「係上帝叫我參選」。能夠講得出咁反智嘅說話，一係利慾薰心到一個位，連扮有政治智慧嘅能力都冇；唔係就係覺得坐定粒六，扮都廢事。假如呢兩位是但一位當選，相信唔少香港人都會講，不如一槍打死我。<br>近來新股旺場，有個別之前淡市掛牌嘅股份，開始生猛番啲。雅各臣（2633）上年9月，IPO定價1.5元上市。呢隻股曾經潛水多時，但自12月開始起向上行，唔單止重上招股價，月初更突破旗型向上衝，最新報1.82元，比招股價高兩成。<br><br>雅各臣個名你未必好熟，但佢旗下嘅藥品，你一定細細個就聽過，好似「保濟丸」、「飛鷹活絡油」及「唐太宗活絡油」。上市後積極收購，11月先用1億元收購美達藥廠，呢間藥廠主要於香港從事非專利藥的生產及銷售；再於上月買埋「何濟公」。<br>計計數，兩項收購加埋後，預期雅各臣今年盈利應可增長到2.2億元，按年增長五成，預測PE約15倍。同類藥股一般最少25倍，PE仍平一大截。呢兩日見唔少大行衝入去掃貨，話唔定已成為基金目標。近日股價創新高，可以搽定藥油跟進。<br><br>Fifi<br> http://fb.com/lovefrystock <br>本欄逢周五刊出</p></body></html>