<html><header><meta charset="utf-8"><title>綠葉王你認得邊個？羅樂林一日死5次</title></header><body><h1>綠葉王你認得邊個？<br>羅樂林一日死5次</h1><p>大台實為臥虎藏龍之地，唔少綠葉王，好似李國麟一樣，喺大台捱足多年，個個身懷絕技，就算只係芝麻綠豆角色，都可以演得出神入化，套套劇有佢哋，就有戲味，好多時，等嘅，就只係一個機會！<br> <br>羅樂林　一日死5次<br>現年68歲無綫甘草演員羅樂林，喺5年前嘅某一日，威過晒所有一線小生，因為佢喺短短24小時內，於大台播映嘅5套劇集中，同一日連死5次，唔單止成為城中熱話，更創下香港電視史紀錄，甚至連歐美同澳洲等6國傳媒都廣泛報道，蜚聲國際。就連羅樂林覺得「真係不可思議！」<br> <br>李家鼎　做大廚上位<br>今年71歲李家鼎，武藝騎術樣樣得，由《香港八一》做到《香港八六》，喺「銀禧小食店」做伙計「李威」為人熟悉，但喺大台做足幾十年都係做綠葉陪襯，點估到佢喺古稀之年，竟然憑一手隱世了得廚藝，拍《阿爺廚房》落兩手，大受觀眾歡迎，令佢人生嘅演藝事業去到頂峯？！<br> <br>李成昌　奸狡諧趣乜都得<br>同樣喺《香港八一》至《香港八六》有份演出嘅李成昌，喺劇中演大陸新移民康仔，結果「康仔」個名用到今時今日。今年59歲李成昌早年多做諧趣角色，到近年就做精明陰險、幕後師爺之類嘅角色，做乜似乜！<br> <br>鄭子誠　完美奸人有陰謀<br>今年54歲、憑《真情》中嘅無敵奸角李子浩上位嘅鄭子誠，早年喺高登人氣高企，成為熱門搜尋關鍵字，有網民好有心機剪輯咗佢從影以嚟奸到出汁嘅代表作嚟「歌頌」佢，一股「鄭子誠現象」喺討論區籠罩。網民甚至認為，凡有鄭子誠出現嘅地方，必定有陰謀存在。<br> <br>余子明　御用太監<br>今年73歲余子明，因喺早期大台綜藝節目 《歡樂今宵》入面飾演 「大眼雞」，之後「大眼雞」呢個暱稱就跟足咁多年。除咗「大眼雞」呢個角色令大家對佢留下深刻印象，亦因為佢有好重潮州口音，不時喺電視劇入面見佢飾演「潮州佬」嘅小角色。喺《金枝慾孽》入面，做陰險太監亦相當出位。</p></body></html>