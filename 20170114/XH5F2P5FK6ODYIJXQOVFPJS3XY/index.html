<html><header><meta charset="utf-8"><title>無用之物 - 左丁山</title></header><body><h1>無用之物 - 左丁山</h1><p>聽完收藏家C哥之言，覺得幾有道理，自己咁多年來出席過不少講座，論壇，頒獎禮，收埋不少所謂紀念品，加埋以前做金融界時之tombstone，一個櫥櫃擺唔晒，現在終於送入貨倉，有幾年未見過咯，呢大批硬透明膠、錦旗、玻璃及一兩件真水晶物品，將來仔女邊度會接收㗎，相信亦係去咗堆填區。但因為紀念品大多刻上、印上自己名字，當垃圾丟掉，又好似唔係幾好睇，其實係一種負累，諗深一層，講座、論壇等等主辦單位致送紀念品，亦係一種浪費，為世間製造垃圾。<br>一位賓架朋友以前做銀團貸款（Syndicated Loan）主管，十年八年間積累咗不少tombstone，起碼超過一百件（按：過往行家習慣，每做一個Syn Loan就有貸款協議簽字儀式，最好景時會用萬寶龍墨水筆簽字，簽完就歸簽署人所有，跟住每人獲派一件透明硬膠紀念品，刻上借款人，銀碼，貸款銀行等名字，以作留念）。賓架收tombstone越多，用以驕人，證明自己在市場活躍，專做大刁、猛刁、擺在賓架嘅海景corner office，幾有氣勢㗎。<br>終有好景不常之日，另一經濟循環殺到，銀行要rightsizing喎，高人工老馬就唔該鬆人，喂，做咗咁多大刁都要走？對唔住，下面有三四個30幾40歲嘅名校MBA有朝氣，有幹勁，隨時可以上位。即使唔係提早離休而係做多幾年到60歲退休，呢大批tombstone唔通拎返屋企擺放在廳房咩，實俾太太講俄文講到冇癮為止！有大書房可以存放呀？弊在睇得多實會激氣兼眼冤，隨時導致精神不平衡，真係好似對住墓石，靜待仔女掃走。<br>左丁山初嚐Syn Loan滋味時，都一心要追上前輩，累積幾十件tombstone起碼。做做吓，就發覺外資銀行炒人絕不手軟，不會念舊，開始失去熱情，尋求轉行。眨吓眼過咗咁多年，如C哥所言，不如盡早自己處理咗值錢或不值錢嘅收藏物件，以免下一代麻煩，橫掂佢地都唔會重視嘅啦，千祈唔好當得自己好重要！可惜吖，呢啲紀念品、錦旗、tombstone之類，有冇公司肯回收廢物再用呀？只係掉落垃圾桶，好似有啲不負責任。C哥話，認清問題之後，以後拒絕再收紀念品，未去典禮之前，就講定俾主辦單位聽，除非啲紀念品係可以食落肚飲落肚嘅啦！</p></body></html>