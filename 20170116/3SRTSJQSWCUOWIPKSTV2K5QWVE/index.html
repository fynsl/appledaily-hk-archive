<html><header><meta charset="utf-8"><title>異動空間：盈喜升跌點樣計 - 魏力</title></header><body><h1>異動空間：盈喜升跌點樣計 - 魏力</h1><p>盈喜股價係咪一定升？套用富爸爸金句：「用吓腦都諗到。」股價往往行先於基本因素，公司在發盈喜前，春江鴨已經買定貨等公佈，投胎而又不幸地做唔到內線人的話，就要靠睇圖、睇成交去判斷是否有聰明錢在暗吸，咁當然買唔到最靚價，因為你要等股價起動咗先去追，但手快的話都可以食到一段。<br>天寶集團（1979）上周五發盈喜，預料2016全年純利增長45%至55%，原因有兩個：毛利率上升；智能充電器及火牛產品銷量上升。兩者均與本業有關，亦非一次性收益，好事。股價仲有無水位？就要計數。2015全年純利1.28億港元，中間落墨，以增長50%推算2016年純利，得出1.92億元，每股盈利20.25港仙，以現價1.62元去除，預測市盈率8倍，屬工業股正常估值。<br><br>將上面條數與彭博預測一對，兩者大致相同，即盈喜所帶來的驚喜不大（至少對分析員而言）。彭博顯示，國信證券上周一（9日）出報告睇1.86元；之前11月底，東方金控報告就睇2元。再望埋彭博推算，今年天寶盈利仍有三成增長計，股價中線推上2蚊樓上，機會不低，水位約25%。<br><br>魏力<br> http://www.fb.com/2012jason <br>本欄逢周一、五刊出</p></body></html>