<html><header><meta charset="utf-8"><title>公屋設計勁「懷舊」　盤點三大冇用位</title></header><body><h1>公屋設計勁「懷舊」　盤點三大冇用位</h1><p>公屋裝修動輒拆掉原裝設施，遭詬病浪費，但有設計師批評部分因房署公屋單位設計沒與時並進，廿多年不變，三大「無用位」包括灶位太矮、鋅盆太高用料欠佳，及廁所門過大，都未有因應港人生活模式轉變而改善設計。<br><br>記者：張文鈴<br><br>Fano Design Workshop設計總監Marco Mok表示，無論新舊式公屋的設計上，廚房和廁所基本上沒有大分別，「可能十幾二十年前嘅廚房，都係做緊啲兩級嘅設計，鋅盆會高啲，另一個灶位會set返低少少」。他認為，有關設計已不太適合現今港人的生活模式，「（設計）都唔太實用，廚房鋅盆和灶台都係裝修大改造嘅地方」。<br><br>他以廚房灶台太矮為例，解釋當年調低灶台高度皆因灶底剛好放置石油氣，但現今港人已不用石油氣煮食，多選用平板爐，因此灶台太矮變得不實用。他建議應提高灶台，台面應離地35.5吋較為合適大部份香港用家，「講緊香港嘅女士用起上嚟會好用少少…一般建議標準係用家手肘同個台相距約8吋」；同時亦可放置俗稱「大眼雞」的洗衣機，以騰出更多空間，「唔洗再搵多個位去擺洗衣機，用盡少少個空間」。<br><br>他又提到，房署提供鋅盆用料一般，住戶裝修時多改用不銹鋼盆，枱面則會用無縫石，「比較襟用啲」。部份公屋住戶認為廁所門過大，佔據廁所空間，Marco建議可改用摺門，「以前興用金屬物料，如鋁嘅摺門，比較防水同輕身啲，想望落去想高貴少少，可用木門，裝返啲摺門較，效果出嚟會靚仔啲」，兩者價錢相差約1,000至2,000元。<br><br>房署回覆指，公屋設計以簡約、環保和切合居民日常生活基本需要為目的。房委會自2002年起，新建公屋已全面採用「通用設計」概念設計，在住宅單位和公用地方均提供全面的無障礙設施，單位內廚房和浴室門保持750毫米闊度，廚房內的灶台和鋅盆設計均充分考慮不同使用者的方便及需要。另外，2013年後的新公屋項目採用人造樹脂灶台來取代不銹鋼灶台，租戶可於入伙後要求安排調校台面高度以切合所需，高度分別為850毫米、750毫米及590毫米。</p></body></html>