<html><header><meta charset="utf-8"><title>求驗客手記：入晒西甲19隊巴塞出盡法寶留美斯</title></header><body><h1>求驗客手記：<br>入晒西甲19隊<br>巴塞出盡法寶留美斯</h1><p>基斯坦奴朗拿度（C朗）上周拎埋國際足協世界足球先生獎，當然威到盡，佢嘅宿敵、巴塞隆拿前鋒美斯又點會甘心，上周六西甲，就領球隊贈拉斯彭馬斯五蛋，美斯亦攻入拉軍大門，終於對今季19支對手都有入波，儲齊一套！見美斯fit到咁，巴塞亦都加緊同佢嘅續約談判。</p><p>追平魯爾紀錄</p><p>巴塞新一年經過頭兩場不勝終於回勇，上周中西盃擊敗畢爾包晉級，昨主場對拉斯彭馬斯當然冇留力，畢竟拉軍過去只屬升降機，同巴塞交手機會唔多，所以連美斯都仲未入過佢哋波，好彩呢場美斯終於如願，下半場52分鐘門前執雞，加上蘇亞雷斯上下半場各建一功，阿達杜倫同阿歷斯維度亦有入球，以5:0大勝，取得兩連勝。<br>美斯亦把握到刷數據機會，對拉軍入波後，已經射破今季19支對手大門，西甲殺手當之無愧，而且佢亦都累積攻破35支西甲球隊，平咗皇馬前鋒魯爾嘅紀錄。問世間要搵另一個頂級前鋒嚟取代美斯，真係難過搵條恐龍；巴塞亦都盡晒力希望留住美斯，主席巴杜美話：「好多傳媒報道我哋同美斯續約遇上挫折，我想講呢啲都唔係真，我哋同美斯家人一直保持良好溝通，美斯留喺巴塞嘅意願好明顯，大家唔使擔心。」巴杜美口講淡定箒，不過今時今日巴塞除咗面對曼城、曼聯呢啲球隊競爭，仲要面對中超嘅無限銀彈，年薪隨時可以開到億億聲歐元計。</p><p>打友情牌 撤高層職</p><p>唔講錢都要講心，好似巴塞已經開動老友機制，蘇亞雷斯、恩尼斯達等已經表晒態希望美斯續約，而且為咗𠱁呢位阿根廷球王，連球會高層都冇面畀。<br>話說巴塞體育關係主任加達高斯，之前就話美斯如果冇恩尼斯達、尼馬呢啲球員協助，唔會有咁出色成就，講真足球係團體運動，加達高斯呢番說話都真係冇錯，不過唔知係唔係美斯聽完呢番說話嬲嬲，巴塞竟然撤去加達高斯嘅公關工作，剩係留住佢青訓職務，呢個又算唔算關公災難呢？</p></body></html>