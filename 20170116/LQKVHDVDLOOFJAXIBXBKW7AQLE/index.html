<html><header><meta charset="utf-8"><title>【一周必看】麥美娟擸高衫袖被人拮　痛到唔嗌都唔得？</title></header><body><h1>【一周必看】<br>麥美娟擸高衫袖被人拮　痛到唔嗌都唔得？</h1><p>立法會長期開住冷氣，喺入面做嘢少不免着到密密實實。但一班尊貴嘅立法會議員竟然除晒外套、摺起衫袖，有人直情除剩底衫，乜西九故宮館風波燒到立法會，搞到大家㷫烚烚？查實只不過因為要打流感疫苗啫！唔少議員不分左中右都支持，但就唔係個個都有備而嚟，事關打流感疫苗，支針係要打喺左手上臂，但唔少議員着長袖貼身衫，淨係摺起衫袖都搞一輪。<br>為免麻煩，至少兩位男議員索性喺鏡頭前一脫，何君堯除咗件恤衫，就露出白雪雪嘅短袖鬆身內衣，畀護士打針，神情好從容；原本着住墨綠色唐裝嘅新民黨田北辰亦有脫，由於佢嘅雪白內衣比較緊身，惹來在場人士譁然，人力陳志全仲肉緊大叫：「嘩，你除衫呀！」<br>之不過睇完人哋脫嘅慢必，卻守身如玉，打針時就只係摺起衫袖，冇除衫露肉，而佢打針個樣都幾痛苦，但都唔及工聯會麥美娟，佢打針前已經講到明，連捐血都會暈，所以好怕打針，結果喺打針嗰一刻高聲大叫，個樣好苦，要陳肇始在旁安慰。</p></body></html>