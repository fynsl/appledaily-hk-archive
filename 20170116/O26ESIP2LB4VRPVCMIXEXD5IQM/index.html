<html><header><meta charset="utf-8"><title>燕窩蒸水蛋是怎樣練成的 - 鄧達智</title></header><body><h1>燕窩蒸水蛋是怎樣練成的 - 鄧達智</h1><p>七個人，雖然泰半熊人，份量照足一圍十二人；道道菜煮來精彩，中下場那味燕窩肉鬆蒸水蛋簡直神來之筆，味美質高入口溶化莫失莫忘。<br>無骨醉雞／清酒鮑魚／鹽焗黃腳鱲／梅子奄仔蟹／花生蓮藕炆豬手／海參鮑魚花膠笠雜煲（骨膠原極豐富）／肥叉菜甫炒玉米／肥美東坡肉／膶腸炒菠菜／燕窩蒸水蛋／臘味煲仔飯／法蘭西賀年皇帝餅。香檳兩枝：Taittinger Comtes de Champagne Blanc de Blancs  2006，Henri Giraud  2007<br>紅酒兩枝水平之高不用提啦；淨看香檳不選Kru或Dom揀Henri Giraud，同伴開心暈得一陣，從中得見主人兼掌廚並非一般乜神物神貨色，絕對隱世妙玉藏珍。<br>在下稱頌：柴灣隱世優廚。<br>可攻可守低調有型，如非熟友，只剩傳聞得個恨。<br>吃過丹尼（仰慕丹尼仔Danny Chan，選洋名Danny）屋企菜，坊間泰半經營私房菜者可退休矣；面對高手若此，眼尾都不掃自我宣傳平台facebook，不顧一哂，更不用說出書寫廚經開私房菜竇。沒計劃、機心，喜歡飲食、識飲識食，喜歡煮食、純粹自用間或寵寵朋友稍露兩手，煮出至高水平喜氣洋洋家常喜慶菜。去年初嘗，喜出望外，單單臨尾加多一碟以一份蛋白兩份蛋黃炒苦瓜，效果石破天驚，在下特別嗜蛋，吃下零舍不同，喜出望外神、情兩在，大半年過去，餘香仍盈。<br>收到優廚下廚煮團年飯邀請，邀同伴同往共享；對方未知什麼葫蘆賣什麼藥，表情告白：戥你高興，無謂掃興……他來了，就似我的初次……山長水遠從西邊的元朗去到東邊的柴灣，兼備感情忐忑生意出亂滿腔鬱悶想吐吐不出！<br>丹尼妙手回春，自小小廚房端出每一道菜都平實裏暗放光芒，未入口香氣撩人，入口叫味蕾盛放，心中不快瞬間消逝，誰說美食只通腸肚不通心肝？<br>一頓飯三、四小時下來，美食之外還奉上一眾肥仔妙語連珠，吃得飽也笑個飽，抱擁肚滿腸肥告別，滿腔鬱結盡掃空！</p></body></html>