<html><header><meta charset="utf-8"><title>西環集中營：勸退曾俊華　西環圖令習冇得揀 - 季陶</title></header><body><h1>西環集中營：勸退曾俊華　西環圖令習冇得揀 - 季陶</h1><p>政務司司長林鄭月娥辭職宣佈參選特首後，建制陣營開始為林鄭造勢。有政界中人更指西環近日不斷向建制派發出訊息，聲稱建制派只會支持林鄭、甚至說會軟硬兼施勸退有意參選的財政司司長曾俊華。但該政界人士稱，西環及建制派始終不答一個最重要問題，就是國家主席習近平是否已決定支持林鄭做下屆特首？「抑或只要勸退曾同葉劉，等習冇得揀、只能揀林鄭？」<br></p><p>港澳系統力撐林鄭
</p><p>該政界中人稱從不同內地線人了解，收到訊息也是中央最高層未對下屆特首人選有決定，「只可以話，港澳系統支持林鄭，但好多個內地收風人話冇聽過習核心已經拍板，撐林鄭做下屆特首」，當然在西環及建制全力支持下，林鄭較曾有更大優勢，「淨係講拎選委提名，曾俊華一定頭痕過林鄭，咁嘅情況下，曾要拎150個建制選委提名難度非常之大」。<br>有民主派選委分析，西環今次最聰明的是一方面向中央稱，太多建制候選人，會分散建制選委票，有可能流選，這是中央最不願見，「咁就大條道理動員建制派保林鄭、勸退曾俊華同葉劉」，最重要是勸退其他人後只剩胡國興，「就算泛民再派人選都好，已經令習近平冇得揀，只可以支持林鄭做下屆特首」。<br>但政界人士質疑西環的如意算盤是否打得響，相信習近平仍然希望在下屆特首人選上「有得揀」，「習唔會咁快做決定，喺提名階段已令佢冇得揀、只可以揀一個，唔係佢風格」。而習一向用人，都要是他認同有能力，「唔係你港澳系統、左派支持佢就一定接受，所以林鄭嘅能力係咪得到習近平認同，先係最重要」。<br><br>季陶<br>周一、三、五刊出</p></body></html>