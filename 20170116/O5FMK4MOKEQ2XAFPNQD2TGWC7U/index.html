<html><header><meta charset="utf-8"><title>經濟客艙：要上車定要自由？ - Captain Cool</title></header><body><h1>經濟客艙：要上車定要自由？ - Captain Cool</h1><p>有位慈父話：「唔買樓一日咁hea……早啲唔hea幸福就係自己。」作為冇能力買樓嘅「Generation Rent」嘅我，就反思究竟每日係咪hea住咁過。<br>的確喺香港呢個小城市，大人教你成功嘅定義，多過同你講點先跌得好睇，即係大學畢業、讀Master、買樓買車、嫁個有錢人等等，人生才功德圓滿。多數爸爸媽媽望子成龍、望女成鳳，多過想睇住佢哋「褲穿窿」，日日搵錢去還loan。<br>喺好多千禧BB未出世前，80年代初香港教育制度曾經出現過「中三淘汰試」。講呢個考試制度，中三後有同學仔分分鐘冇書讀。但喺學位量寬下，即使爭唔到第一，都有大量職訓或者其他進修出路。諗諗吓千禧世代經常俾人話好hea，講真係時代嘅錯。<br><br>同玩啤牌一樣，拎到一手好牌實贏，但𠵱家嘅新世代抽到只係一副爛牌。喺薪酬跑輸通脹同樓價增長下，即使慈父講笑都好，但講得好中，「買樓要識投胎」。如果沒有了富爸爸、富媽媽，買樓，可能要等一世。<br>所以，選擇咗同阿爸阿媽買樓嘅Generation Rent，係就係唔hea，但未必幸福就係自己，反而係俾層樓困死。你自己都有數得計，又唔係「堅離地」嘅中產，每月未賺夠兩萬蚊，但出糧後就進貢一半畀阿爸阿媽供樓。如果孝順點每月畀多四千蚊家用，扣扣減減食飯搭車，餐搵餐餐清。講到尾邊個世代都好，人生都係一條選擇題，唔買樓可以拎筆錢到處暢遊，換來人生不可替代嘅自由。<br><br>Captain Cool<br> https://www.facebook.com/seeforcaptain/ <br>本欄逢周一刊出</p></body></html>