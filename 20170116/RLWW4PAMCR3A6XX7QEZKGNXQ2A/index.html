<html><header><meta charset="utf-8"><title>笑到最後：白手興家得兩條路 - 高明</title></header><body><h1>笑到最後：<br>白手興家得兩條路 - 高明</h1><p>一位廿四孝嘅富爸爸，幫仔女出500萬蚊首期買啟德1號，寄語在場記者買樓好過買股票，而買樓最緊要識投胎。咁唔識投胎，冇富爸爸點算？以香港現時環境，可能得網上創業，同炒股票有少少白手興家嘅生機。<br>香港最先發達嘅人，唔計英國人，就係買辦，幫英國人做生意嘅華人。後嚟香港經濟開始起飛，創業做實業嘅好多商人都有能力發達。而由於初期香港普遍教育水平唔高，所以稍為有學識嘅人去打工，做專業人士，點都發到個小達，而呢個小達係今日嚟計都唔太細。樓市更加唔使講，靠買樓致富嘅人不計其數。<br><br>世界從來都係先做先富，後做蝕底。即使𠵱家一樣有買辦，部份香港人賣殼畀中國富商，但係已埋班者眾，想入行做較接近嘅投行，機會亦多數留給大陸學生，香港仔女掹車邊嘅機會有限。做實業前題就係要有錢，先可以頂得住租金。透過實業嚟發達，現時只限已發達嘅人再發多次達，經典例子係阿信屋（CEC國際，759）。<br>打工更加唔使講，昔日打工上位快，原因一係普遍學歷低，更重要原因係移民潮同鬼佬告老還鄉，唔少人當年水鬼升城隍，今日已經係香港「管治班子」。今日大家打工都心知咩事。<br><br>買樓本來係最持久可創富工具，即使回歸後，樓市一樣出現長達超過10年嘅大牛市，二千年代低位買咗一樣可以致富。可惜稅制令到物業嘅投資價值大減，挾升只係紙上富貴，加上放貸保守，已經冇可能好似以往咁一開二、二變四，自住層樓的確係升，但唔通沽咗佢咩？<br>香港後生仔要白手興家只剩兩條路：網上創業同股票。網上創業相對可避開貴租，一旦成功一係就壟斷市場，一係賣股權畀科網企業。至於股票，雖然訊息不對稱，資本亦都唔對等，但投資意念人人平等，買中咗，沽出一定收到錢，唔會好似老虎機中咗jackpot唔算數。<br>香港可以白手興家嘅路，閂吓一條又一條，所以話，每一個冇父幹嘅香港仔女，都係被上帝選中，都要行崎嶇嘅路。<br><br>高明<br> http://www.fb.com/bigricetea <br>本欄逢周一刊出</p></body></html>