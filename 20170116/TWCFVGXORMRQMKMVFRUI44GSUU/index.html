<html><header><meta charset="utf-8"><title>薯片叔逆轉勝（添馬男） - 添馬男</title></header><body><h1>薯片叔逆轉勝<br>（添馬男） - 添馬男</h1><p>今日老左為林鄭造勢，在梁振英打柴後，深知左口左面者必定冇民望唔夠票，於是一計不成又生一計，乃以政務官出身之林鄭作幌子，扶植佢登基，意圖維持西環及梁粉治港。林鄭甘心做魔鬼交易，權力野心使然，此乃人之常情，況且林鄭當年在僭建問題上成功助689隊冧唐唐，有恩在先，今日689交棒予她，亦屬應有之義，猶如貝里雅與白高敦、普京與梅德偉傑夫，根本毋須借天父旨意來過橋，徒惹爭議。<br>問題係望望林鄭之競選班底，唔單止聞到陣「西環」味，而更大陣係「out」味。政改期間被西環及689策反之前民主派湯家驊、狄志遠、黃成智等人，呢棚「民主思路loser」唔單止選舉大敗，成為笑柄，在傳媒眼中級數已同馮煒光接近，哈！竟然又搭上林鄭翻生，如果將來入埋政府，就真係得啖笑。第二個out就係一棚由四十幾五十歲人組成的「三十會」，李律仁走位靈活，見財爺形勢不妙就立即過底去林鄭競選辦，被踢爆後支吾以對，青年才俊蠱惑到出面，真係令人搖頭嘆息。呢個溫和蠱惑仔班底如果再加上梁粉骨幹及西環系人馬如袁國強、陳茂波、張志剛、羅范、劉江華，即使加多件友好民主黨羅致光、真心膠梁粉何喜華，都沖唔去陣怪味。咁不如唔好換人囉，至少舊689頂多做五年依規定必走，呢個新689可能要捱十年，香港人仲大鑊！林鄭太恨做特首，聽從西環擺佈，一開波就俾班「政壇波羅雞」埋身，加上梁粉味，她相信仍未覺察到其累積多年儲起的個人聲望正以日計地迅速蒸發。<br>薯片叔反而輕裝上路，無人無物，只有一個舊政助幫手，但卻予人新鮮感，去Unwire IT人網站公司做Facebook live，回應林鄭天父旨意論，一句「我冇問過佢」，認真之餘相當爆笑，而林鄭就由狄志遠帶住探阿伯，十足區議員選舉工程，同樣選舉show，高下立見。如果薯片叔真係眾籌選舉經費，實掂，猶如當年蔡英文「小豬」籌款，凡捐款者代表對競選工程有ownership，必會上心自發協助宣傳。薯片叔如能公開徵集選舉口號、poster、banner，甚至助選義工，咁就好玩。當民望高之人堅持入閘，冇中央加持又俾建制群插反是優勢，林鄭有班左佬及民主思路loser幫手，形象必然out，越campaign 民望必然越低，而選舉工程反會令薯片叔更得民心，到時中央會認真考慮如何運用手上鐵票。</p><p>林鄭毫無體恤之心
</p><p>曾俊華乃大智若愚之人，相反林鄭乃鋒芒盡露，一個舉重若輕，一個要用盡力氣話俾天下人知，自己如何好武功，睥睨一切。當年橋王許仕仁為她冠名「好打得」，其實是反諷之言，並非讚美。政務官對她敬而遠之，並非如她所說因為要求高，而是對人態度苛刻，毫無體恤之心。葉劉公眾形象雖不及她，相反凡跟過她在保安部門工作之政務官，卻對葉劉支持有加。做阿頭，唔可能靠自己一個打十個，而係令其他人心甘情願付出百分之二百努力。<br>香港目前政治形勢瞬息萬變，薯片叔表面處於弱勢，林鄭辭官備選立即被《文匯》、《大公》老左高高舉起，大家似乎忘記了同一棚人，一個月前曾經也高高舉起過一位叫689的人！<br>如果今日落注，我會扒冷買薯片叔。<br><br>添馬男</p></body></html>