<html><header><meta charset="utf-8"><title>大棋局：特朗普新秩序來襲 - Mr. Tregunter</title></header><body><h1>大棋局：特朗普新秩序來襲 - Mr. Tregunter</h1><p>今個星期五，最具娛樂性嘅美國總統特朗普將上任。另一邊廂，英揆文翠珊今日將發表講話，市場估計佢會推動硬脫歐（hard brexit）。兩件事有乜關連？<br>就喺剛過去嘅星期日，《星期日泰晤時報》刊登一篇特朗普訪問，特朗普再發嘴炮，開宗明義指歐盟只係德國嘅工具，其他國家將會學英國脫歐。星期二文翠珊要講脫歐問題，星期日出呢篇訪問，係一種常見嘅傳媒宣傳手法；訪問者為英國保守黨議員Michael Gove，特朗普受訪撐脫歐，係一種政治表態。<br>乜嘢係硬脫歐？由英國公投脫歐開始，英國國內議論一直圍繞要硬脫歐定軟脫歐。市場估計文翠珊今日會表明三樣嘢：第一，為脫離歐盟關稅聯盟做好準備；第二，英國要完全掌控自己邊境出入權；第三，英國唔再受歐洲法院管制。以上三點即硬脫歐，用一句話概括，硬脫歐即先斷，再談；軟脫歐即剪不斷，理還亂。<br><br>特朗普當選後嘴炮不斷：歐盟其他國家會跟住脫歐、美國同俄羅斯有偈傾、唔一定支持一個中國原則、北約係過時組織。輿論一般認為佢只係隨口講，為敲腳骨。的確，俗語「嫌貨才是買貨人」，彈三彈四嘅先係買家。運吉嘅會同你講「幾好幾好，我再諗諗」，然後走咗去。<br>但呢種睇法係基於我哋對特朗普不認識，於是從其身份估算，得出商人特徵之結論。倘其志向不限於此，所謀者乃一種新秩序，嘴炮就唔可以當笑話睇。過去美國總統謀劃新秩序，最典型係小布殊嘅大中東計劃，其影響遺留至今。<br>奧巴馬任內集中應付俄羅斯，令中俄兩國越走越近；人民幣SDR權重主要由歐元讓出，可見中歐關係。若今後美俄有偈傾，英國脫歐後羈絆歐盟，上述格局將完全反轉。正正呢個時候係中國金融轉型期，其重要性不下於當年改革開放後，由計劃經濟扭向半自由經濟時期。結果如何，拭目以待。</p><p>Mr. Tregunter<br>本欄逢周二刊出</p></body></html>