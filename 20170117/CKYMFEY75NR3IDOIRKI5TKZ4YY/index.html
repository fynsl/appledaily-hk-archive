<html><header><meta charset="utf-8"><title>智取大市：中美關係會變好？ - 晉佳</title></header><body><h1>智取大市：中美關係會變好？ - 晉佳</h1><p>莫講話散戶，睇得出大戶都係灰灰哋，大家年初博反彈，冇幾多錢賺就要諗散水，行為已證明一切。究竟大戶係咪諗得太灰？如果要小弟數一項大戶可能諗得太悲觀嘅因素，小弟會估中美關係。<br>睇到呢度，大家可能掟雞蛋大嗌回水：「玩嘢呀！特朗普威脅唔恪守一中政策，中美關係有乜可能唔衰？」<br>特朗普連櫈都未坐上去，就已經出言挑戰中國，所以大家估，上任後特朗普變本加厲，中美打交都似，邏輯推理上絕對冇錯，合乎常理，而中資股已經或正在反映呢項負面因素。不過，換句話說，只要有新證據證明中美關係不如預期差，都會轉化成為股市有利因素。<br><br>呢一刻有兩件事等大家思考吓，第一，係內地走資。如果回帶睇返兩年前，中國同美國之間嘅金融實力，未至於相差太遠，但內地走資問題已經持續超過一年，庫房劇減係金融實力削弱嘅表徵，更重要嘅係，連強國人自己友都要走走走走走，反映所謂市場價格之下，強國人對於美金嘅信心程度，遠高於人仔，呢個先係中美金融實力真正差距。特朗普上場證明美國佬已經唔怕中國人，中國眼見形勢比人弱，未必會好似過往幾年張牙舞爪，兩者火花有可能比預期少，花生指數大跌，可能對市場有利。<br>第二件事，特朗普同馬雲做咗friend。特朗普始終係生意佬出身，商場無永遠敵人，佢一方面以「放棄恪守一中政策」呢類口水戰嚟爭取美國fans，另一方面都期望喺中國身上搵到經濟上嘅着數，侵侵開口埋口馬雲似乎證明呢一點。有錢佬就係咁，有時會一邊同你嗌交、一邊同你做生意，有利益關係嗰啲就係朋友。<br>一句講晒，情況未必差到盡頭，當今年港股跌過龍、不利因素盡反映之際，總有利好因素近在咫尺，提供反彈嘅充份理由，係咪中美關係？可先備忘等待時間驗證。<br><br>晉佳<br> http://fb.com/advanceguy1 </p></body></html>