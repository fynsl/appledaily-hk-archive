<html><header><meta charset="utf-8"><title>財路：華電福新食正國策 - 錢雋</title></header><body><h1>財路：華電福新食正國策 - 錢雋</h1><p>個市又掉頭質，華電福新（816）相對硬淨，原因好簡單，皆因超值。華電福新現價1.68元，比起2012年上市價1.65元，輕輕高出3個仙咁大把，比起2015年高位5蚊高位，累跌66%，挨喺三年底，已經爆殘。<br>場內專業預估華電福新今、明兩年EPS 0.35港元同0.4港元，兩年預測4.7倍PE同4.3倍，比上市以嚟平均10.6倍PE，平咗近60%。保守假定，內地經濟仲要等新一輪起飛，華電褔新呢兩年PE只係keep到喺最新往績6.6倍水位，都係平到笑！<br>睇呢期內地經濟數據同全國用電改善，內地經濟轉活，華電福新已經有計。再睇華電福新上年全年發電量統計，以水電同風電兩項潔能瓣數發電量增幅最多，分別達49%同34%，非潔能瓣數嘅煤電發電量就跌24%。<br><br>又內地空氣污染嚴重，去到上個月中，華北地區仍受霧霾影響，30個城市啟動因應預案，部份地區能見到不足200米！睇到係，華電福新順應國情，食住環保國策上，有運行。<br>華電福新唔只對比本身歷史PE平，場內近磅行家龍源（916）今、明兩年預測PE 10.3倍同8.8倍、大唐新能源（1798）7.9倍同6倍、華能新能源（958）7倍同6倍、京能（579）5.8倍同5.2倍。華電福新又係至抵搞。<br>參考彭博，由上個月到家陣，十間大行報告無一間睇淡，當中有五間建議買入、兩間叫增持，其餘三間亦估華電福新跑贏大市。呢批大行平均目標價2.3元，最高一間畀到2.7元，華電福新現價分別要升37%同61%。又就算以後邊2.7元目標價計，華電福新明年預測PE都係得6.9倍，未有耐追到本身歷史平均值。</p><p>錢雋<br>細價股專家<br>本欄逢周二刊出</p></body></html>