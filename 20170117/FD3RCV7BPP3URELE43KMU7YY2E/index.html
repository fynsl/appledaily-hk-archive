<html><header><meta charset="utf-8"><title>合約糾紛未完　被貼街招連累父母江若琳精神受折磨　月跑逾10萬填數</title></header><body><h1>合約糾紛未完　被貼街招連累父母<br>江若琳精神受折磨　月跑逾10萬填數</h1><p>【《蘋果》專訪】一個少女追夢入娛樂圈的故事，05年江若琳陪朋友參加電視劇選角招募，結果自己幸運地入行，但簽了十年死約零收入，兩年多前為回復自由身跟公司打官司，合約糾紛仍未完，孭下一筆龐大律師費，更被貼街招連累父母，結果江若琳離鄉別井北上賺人仔，每月要跑數逾10萬應付開支，曾飽受精神折磨患抑鬱，她說：「感覺好孤獨，食同住冇屋企好！」</p><p>現年29歲的江若琳歌影視三線發展，由冇背景冇家底的少女，捱到13年憑電影《高舉．愛》角逐第32屆香港電影金像獎影后，雖然輸給了楊千嬅，但卻打響名號不再是花瓶，惟翌年爆出與前經理人公司寰宇有合約糾紛，江若琳自爆過去十年死約零收入，寰宇老闆林小明指她簽了15年合約沒權解約，雙方對簿公堂，至今兩年多仍未解決。孭下大筆律師費的江若琳北上賺人仔，今年為紀念入行十年決意回歸。</p><p>「我唔可以認輸」</p><p>日前江若琳於西環接受本報專訪，當日離寰宇時孑然一身的她，最難過是連累了父母：「我被人貼街招，媽咪爹哋趁我出街時去街搣咗，我之後先知呢件事，但被冤枉同侮辱係最難受。試過去食麵，俾店員兜口兜面批評，我到𠵱家唔放棄，堅持留低，我要用自己努力證明大家係睇錯，向不公平低頭，就代表我默認一切，我唔可以認輸，父母當日搣街招都好委屈。」<br>為了賺錢，江若琳決定返內地尋出路，慶幸有閨蜜不離不棄，兩個女人北上打江山：「我間公司好龐大，得兩個人，我冇後台冇勢力，社會上工作講勢力講關係，有啲導演會話其實好想用我，但其他人公司較優勝。今時今日仲有嘢做，嗰啲人真係欣賞我。」<br>至於跟寰宇的合約糾紛，纏繞兩年多仍未解決。這場持久戰，曾令江若琳飽受精神折磨，一度患上抑鬱症：「我計過條數，每月一定要跑6位數字，我先可以正常生活，我要畀龐大律師費同養家。一收工搭幾個鐘機再搭車，去到唱兩首歌，唱完又搭車同轉機返劇組，冇瞓過再埋位。」</p><p>離鄉別井好孤獨</p><p>離鄉別井的江若琳經常想起家人：「感覺好孤獨，食同住冇屋企好，有時去到每個城市，唔知自己喺邊度，拍戲收工返去對住四面牆，收工冇人傾偈。不過只要有工開，人就有安全感，壓力低好多，好過喺香港瞓覺愁呢個月費用。我𠵱家變得睇每件事都雲淡風輕，好懂得去快樂，十年經歷變成我嘅正能量。」<br>爭氣的江若琳兩年來拍了十部電影，她形容過去十年刺激似坐過山車：「未望到高處，我就落咗低谷，我要多謝畀我唔同故事嘅人，佢哋成就到今日嘅我。」換句話說江若琳都要多謝林小明：「呢十年佢畀我好多機會，對佢唔會有任何仇恨，我哋只係合約同金錢糾紛。」</p><p>採訪：陳杰、吉吉<br>場地：Bistronomique<br>髮型：Kel Fung of HH Hair</p></body></html>