<html><header><meta charset="utf-8"><title>北京不盲撐民望低人選</title></header><body><h1>北京不盲撐民望低人選</h1><p>【拆局】<br>林鄭月娥正式宣佈參選下屆特首，意味特首選戰正式開打，雖然林鄭獲中聯辦、建制派全力支持，但有選委認為，只要曾俊華可以入閘參選，選情仍存在變數，「建制派支持係重要條件，但唔係唯一；如果林鄭民望越選越低，對北京嚟講，冇理由硬撐佢」。<br>該選委稱，由首任特首董建華，到上屆特首選舉，中央由捧唐英年變成支持梁振英，「共通點係所有中央支持嘅人，都係當時民望最高嘅候選人」；而董爭取連任時民望低，中央情願讓他自動當選，「都唔想畀外界覺得，中央係有高民望競爭者情況下，都要硬撐低民望嘅人做特首，畀人認為與民意為敵」。<br></p><p>董建華前車可鑑
</p><p>該選委續稱，之後北京亦沒有再搞自動當選把戲，「因為董建華（自動當選）經驗係，畀你夾硬挺上去，冇民意支持，最終亦只會將香港局面越搞越亂」。所以他認為，就算林鄭有中聯辦、建制派全力支持，若她民望長期低過曾俊華，「中央都要思考，硬挺低民望候選人做下屆特首，萬一未來5年香港因為呢個特首，搞到越嚟越亂，呢個責任邊個負？」特別是現任負責港澳事務的人大委員長張德江，今年中共十九大後將會退休，「而國家主席習近平肯定會做多5年，你估習會唔會隨便孭呢個政治炸彈上身？萬一低民望特首搞出大頭佛，張德江就退休唔使理，習就要執手尾」。<br>■記者莫劍弦</p></body></html>