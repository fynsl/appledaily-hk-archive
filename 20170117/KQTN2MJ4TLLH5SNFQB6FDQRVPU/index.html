<html><header><meta charset="utf-8"><title>【洋葱式穿搭】忽冷忽熱　3個app話你知乜天氣着乜衫</title></header><body><h1>【洋葱式穿搭】忽冷忽熱　3個app話你知乜天氣着乜衫</h1><p>呢排天氣忽冷忽熱，唔知着乜衫先適合？一於運用洋葱式穿搭法（Layered Clothing System），按自己感覺需要加減衣物，無論冷熱都進可攻退可守。</p><p>叫得洋葱式，顧名思義即分為不同層次的搭配方式，咪以為純粹貪靚玩layering，實情每層都有各自功用。根據戶外裝備評選網站《Outdoor Gear Lab》，呢個「洋葱」可大致分為四層：<br><br>一、基本層（Base Layer)<br>最貼身一層主要作用是吸汗，所以最忌穿棉質，皆因吸汗後水份停留喺纖維中難以排走，容易令人感覺更寒冷，挑選人造纖維或羊毛質地打底就適合不過。<br><br>二、中間層（Mid-layer)<br>第二層主打保留空氣作保暖，厚羊毛衫、針織品或Fleece也是合適選擇。<br><br>三、絕緣層（Insulation Layer)<br>第三層稱主要用係加強中間層，減少身體同外間冷空氣接觸來保暖，大部份人會選擇着羽絨或人造纖維外套。<br><br>四、外殼（Outer Shell）<br>最外層就起保護作用，為用家擋風同防止濕身，揀防水防風的物料如Gore-tex或者利用防水縫紉技巧Seam Seal或heat sel的外套就啱。<br><br>但香港天氣未必要穿足這麼多層，每天都要左襯右襯覺得煩惱，其實現時有不少按官方天氣報告，提供配襯建議的應用程式。<br><br>一、「時裳天氣」<br>應用程式由日本研發，用家可以按地區選擇自己所在地，佢每日提供四款造型建議，包括職場及休閒造型，均較日系，適合少女味重用家。<br><br>二、「ClosetSpace」<br>喜歡歐美風格的話，呢個應用程式便能幫上忙，除了會連繫所在地溫度，用家也可以自選感覺溫度、天氣狀況，以及活動場所，查看合適建議，當中不少相片由用家親身上載，款式較容易穿上身。<br><br>三、「Hoki穿天氣」<br>上述兩個app主打女性用家，呢個就男女通殺。由台灣研發的應用程式，收費$15，每日提供穿搭貼士，亦按當地濕度和風速，略略集合出體感溫度，睇中造型更可到建議的購物連結入手，但每日只有一個造型分享，算是美中不足。<br><br>查詢：<br>（a）Kent &amp; Curwen 尖沙咀海港城二樓205號舖<br>（b）ANTEPRIMA 中環國際金融中心3079舖<br>（c） NikeLab PS7 銅鑼灣白沙道7號<br>（d）Columbia 銅鑼灣時代廣場726號舖<br><br>記者：黃樂雯<br>攝影：梁志永<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>