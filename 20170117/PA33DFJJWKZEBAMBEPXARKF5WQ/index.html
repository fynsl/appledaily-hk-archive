<html><header><meta charset="utf-8"><title>魚樂無窮：財務自由第一步 - 唐牛</title></header><body><h1>魚樂無窮：財務自由第一步 - 唐牛</h1><p>長和系再度聯手出擊，今次買嘅係在澳洲上市嘅氣電營運商，但市場似乎唔受落，長和（001）及長實地產（1113）跑輸大市，我更關心電能（006）另一份通告︰公司董事局下周四將決定會否派發特別中期息每股5元，以上周五收市價計，股息率超過7厘。消息刺激股價逆市彈高逾3%，從投資角度出發，高追並不划算，不如睇睇嚟緊幾日有冇機會執死雞吧。<br><br>不少戰友都問，特別息會在股價扣除（即除淨），其實有乜好爭？記住，買高息股要打持久戰，心態上不能聚焦在股價。你用1,000萬元投資高息股，平均股息率5厘計，一年股息收入50萬元，月均超過4萬元。唔使做印印腳每個月有4萬蚊使，這不是近年全世界都十分嚮往嘅財務自由生活嗎？<br>微觀用領展（823）做例子，假設你上市以招股價買，經過多年收息，手上持貨屬零成本，以後股息全部淨肉，還未計股價增長。<br>當然，這兒涉及另外兩個問題︰第一，如何搵1,000萬元；第二，點樣搵隻穩陣高息股。前者兄弟爬山、各自努力；後者嘛，必要勤力睇通告做功課，懶嘅咪睇本欄推介囉。</p><p>唐牛<br> http://www.fb.com/tongcow88 <br>本欄逢周二、四刊出</p></body></html>