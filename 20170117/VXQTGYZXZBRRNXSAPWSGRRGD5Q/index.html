<html><header><meta charset="utf-8"><title>金手指：樓按息率待爆單邊 - 孫柏文</title></header><body><h1>金手指：樓按息率待爆單邊 - 孫柏文</h1><p>香港買樓做港元按揭，除非當時市場覺得港元會脫鈎，如果唔係，最影響按揭息率就一定係美元美債息率。如美元供過於求，美債息率就會不斷向下，香港按揭利率，亦會鐵索連舟咁跌。<br>由1980年起，聯儲局成功將通脹殺低，美債息率一浪低於一浪，直到舊年破晒紀錄，連美國政府借十年錢嘅利息都跌穿1.4厘。當時就有好多報道同分析話如果學日本、德國等，十年債息跌穿零厘會點。<br>不過，11月初特朗普一當選，債息就開始狂飆，最高見2.6厘，現報大約2.4厘，舊債王Gross就話睇實2.6厘。而新債王（兼孫柏文偶像）Gundlach，則話睇實3厘呢個水平，如果升穿，香港按揭息率都會爆上。<br><br>咁有乜會令佢郁？其實，個個𠵱家都睇實特朗普同美國國會。如果特朗普減稅、加開支，美債息口將會大單邊咁爆。而最大變數，將會係美國是否推全國性銷售稅。如推，入口貨即貴成半，出口有退稅，而美元會爆升，債市極波動。<br>如果你係個借咗好多錢買樓嘅人，除咗睇美國國會會否睇實特朗普外，可以安慰嘅，就係啲「散戶」（當然，炒得美債嘅「散戶」，個個閒閒哋都億億聲）破紀錄咁拋空美債博債息升。歷史以來，「散戶」喺咩市場單邊落注，就係掉轉頭造倉之時。不過「散戶」唔係次次錯，2016年就係「散戶」連續贏之年。</p><p>孫柏文<br>獨立股評人<br> http://www.fb.com/shuen <br>本欄逢周二刊出</p></body></html>