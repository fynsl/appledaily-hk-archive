<html><header><meta charset="utf-8"><title>環保難題 - 左丁山</title></header><body><h1>環保難題 - 左丁山</h1><p>呢幾日香港地區出現霧霾，空氣混濁，沙田陳太在家湊孫，打開露台玻璃門係好自然一回事，點知外間空氣湧入，兩個孫女即時咳起上嚟，陳太諗咗一陣，閂埋露台玻璃門，又覺得好焗啫，20度氣溫下，還要除衫，孫女在廳跑兩跑，滿頭大汗，咁點好呢，開風扇又驚俾孫女撞到有危險，唯有開冷氣加穿毛衣，阿女回來見到，即刻問：「阿媽點解咁唔環保，浪費能源？」<br>唉吔，想點做呀，此乃污染空氣帶來之現實生活問題，好彩香港不是北京，如果有哮喘病，活在北京，直情想自殺，無怪報紙話大把北方（京津冀）空氣難民南逃，逼爆海南省三亞市，再多啲辦法嘅，直情申請移民美國，甘受美帝國主義荼毒，甘心接受外來勢力之壞影響。<br>好多人將空氣污染歸咎於過份經濟發展，寧要原野荒涼，不要有車水馬龍之盛嘅新市鎮。現實問題就係，中國在1960年時遠較2016年環保，即使在1980年左丁山到北京，餐廳在晚上8點關門，長安大街空洞無汽車，環境幾清靜呀，但當時中國在世界上講嘢邊度有人聽呀，大陸人有乜資格去倫敦在Harrods掃貨呀，如果中國環保環境還是在1960年以至1980年一樣，習近平可以到瑞士Davos威風八面咩！<br>真正問題不在於經濟成長是硬道理，而是中國環保法例空具條文，無人尊重或遵守，官員見錢開眼，隻眼開隻眼閉，係人都知。一般廠家生產成本（廣義而言，社會增長成本）如果加上環保規範環保制約條件，總成本一定上升，但如果眾多廠商之中，只有一人偷雞不守環保規範，而不受懲罰嘅話，必然取得競爭性優勢，迫使其他廠商跟風，一齊放棄環保規範，冇道德良心好講，大家要生存吖嘛，故此政府監管必須一視同仁，一有貪腐事件發生，就乜都唔駛講，一於罰款罰得好重。中國官場之集體性貪腐係長期的系統性，雖然中國環保法規比香港嚴厲得多，純屬紙上條文，國企民企有幾多間因觸犯環保法例而受罰呀？<br>不過講咁多，同時解決污染及保持經濟增長，還是要靠科學，左丁山問過同學C博士，簡單如環保發電，全世界都冇共識，冇協調合作，好難搞；譬如風力發電被視為清潔能源，但風力發電機之核心材料係稀土，稀土靠中國生產，而生產稀土係最污染地球之行為！在加拿大享用風力發電之人民，其實等同破壞環境，要負上責任。咁講法，怪責中國貪稀土發財好吖，還是加拿大人要風電，其實係將快樂建築於稀土國家人民身上？</p></body></html>