<html><header><meta charset="utf-8"><title>【《蘋果》專訪】歷喪孫之痛　走投無路領綜援車保羅感謝老婆：陪我走過最慘日子</title></header><body><h1>【《蘋果》專訪】歷喪孫之痛　走投無路領綜援<br>車保羅感謝老婆：陪我走過最慘日子</h1><p>近年屢傳死訊的車保羅，其實打不死。03年沙士爆發，同年車保羅經歷被無綫炒魷、外孫女車禍慘死、失業要攞綜援，要幾黑有幾黑。幸堅強意志令他走過低谷，縱使今日只在博愛醫院當雜工，但他坦言：「有固定收入，𠵱家好滿足。」更感激不離不棄的菲籍太太Inday：「佢陪我走過最慘嘅日子。」</p><p>憑六呎三高人一等身材晉身娛樂圈的57歲車保羅（原名吳溟蒼），由當年在電視劇《IQ成熟時》演學生哥到電影《踏血尋梅》老父角色，做過明星又做過保安和地盤雜工，最霉日子要靠攞綜援過活，甚至連母親病逝也要四處籌錢殮葬。十年前，車保羅到博愛醫院董事局做雜工，由月入幾千做到今日五位數，生活未算富裕但知足，日前他接受本報記者專訪時笑說：「如果你唔enjoy，絕對係好辛苦，但如果enjoy，絕對冇問題。」</p><p>「有羞恥感覺」</p><p>03年沙士爆發，同年車保羅被無綫炒魷，他說：「嗰時有班老人家，強積金佢哋（無綫）唔想再同你供，啱啱你個期一完咗，佢哋話：『咁啦，我哋唔係唔想同你續約，我哋用另一個方式同你續，就二千蚊一年啦。』我話不如算數，我行返出去，總之我口煙我罐啤酒仲顧得掂嘅話，不求人啦。」</p><p>惜車保羅被無綫炒魷後，找不到工作，生活陷入困境，要靠綜援過活，他說：「攞咗幾個月，有種羞恥嘅感覺，後來朋友知道，叫我唔好再攞跟佢做樓宇維修。為兩餐好多工種我都做過，譬如保安、地盤雜工、跟人尾遞架生、搬石屎，香港地你肯做就得。」屋漏兼逢夜雨，車保羅被無綫炒魷沒多久，他的5歲外孫女李津兒慘被車撞斃，他形容是人生最黑暗日子：「真係好潦倒、好黑，無綫唔要你，出去搵唔到嘢做，突然間又整單意外，百感交集。後期都係靠自己意志同樂天派思想撐番起，唔會自怨自艾，到今時今日我覺得自己好僥倖，我可以做番人。」</p><p>月底榮升爺爺</p><p>令車保羅繼續撐下去的，還有過去二十五年不離不棄的現任菲籍太太Inday。原來55歲Inday曾是車保羅家中女傭，跟首任太太一樣都是奉子成婚，他笑說：「點解我帶女人返去，佢好似有少少呷醋嘅？有一晚風雨交加之夜，就搞掂咗啦，咁我哋就共諧連理，佢陪我走過最慘嘅日子。」車保羅跟前妻所生女兒早年再生下一子一女，至於他與現任太太所生的25歲兒子吳卓偉，不但遺傳父親高頭大馬基因，身高達六呎七，而且跟父親一樣奉子成婚，於月前與菲籍女友Gerlie註冊結婚，車保羅預計本月底榮升爺爺，他笑說：「有其父必有其子吖嘛。」<br>車保羅偶爾會客串電影，但他斷言不會再以演員為終身職業：「我寧願要一份穩定嘅工作，每個禮拜做45小時，逢紅色放假，有乜唔好？我𠵱家好滿足，有固定收入，月入五個位，希望做到退休。」</p><p>採訪：戴彩煥、余傲芝<br>攝影：陳慧安</p></body></html>