<html><header><meta charset="utf-8"><title>隔牆有耳：西環游說記之箍票凶鈴　小明捧奶媽　煩音嚇怕建制 - 李八方</title></header><body><h1>隔牆有耳：西環游說記之箍票凶鈴　<br>小明捧奶媽　煩音嚇怕建制 - 李八方</h1><p>每逢選舉前，唔少建制派都好驚一樣嘢，唔係怕押錯注，亦唔驚冇得押注，而係好怕被迫押注，違背主觀意願。八方連日都講過，西邊強力部門已出手，想令曾俊華墮馬入唔到閘，以便林鄭入閘之時等同當選，動員方法無非係打電話傾偈或約見。據聞同類電話近期好頻密，有建制花生友笑稱𠵱家上演緊「西游（西環游說）記」，由中聯辦主任張曉明擔正；唔少人就話怕咗「奪票凶鈴」，索性唔接電話暫時免煩惱。<br>正所謂食得鹹魚抵得渴，做得建制派，都知道有代價嘅，至少所謂中央嘅意見，不可以不聽。身兼港區人大代表、新民黨副主席田北辰都講得好白啦，話最近聽到好多聲音，有「無形之手」想只係捧一位建制派人選入閘，連佢都收到電話，「有人」向佢拉票，不滿有人逼佢要畀綠帽葉劉戴。邊啲人咁落力？呼之欲出啦！</p><p>鍾國斌唔聽電話</p><p>上月底曾經講過，唔覺得薯片叔叔冇出選機會，甚至話薯片叔叔真係遇到「紅燈」、都應「衝紅燈」參選嘅自由黨黨魁鍾國斌亦坦承，近期連番收到「奪命追魂call」（話就話奪命，查實當然係追票），佢話有啲電話都冇聽；至於點解唔聽……相信大家都懂的！<br>八方唔知呢齣由中聯辦主任張曉明擔正嘅2017年嘅政壇版「西游記」，最終係票房大收、抑或慘淡收場？但相信無論好唔好睇，都會帶旺花生同爆谷大賣。</p><p>李八方<br>mailto:pf_lee@appledaily.com</p></body></html>