<html><header><meta charset="utf-8"><title>王菲童童神級合唱邱淑貞同大女似姊妹</title></header><body><h1>王菲童童神級合唱<br>邱淑貞同大女似姊妹</h1><p>上山詩鈉日前同囡囡Hilary、囡囡男友三個人一齊喺中環嘉年華玩，雖然過咗聖誕，但最近凍番，氣氛返晒嚟，所以一家三口玩得好開心。其實上山同Hilary呢對母女玩得好埋，甚至話佢哋係姊妹都有人信，不過感情好嘅母女，就唔只佢兩個嘅：<br> <br>王菲、竇靖童<br>王菲同前夫竇唯嘅愛女竇靖童，遺傳咗天后級嘅音樂造詣，童童15年入行做埋歌手，梗係同媽咪特別好傾。上個月底王菲千呼萬喚終於喺上海開騷，童童都有份做和音，兩母女同台合唱。<br> <br>毛舜筠、區令山、區亦山<br>毛姐上年同兩位靚靚千金喺圓方行街，邊行邊傾講得好鬼開心，仲買埋雪邊行邊食勁溫馨。咁啱嘅係，12年毛姐都試過被影到同愛女們一齊行商場食雪糕，睇嚟食嘢係佢哋一家增進感情嘅方法。<br> <br>邱淑貞、沈月<br>邱淑貞同沈嘉偉有三位囡囡，每個都似足媽咪咁靚女，而大女沈月更加有個稱號叫「小邱淑貞」，就知佢兩個有幾似樣，沈月已經15歲，不時都會同媽咪一齊出街。<br> <br>寇鴻萍、唐貝詩、 唐貝欣<br>寇鴻萍同兩位囡囡唐貝詩、唐貝欣都好好感情，不時都係三位一體咁出席活動。上個月底，唐氏姊妹都冒住北京嚴重霧霾嘅威脅，北上搵媽咪寇鴻萍，就知冇嘢難到三母女。<br> <br>馬詩慧、王曼喜、王麗嘉<br>馬詩慧呢三母女都係經常結伴出活動，佢哋不時亦會約埋出街，包括被見過約埋睇化妝品同嘆咖啡。至於佢哋嘅Instagram，都有好多母女合照，話俾人知任何時候都喺埋一齊囉。</p></body></html>