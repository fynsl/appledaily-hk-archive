<html><header><meta charset="utf-8"><title>Money Walker：由「通脹」到「支爆」 - El.</title></header><body><h1>Money Walker：由「通脹」到「支爆」 - El.</h1><p>年初又係各大金融機構作出全年展望嘅時間，綜觀今年嘅市場同經濟展望，「reflation」係熱門關鍵詞。<br>Reflation中文即「通貨再膨脹」，點解要加個「再」字入去「通貨膨脹」度？因為同一般通貨膨脹，即「inflation」有別，「通貨再膨脹」包含咗通脹重現，以及物價與經濟雙雙復蘇嘅意思，而非單純物價上升咁簡單。<br>半年間市場已由勁擔心通縮過渡至憧憬通脹重臨，並將幾個月前嘅通縮同負利率預期通通拋諸腦後。環球復蘇同物價上升成為最近幾個月嘅熱炒題材，特朗普當選無疑係關鍵，因其政策取態令市場對美國經濟增長前景睇法更趨樂觀，但中國經濟數據本身交到貨亦都好重要。<br>筆者認為以通貨再膨脹為投資主題嘅交易仍可繼續，事關特朗普正式上任後，市場可能會再畀多半年至一年時間佢，觀望有乜搞作，期間市場對於通貨再膨脹嘅憧憬甚至有可能會再進一步升溫。<br>但踏入下半年，隨着侵侵蜜月期告終，市場可能會開始意識到上半年對侵侵期望太高，屆時投資者對於與通貨再膨脹相關嘅投資主題，熱情或會逐漸退卻，甚至隨時轉軚，轉炒美國復蘇强弩之末呢個題材。<br>至今年第四季，悲觀情緒更有可能更進一步加劇。話說內地經濟去年初臨近爆破邊緣，但後來依靠寬鬆措施同內房轉熱捱過難關。今年由於中央秋季左右會舉辦十九大，十九大前政治同經濟首要維穩，所以一定會想盡辦法確保今年首三季經濟平穩過渡，但到十九大落幕之後，仲會唔會力撐經濟就好難講。<br>明年今日，當冇咗侵侵蜜月期同十九大加持，各大行經濟預測中嘅熱門關鍵字，不排除會由「通貨再膨脹」換上「支爆」（China Meltdown）。<br><br>El.<br> http://fb.com/moneywalkerhk <br>本欄逢周三刊出</p></body></html>