<html><header><meta charset="utf-8"><title>求驗客手記：爆冷溫床鉸剪射手碎落「葉」</title></header><body><h1>求驗客手記：爆冷溫床<br>鉸剪射手碎落「葉」</h1><p>講波佬成日話，英格蘭足總盃係爆冷溫床；周二第三圈重賽，兩支非聯賽球隊林肯城同瑟頓聯，都爆冷淘汰高組別球隊晉級，其中林肯城憑正職係揸開鉸剪嘅髮型師尼敦阿諾特奠勝，以1:0淘汰英冠球隊葉士域治，開出3.35倍主W。</p><p>業餘隊連環爆冷</p><p>球迷或者對林肯城好陌生，其實呢隊波都威風過，75/76球季英格蘭第四級別聯賽以破紀錄積分贏得冠軍，當時功臣就有格拉咸泰萊，呢位前英格蘭領隊早前過身，今仗全場9,000名觀眾喺76分鐘亮起手機閃燈，向呢位名帥告別。唔知係咪有泰萊保佑，到補時階段，奇蹟出現喺林肯城身上，中場尼敦阿諾特建功，以1:0氣走葉士域治，成功晉身第四圈。<br>踢非聯賽球隊，人工當然唔好，一般球員都要搵外快幫補生計，尼敦阿諾特本身兼任髮型師，仲會提供手機電召上門理髮服務，𠵱家咁紅，應該有好多人搵佢剪頭髮嘞。雖然林肯城過到呢關，不過下一圈主場對英冠次席白禮頓，呢一關就更加難過。<br>同日另一支爆冷晉級嘅非聯賽球隊瑟頓聯，作客英甲嘅AFC溫布頓，雖然先失一球，不過主隊有後衞羅便臣拎紅牌，瑟頓聯多打一人之下，由迪亞干追平，補時階段更有比亞姆同費捷迪各建一功，以3:1反勝，爆6倍冷W。瑟頓聯晉級後主場對英冠第三位嘅列斯聯，一樣難啃。另外，水晶宮主場2:1擊敗保頓，領隊艾拿迪斯拎到上任後首勝，下一圈就要硬撼曼城。</p></body></html>