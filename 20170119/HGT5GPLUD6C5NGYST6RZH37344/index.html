<html><header><meta charset="utf-8"><title>大台《宮心計2》10大女角歲數加埋超過450歲</title></header><body><h1>大台《宮心計2》10大女角<br>歲數加埋超過450歲</h1><p>大台古裝劇《宮心計2深宮計》昨日舉行記者會，呢套劇真係不得了，剩係講cast都夠晒吸引，米雪、謝雪心、康華、陳煒、張慧儀、張文慈、羅霖，全部都係熟女！大台今次仲係同大陸騰訊企鵝影業合作，劉家豪話呢個係「實力非凡」嘅平台，因為點擊率夠高咁話。<br> <br>其實《深》劇都係翻炒以前《宮心計》條水，將劇名啲字換下次序，玩吓同音字咁。雖然係用熟女做主角，不過都有胡定欣、劉心悠、周秀娜呢啲新臉孔俾大家睇吓嘅。<br> <br>無綫助理總經理杜之克話，《深》劇想拍到唐朝嘅氣氛，有綺麗嘅感覺。不過，套劇嘅服飾就有啲出事喇。啲娘娘同宮女全部都「封胸」，馬浚偉件龍袍又奄列加茄汁，果然「綺麗」。<br> <br>「老土嘢」點止咁少！馬國明同黃心穎嘅緋聞o依家傳得咁hit，梗係要擺佢哋上枱啦。馬浚偉話要賜婚俾馬國明，黃心穎就即刻衝出嚟撓實馬明。唔知做馬明妃子嘅周秀娜係咪「呷醋」，影合照嗰陣企到離行離迾。<br> <br>劉家豪回巢大台拍《深》劇，佢話好高興能夠同騰訊企鵝影視合作，又用唔鹹唔淡普通話講「肯定合作愉快」，梅小青聽到都話「嘩！普通話！」全場人拍仲拍晒手o添。<br> <br>劉家豪繼續話，騰訊企鵝影業係一個實力非凡嘅平台，佢哋嘅點擊率唔係億億聲，唔係十億十億聲，係百億百億聲；仲問演員們「所以你哋係咪真係要奮不顧身，不過唔需要粉身碎骨，做到最好？」梅小青仲和應「係，好好好！」真係夫唱婦隨。<br> <br>講到尾，大台都係要同大陸接軌搵出路，話晒上面有成百億點擊喎！ 香港市場咁細又可足掛齒呢？唔知遲下大台啲劇會唔會好似myTV SUPER播嘅《無間道》咁講普通話，各位觀眾就要醒水為接軌做準備喇！</p></body></html>