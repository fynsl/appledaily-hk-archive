<html><header><meta charset="utf-8"><title>【動畫】G.E.M.明屈林宥嘉甩底年三十衝去台灣見家長</title></header><body><h1>【動畫】G.E.M.明屈林宥嘉甩底<br>年三十衝去台灣見家長</h1><p>歌神張學友、已故巨星張國榮……呢啲巨星都未出過自傳，入行10年嘅25歲宇宙巨G.E.M.(鄧紫棋)出自傳式電影《一路逆風》講到佢嘅追夢過程，昨晚喺香港舉行電影首映。<br> <br>一向好受大陸歡迎嘅G.E.M.套《一》今個月6號喺大陸上映，上畫13日，票房僅過300萬人民幣，之前G.E.M.仲話希望票房破億，睇嚟有啲距離噃!<br> <br>昨日有周刊引述一個大陸製作人所指G.E.M.人氣比起之前上《我是歌手》嗰陣，明顯已經冇咁高企，而且負評較多。難怪G.E.M.上次開口話會重回香港樂壇!!!<br> <br>其實G.E.M.今次出自傳式電影，咁啱舊愛林宥嘉同拍拖兩年嘅丁文琪拉埋天窗，佢喺片中都有講舊愛林宥嘉，G.E.M.就話遠距離造成感情裂痕，之不過G.E.M.曾於2014年喺私人facebook鬧爆林宥嘉，指約好去台灣同林宥嘉家人食年夜飯，對方忽然失蹤，結果得G.E.M.同林父母、林宥嘉弟妹去麥記食嘢。<br> <br>昨日有台灣媒體重提舊事，爆當時係G.E.M.同林宥嘉嗌完交處於冷靜期，疑女方自作主張，年三十飛去高雄畀驚喜，打去林宥嘉屋企問地址，要拜訪林宥嘉家人，林宥嘉搵媽咪求助，林母唔想G.E.M.一個人流落台灣，所以同林宥嘉弟妹去接機，再去附近麥記食嘢，冇諗過會成為G.E.M.嘅指控，變成約好晒，林宥嘉忽然「消失」！</p></body></html>