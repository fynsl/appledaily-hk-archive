<html><header><meta charset="utf-8"><title>操盤手札記：揀特首選戰概念股 - 割柑人</title></header><body><h1>操盤手札記：<br>揀特首選戰概念股 - 割柑人</h1><p>美國候任總統特朗普周五就職前，不斷辣起火頭，日前就抨擊歐盟同北約。不過，佢抨擊美元過強，引發美元拆倉，外幣大反彈，資金大挪移，則令港股受惠。恒指一舉突破23000關，收23098，升257點，重上100天線。<br>美國白宮易主，歐洲今年亦選戰連場，本港有特首選舉。「奶媽」林鄭月娥話參選係上帝旨意，玩君權神授？咪以為佢太平天國洪秀全上身，可能係深諳國情啫！早前央視節目《人類，我們的故事》，播出一集耶穌專題，相當正面咁評價耶穌嘅影響。奶媽悟性咁高，食住上唔出奇。<br>目前奶媽聲勢最大，據講西九董事局副主席夏佳理係佢競選辦主席。夏佳理係信和置業（083）、恒隆地產（101）及香港興業（480）嘅非執行董事。另外，華人置業（127）主席劉鳴煒傳會擔任佢競選辦副主任；麗新發展（488）主席林建岳嘅個人助理陸瀚民亦係成員。<br><br>姑勿論奶媽係咪你杯茶，上述概念股都不妨留意。若你唔like佢到連做心理對沖都費事，則可留意佢老細敵視嘅王維基創辦嘅香港電視（1137）及香港寬頻（1310），雖然前者上月爆升後已打回原形，後者則早已賣盤。兩者比較，後者秤先啲。<br>繼香港電訊（6823）業績好過預期，獲瑞信、德銀調高評級後；數碼通（315）又獲美銀美林上調評級，本地電訊股似乎掀起重新評估潮。睇預測息率，香港電訊、數碼通、香港寬頻分別為6.14厘、5.31厘、4.75厘，比房託、收租股嘅3至4厘吸引。不過，揀股要睇基本因素。<br>香港電訊業績顯示，本地數據服務收益錄得增長，流動通訊收益則倒退，換言之，揀本地電訊股，要揀寬頻業務比重較大嘅，例如香港電訊及香港寬頻。由於香港寬頻唔再以低價搶佔市佔率，可睇高一線。該股現價9.06元，走勢圖呈現區域突破利好訊號。<br><br>割柑人<br>本欄逢周四刊出</p></body></html>