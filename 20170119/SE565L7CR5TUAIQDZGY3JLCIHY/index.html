<html><header><meta charset="utf-8"><title>【add】紅人主場：李幸倪再起飛</title></header><body><h1>【add】紅人主場：李幸倪再起飛</h1><p>在2011年出道的李幸倪（Gin Lee），經歷過低谷起跌後，去年加入新唱片公司再次回歸香港樂壇，推出大碟《beGin》 寓意重新出發，在這個市道艱難的環境之下，亦成功奪得金唱片，證明只要用心唱，始終會有懂得欣賞的人，「可以重新出發係好難得嘅一件事，之前可以話得一個低谷，所以今次有種this is it嘅諗法，得就得，唔得就要返屋企喇！」<br><br>統籌：林妙萍<br>造型、撰文：陳蔚渝<br>攝影：郭賢興<br>化妝：Andy of Ndnco<br>髮型：Eve Chiu of Queen's Private i Salon<br><br>回歸這一年對 Gin Lee來說絕對是大豐收，除了奪得金唱片，又在各大頒獎禮上勇奪不少獎項，除了感到開心和鼓舞，更重要是對付出努力的肯定。</p><p>一年當三年用</p><p>工作太充實，Gin Lee笑言只是短短一年，卻彷彿像過了三年，「2016係非常精采同充實嘅一年，發生咗好多美好嘅事，亦有好多挑戰，再睇番過得好快，但又好耐，感覺好矛盾，發生咗咁多事原來都只係一年，我去咗好多唔同嘅地方開騷，出咗一隻碟，攞咗金唱片。工作方面，除咗音樂亦有唔少新嘗試，例如電影配音、客串電影、拍微電影。」<br>去年給予自己不少壓力，因此Gin Lee選擇今年走得隨心一點，「我對新碟都有好多期望，但係今次想用一個唔同嘅心態去面對挑戰。」她坦然新碟挑戰更大，參與度更高，「由零開始都係由我去計劃個概念，搵自己嘅班底，參與好多幕後，例如作曲，最大期望係希望可以製作到一隻有深度、可以感動到人，有共鳴、自己又滿意嘅碟。」她亦透露新碟概念，源自這些年的人生經歷，「上兩年經歷咗我自己前所未有嘅困難，呢段時間我睇好多書吸收養份，覺得自己成功過亦都失敗過，所以好想分享。」</p><p>第一首廣告歌</p><p>翻唱歌曲經常都會被比較，Gin Lee最近因為一個廣告而翻唱了張學友的《天變地變情不變》，不過她細膩動人的演繹，令作曲的盧冠廷和作詞的唐書琛都大讚唱得好，「好開心，呢首係我喺香港嘅第一首廣告歌，可以喺電視聽到自己把聲，感覺好得意，忍唔住同身邊嘅人講係我呀、係我呀。」今次Gin Lee亦特別透過MV傳遞出親情，「我同MV導演講，不如拍啲感人嘅嘢，呢個世界需要好多愛，呢首歌比我感覺好純粹，𠵱家嘅流行曲好難搵到直接純粹嘅感覺，因為太多故事想講，好多情緒，唱完一首歌要好似睇完一套戲，呢首歌就好簡單，同埋我覺得除咗愛情，仲有親情係唔會變，屋企人永遠喺身邊，所以今次想用親情去表達。」</p><p>期待演歌舞劇</p><p>Gin Lee過往曾以素人身份參加內地節目《中國好聲音》，並加入了周杰倫隊，令大家留下深刻印象，問她可會再以歌手身份參加歌唱比賽節目，「暫時我覺得要專心做好音樂，參加呢類比賽係一個好好嘅宣傳渠道，但都要有自己嘅作品先，所以現階段要做好自己先。」<br>除了唱歌之外，Gin Lee亦希望可以有機會嘗試演戲，「不過演戲比較深層，如果我做到呢樣嘢，對我嘅音樂都會豐富啲，我幾享受，好新鮮，所以如果有機會做舞台劇，我會好想做，因為係two in one，又可以演又可以唱，又有好即時嘅反應，所以我好期待。」</p><p>可愛貓貓好減壓</p><p>面對壓力，Gin Lee選擇做運動發洩，「呢排經常跑步，做完嘢好攰又熄唔到機，就會去跑步或者做瑜伽，另外又會睇書 。」隻身來港發展，把這裏當成第二個家，雖然一個人住，不過就不愁寂寞，因為除了有一班講心講義氣的好朋友之外，還有兩位重要人物陪伴左右，「我屋企有兩隻好得意嘅貓貓，佢哋可以令我即時減壓，同埋即時好開心嘅兩個人物，係貓物至啱，佢哋係好重要嘅角色。」</p><p>更多精采時尚內容，盡在 http://add.appledaily.com 。</p></body></html>