<html><header><meta charset="utf-8"><title>【馮仁昭四圍超】尾場台下捧場周董話昆凌黐身　</title></header><body><h1>【馮仁昭四圍超】尾場台下捧場<br>周董話昆凌黐身　</h1><p>周杰倫嘅「周杰倫地表最強世界巡迴演唱會─香港站」前晚尾場，周太昆凌終於現身，坐喺控制台下面第一行，當佢見到鏡頭即好避忌，唔知係咪自然反應呢！有理由相信周太出現，係因為周董噚日38歲生日。<br>完騷後，周董話想買一幅畫慶祝生日：「近年多看畫，少買跑車，買畫同媽媽說比較容易，因媽媽都是藝術家嘛，興趣都比較跟她一樣。現在未知買甚麼類型，只是想房間內放一幅畫。」主人房唔係放結婚相咩？佢好型咁話：「房間一般人都放結婚相，對不對？但我跟別人不一樣。」</p><p>阿倫笑似唱俄文</p><p>尾場亦係周董同昆凌嘅結婚紀念日，周董話想送一條頸鏈畀老婆：「未選，忙演唱會，但是當年兩人的婚戒在香港買的，當時也是開演唱會，趁空檔的一天偷偷跑出去買，沒有人知道。今次沒有時間，買禮物要很秘密，老婆常常都跟着，很難給她驚喜。」周董喺演唱會上唱《一生中最愛》，問佢係咪送畀太太：「只是報紙寫的，選這首歌是因為這是一首經典老歌，剛好樂手中有香港人，他教我怎樣唱。報紙都這樣寫，所以就順水推舟跟老婆說『是送給你的！』」<br>校長譚詠麟喺台上話聽到周董唱歌似俄文？周董講笑話：「在綵排唱《千里之外》時，校長說只聽到這首歌唱甚麼，但不是聽懂他，而是聽懂和他合唱這首歌的費玉清所唱的。」周董又恭喜Angelababy生B，指佢生之前睇佢演唱會係好好嘅胎教。<br>撰文：馮仁昭</p></body></html>