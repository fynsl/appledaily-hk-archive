<html><header><meta charset="utf-8"><title>太古廣場：仲去日本掃平藥妝？直接送到屋企仲好啦！ - 關家姐</title></header><body><h1>太古廣場：仲去日本掃平藥妝？<br>直接送到屋企仲好啦！ - 關家姐</h1><p>想趁yen再上之前平買藥妝？唔使搶平機票去日本入貨嘅傻豬，呢個世界有Amazon㗎嘛，仲有直送香港㖭！價錢分分鐘仲平過喺日本藥妝店呀、驚安之殿堂買㖭呀，跟家姐嚟網上爆買啦！<br>最近毒霧咁嚴重，梗係要大手入口罩啦。有隻日本好出名嘅口罩，一嚟佢產品名叫「超立體」，戴咗真係唔會頂住口鼻；二嚟佢勾住耳仔條繩係紗布料，又舒服又貼面，家姐我次次都俾人託買勁多，搞到要爆買。呢款口罩七片裝喺藥妝店賣380yen已經覺得好平，Amazon竟然仲只係賣268yen，即係每個口罩都係兩個幾港紙咋！可以大手入貨抗毒霧啦！</p><p>另外港女最鍾意托返嚟嘅平面膜都有，阿信屋旗下Kawaiiland都有賣嘅日本Pure Smile面膜，香港一塊賣幾蚊，日本藥妝店有8片裝，Amazon只係賣436yen，除返開每塊都係3個幾港紙咋陰功！一大盒有42塊嘅Lululun Mask都有得賣，仲要同藥妝店免稅個價錢一樣，只係1,500yen！同價之餘最重要係唔使托，42片裝喎，買多幾盒都拎唔到返酒店啦！<br>喺屋企就買到日本藥妝係好high，咁但係運費呢？自從日本Amazon上年開始直送香港之後，運費真係平到笑。當我買三磚Lululun面膜（真係成嚿磚咁）、三包口罩，同埋頭先講嘅Pure Smile面膜，仲有啲洗面乳補充裝咁，埋單運費都只係80幾蚊港紙，就有速遞送到門口。會唔會好耐先？我唔直接答你，我用例子答你：家姐我喺日本Amazon買過兩次嘢，星期三落單，星期六就收到速遞電話到咗門口！仲快過喺日本買完去郵政局寄返香港呀！（除非你寄超貴EMS啦吓）</p><p>會唔會驚上網賣嘅係假嘢？放心，Amazon唔係強國嘅產物，你會見到產品賣家其實就係官方，例如喺Amazon賣雪肌精嘅會係Kose，由官方供返貨畀Amazon，分分鐘仲信得過你喺啲不知名又好平嘅藥妝店買呀。<br>唔止女人嘢，日本Amazon買DVD甚至blu-ray都係平到笑，兩者仲要多數同價。之前諗住買返隻《Interstellar》嚟儲，隻blu-ray都只係1,080yen，即係70幾蚊港紙咋！當然係無中文字幕嘅，但都仲有英文同日文揀，英文唔好可以考慮番喺香港用幾百蚊買。</p><p>最後，都有啲嘢係Amazon買唔到嘅，因為暫時可以寄嚟香港嘅貨好有限，嚟緊會唔會增加就唔知喇。首先大部份藥品類都唔寄得，龍角散呀、咳丸傷風丸一律NO；另外有啲大牌子例如雪肌精同埋Sofina都係唔賣海外的，梗係啦平咁多，你叫香港門巿仲使做嘅？所以要買呢啲，就要飛一轉日本喇。</p><p>【家姐教路】<br>係，日本Amazon係用日文嘅，但其實買嘢都係睇嗰幾樣：產品名、價錢、數量㗎啫。喺Google搵返件產品嘅日文名，再copy &amp; paste落Amazon search bar就可以搵到。最最最緊要係search完要搵左手邊一個叫「絞り込み」嘅物體，其實即係narrow search，㩒呢個再揀海外配送（Amazon Global），就會show晒邊啲貨送香港。唔識咪搵個識日文嘅朋友幫手囉，仲易過搵人幫你托貨返香港啦。</p><p>提供上面講過嘅產品日本名畀大家search：<br>超立體口罩：ユニ・チャーム超立体マスク<br>Pure Smile面膜：ピュアスマイル エッセンスマスク<br>Lululun面膜：フェイスマスク ルルルン</p><p>關家姐<br> http://fb.com/kwangajei <br>本欄逢周五刊出</p></body></html>