<html><header><meta charset="utf-8"><title>老婆胞妹外甥都做娛圈曾江全家都係星</title></header><body><h1>老婆胞妹外甥都做娛圈<br>曾江全家都係星</h1><p>家陣興講星二代，星爸星媽星仔星女，全部都有根可尋，不過，於1960年代加入演藝圈嘅曾江，演藝經歷約半世紀，除咗佢本身係星，佢身邊嘅原來都係星，今次真係星，全部都係星。<br> <br>太太焦姣<br>曾江現任太太焦姣，於1961年考入台灣中影演員訓練班，演藝經歷同曾江差唔多，近年少喺幕前出現，比較近期嘅有台劇《流星花園2》同電影《竊聽風雲2》等。而曾江嘅前兩任妻子，藍娣同鄧拱璧，前者係五六十年代嘅香港電影明星，後者則係專欄作家及著名模特兒，都係名人。<br> <br>女兒曾慕雪<br>香港舞台劇演員曾慕雪，係曾江同第二任太太鄧拱璧所生嘅女兒，佢係香港演藝學院戲劇學院（榮譽）學士，主修表演，佢曾經參演過《羅密歐與朱麗葉》劇目，並於2005年加入PIP劇場，佢數年前接受周刊訪問時，坦言抗拒借父母之名發展，亦絕少提及自己係曾江個女，但佢強調自己同曾江關係良好。<br> <br>胞妹林翠<br>已故港星林翠（原名曾懿貞），係曾江嘅胞妹，林翠於1953年考入由導演黃卓漢領導的自由影業，曾拍攝《四千金》、《游龍戲鳳》同《豆腐西施》等名作。<br> <br>外甥女王馨平<br>林翠之女、即歌手王馨平係曾江嘅外甥女，雖然王馨平近日淡出幕前，但佢同舅父曾江關係良好，仲有一齊食飯見面。<br> <br>外甥陳山河<br>林翠同男星秦劍（原名陳健）之間育有一子陳山河，亦即王馨平同母異父嘅哥哥，同樣係曾江外甥，不過陳山河星途不及母親或妹妹，星途浮沉，喺1997年淡出娛樂圈。<br> <br>其實再數多一層，王馨平個爹哋（即曾江個妹夫）係港台武打明星王羽；而曾慕雪個後父（即鄧拱璧丈夫）係粵劇名伶阮兆輝，個family tree再散開都仲係星……</p></body></html>