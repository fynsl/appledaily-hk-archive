<html><header><meta charset="utf-8"><title>韓娛圈貧富懸殊驚人九成藝人月收入不足4千</title></header><body><h1>韓娛圈貧富懸殊驚人<br>九成藝人月收入不足4千</h1><p>o依家韓流依然喺亞洲各地吹得好勁，韓星喺「限韓令」未爆出前，喺內地搵人仔搵到手軟，雖然「限韓令」令佢哋斷晒搵人仔嘅路，但外界都以為佢哋賺錢勁過唔少地方嘅藝人，不過呢啲都只係表面風光。<br> <br>根據韓國國稅廳日前公佈，去年有逾萬五名演員申報收入，當中平均年收入為6,800萬韓圜(約45萬港元)，而喺娛圈中約佔1%嘅最Top演員，佢哋嘅收入就佔咗所有收入總和嘅差不多一半，當中1%嘅演員平均年收入達19億5千5百萬韓圜(約1,290萬港元)，呢班一線巨星佔154人，佢哋已佔總和收入45.7%比率。<br> <br>而有1,542名演員嘅平均年收入有3億6千7百萬韓圜(約246萬港元)，餘下嘅近九成演員年收入不到1,000萬韓圜(約67,000港元)，有啲每個月收入僅得58萬韓圜(約3,886港元)，貧富懸殊情況真係令人嚇一跳。<br> <br>至於申報收入嘅歌手同模特兒，佢哋嘅收入差距都好大，當中有4,587名歌手進行申報，最Top嘅1%歌手平均年收入有31億8百萬韓圜(約2,051萬港元)，佔全部歌手收入嘅45%。而其他10%歌手，平均收入有6億4百萬韓圜(約398萬港元)，餘下嘅近九成歌手收入只得800萬韓圜(約52,800港元)。模特兒情況更惡劣，當中有申報收入嘅8,291名模特兒中，1%模特兒收入達4億4千萬韓圜(約290萬港元)，佔模特兒界總收入嘅47.6%，而90%嘅模特兒欠搵銀能力，平均收入僅得200萬韓圜(約13,200港元)，月收入不到16萬韓圜(約1,056港元)。</p></body></html>