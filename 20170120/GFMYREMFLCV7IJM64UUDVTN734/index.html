<html><header><meta charset="utf-8"><title>拍劇戲份被刪海報冇影肥媽呻笨拒接大台賀年節目</title></header><body><h1>拍劇戲份被刪海報冇影<br>肥媽呻笨拒接大台賀年節目</h1><p>62歲嘅肥媽(Maria Cordero)，自從13年幫無綫主持飲食節目《搵食》後，每年都會幫大台拍攝《食平D》系列，節目大收旺場，仲帶挈埋契仔陸浩明入屋。去年佢仲幫大台拍埋劇集《味想天開》㖭！但昨日就有報道話肥媽覺得被大台搵笨，搞到肥媽好嬲豬要搵同朋友狂呻。<br> <br>是咁的，肥媽幫大台拍攝《食平D》系列，令到佢同契仔都人氣急升，做埋收視保證嘅福將，咁肥媽話晒都係唱家班出身，大台去年就搵埋佢幫手唱《味想天開》嘅主題曲啦，但報道話只係叫佢唱主題曲好似好怪咁，所以就游說佢拍埋劇，咁肥媽就諗住捱吓義氣，應承咗大台喇！<br> <br>點知做人有義氣，換來一肚氣，肥媽呢五年主持嘅《食平D》系列，但咁多年都冇攞過大台頒獎禮嘅「最佳節目主持」，今年輸俾鄭裕玲(Do姐)之餘，仲要三甲都唔入。呢啲都算，肥媽幫佢拍嘅劇集《味想天開》，要安排喺新年嘅炮灰檔播放，更令肥媽谷氣嘅，係佢喺劇入面嘅戲份大幅刪減，戲中飾演波斯公主嘅佢，仲要安排到中段先出場，搶鏡度又點及由頭帶到尾嘅配角李國麟同蔣志光吖！<br> <br>肥媽除咗嬲戲份被刪之外，最令佢chok住條氣嘅就係連宣傳海報都冇佢份呀，真係so sad！報道入面有知情人士話，肥媽搵咗啲老友狂呻，仲爆粗話覺得俾大台搵笨X，要佢幫手佢就冇托手踭，利用完人就多謝都冇句！最後報道仲話，肥媽嬲到話明以後唔幫大台拍劇，仲推埋大台嘅賀年節目，喺農曆年出埠登台搵真銀㖭！</p></body></html>