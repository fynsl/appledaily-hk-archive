<html><header><meta charset="utf-8"><title>異動空間：盈警回購超值股 - 魏力</title></header><body><h1>異動空間：<br>盈警回購超值股 - 魏力</h1><p>盈利通告真假難辨，「假盈警、真盈喜」時有出現，呢類股份正正係搵食佳品！去年8月興達（1899）發完盈警，股價開始起飛，兩個月爆足七成，原因早前已分析。今日介紹隻興達「翻版」──億和控股（838）。<br>三個翻版因素：第一，都係貌似盈警，實為盈喜。何解？億和2016全年純利按年料減70%至80%（即介乎4,100萬至6,150萬元），睇落好肉酸，但拆開半年去睇係另一個世界。上半年賺2,300萬銀，做做減法，下半年盈利很大機會高於上半年。炒股炒預期，只要無再差落去，股價又在低位，賭上贏面就高。<br><br>第二，管理層盈警前後均奮力回購。億和發盈警當日，公司真金白銀斥357萬銀，將個價由0.84元頂番上0.88元，壞消息盡出味道甚濃。去年10月底進行四年來首次回購以來，共掃逾23球貨，以出手時間推算，管理層應已確定業績見底，何況基數咁低，未來一復蘇就係倍倍聲增長！<br>第三，分析員相當睇好兩股今年盈利飛升。彭博綜合預測億和今年每股盈利將按年飆升2.3倍至7.2仙，明年料再增長67%至12仙，呢種增長幅度，點會唔流口水？<br><br>魏力<br> http://www.fb.com/2012jason <br>本欄逢周一、五刊出</p></body></html>