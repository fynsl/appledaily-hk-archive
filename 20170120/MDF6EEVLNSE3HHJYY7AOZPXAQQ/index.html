<html><header><meta charset="utf-8"><title>中環在線：滙豐推e利是　財金界嫌冇手感 - 李華華</title></header><body><h1>中環在線：<br>滙豐推e利是　財金界嫌冇手感 - 李華華</h1><p>滙豐與恒生（011）今年搞新噱頭，喺手機銀行應用程式「轉賬易」推出e利是功能，可以畀20蚊、50蚊、100蚊或指定金額，仲可以加祝賀字句，但財金界人士唔多buy，都係鍾意實體利是。<br>舊年做爸爸嘅招銀國際策略師蘇沛豐（Daniel）話，當然係派實體利是好，有得打開利是封，慢慢掹張紙幣出嚟喎，e利是根本冇過年氣氛，好唔實在咁話。</p><p>兩日限派$3,000</p><p>前輪后兼靚媽趙海珠（Alison）都認為，派實體利是開心啲，因為農曆新年係好傳統嘅中國節日，如果科技蓋過傳統活動就相當可惜，而且小朋友未必有銀行戶口，畀實體利是，佢哋仲可以訓練BB拎嘢㖭。<br>雖然未必多人吼，但滙豐同恒生呢個e利是功能算簡單，只需要有對方手機號碼就派到，但收款人需要有滙豐或恒生戶口。滙豐補充話，推出呢項服務係支持環保。Alison認同，e利是嘅好處係減少印刷利是封同鈔票，有可能係未來趨勢。<br>講到保安問題，e利是有金額限制，兩日最多派3,000蚊，可能好多人兩日都唔止派呢個數目。Daniel透露，兩公婆每人撳咗6,000蚊派利是，Alison就準備咗5位數budget，由於多朋友生咗BB，今年再預多啲，咁大家記得搵佢哋拜年嘞。<br><br>李華華<br>mailto:LiWaWa@AppleDaily.com</p></body></html>