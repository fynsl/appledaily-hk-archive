<html><header><meta charset="utf-8"><title>求驗客手記：四日輸兩場追平上年艦隊轉勢向下沉</title></header><body><h1>求驗客手記：四日輸兩場追平上年<br>艦隊轉勢向下沉</h1><p>也許輸開有條路，皇家馬德里喺周三西盃八強首回合主場以1:2不敵切爾達，錄得兩連敗，估唔到今年用咗一個月都唔夠，就追平咗舊年全年嘅輸波場數。有傳媒翻查紀錄，原來皇馬首回合先喺主場輸波，都好難喺次回合作客翻身，唔通今屆爭西盃冠軍已經凍過水？</p><p>出埋C朗都輸畀切爾達</p><p>皇馬星期日喺聯賽作客輸咗畀西維爾1:2，40場不敗告終，都唔算太令人意外。嚟到星期三嘅西盃，皇馬返到巴拿比奴主場，對手亦只係中游嘅切爾達，加上皇馬認真對待，派埋基斯坦奴朗拿度（C朗）擔正。點知又輸多場。喺64分鐘，切爾達由今季大勇嘅伊亞高艾斯巴斯先開紀錄，皇馬靠馬些路喺69分鐘追平。不過，切爾達嘅莊尼卡斯度喺一分鐘後建功，幫客軍領先2:1。皇馬之後換埋賓施馬入嚟，但呢位法國前鋒喺83分鐘面對空門炒高，最終「銀河艦隊」追唔番，繼續下沉，以1:2輸波。<br>只計正式比賽，皇馬舊年加埋輸得兩場，但今年一月都未過，就已經兩連敗。外國傳媒仲好精準計到，今次皇馬四日輸兩場，而兩連敗前，皇馬用咗397日先輸到兩場。</p><p>首回合輸波冇次追得番</p><p>皇馬由無堅不摧嘅艦隊變成沉船，教練施丹都有啲呆滯，「我哋踢咗場奇怪嘅比賽，我都冇得死撐，連輸兩仗，一定有啲嘢發生咗，呢個係我哋嘅低谷。我哋家陣要分析下滑嘅原因，搵出解決辦法。」有內地傳媒發現，皇馬呢屆西盃之旅睇怕九死一生，因為皇馬喺西盃史上首回合輸1:2之下，從未試過反勝晉級。計晒所有兩回合制嘅盃賽，皇馬自1997年以來八次喺首回合主場輸波，冇一次可以反勝。皇馬嚟緊周末喺聯賽主場對馬拉加，下周三就會作客切爾達踢次回合。另外，皇馬右閘丹尼爾卡華積因為腿筋受傷，預計要唞一個月，未知趕唔趕得切踢下個月對拿玻里嘅歐聯16強首回合。</p></body></html>