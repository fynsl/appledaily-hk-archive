<html><header><meta charset="utf-8"><title>智取大市：攻勢去到下月初 - 晉佳</title></header><body><h1>智取大市：<br>攻勢去到下月初 - 晉佳</h1><p>港股能夠喺低成交之下，成功企喺二萬三關口樓上，反映沽壓不大，短線繼續升機會較高。港美股市近期走背馳得嚟，大家喺唔同時間大漲小回，其中港股近期升、美股橫行，拉勻都係向上，咁係好現象。<br>相信要炒到見頂，徵兆好大機會係港美股一齊升，目前睇嚟未有耐去到呢個位，預料恒指至少有幾百點升，距離2月初聯儲局議息前後，只剩八個交易日嘅蜜月期，睇吓短期內有冇機會一鼓作氣衝上接近二萬四。<br><br>不過，上星期領教過氣氛一高漲就冚檔，相信稍後接近升浪見頂時，氣氛高漲嗰一刻同樣係稍瞬即逝，見頂食糊時間要拿捏得準確。之前講過霧霾概念有得炒，同時具備通脹概念嘅鋼鐵股更加強到冇人有。如只有單一概念、質地唔差嘅股份，仲未起動的話，都有機會追落後。<br>光伏同樣受惠霧霾概念，比較優質要數近期被遺忘嘅信義光能（968），佢舊年12月發過盈喜，估計盈利升50%至65%，保守計只增長50%，市盈率只得10倍。公司旗下太陽能發電場業務增長比較高速兼穩定，可以抵銷光伏玻璃業務波動性，估值唔高，霧霾概念開始反映，所以股價似慢慢擺脫弱勢，炒上難度不高。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>