<html><header><meta charset="utf-8"><title>被樂易玲指推劇請990日病假歐錦棠反駁：係冇薪假</title></header><body><h1>被樂易玲指推劇請990日病假<br>歐錦棠反駁：係冇薪假</h1><p>歐錦棠早前接受雜誌專訪時，狂數無綫高層樂易玲不是，阿棠以「婆娘」形容樂小姐，指對方嫌自己「亞視味」太重，又大爆09年已故藝人陳鴻烈拍攝處境劇《畢打自己人》期間心臟病發猝逝，樂小姐竟禁止眾演員向外透露烈哥死訊，懷疑有人想做發言人。</p><p>樂易玲：每次都有假紙</p><p>樂易玲前晚出席在尖沙嘴洲際酒店舉行的「寰宇30周年晚宴」時，坦言對於被叫「婆娘」感到不開心，並反擊阿棠說：「有同事同我講開，話歐錦棠其實已經好耐冇喺公司開工喇。其實喺2013年開始，佢請咗九百九十幾日假，每次都有假紙，係病假嚟嘅。其實都搵過佢拍好多劇㗎喇，但佢都推咗，好似《公公出宮》、《無雙譜》，佢都係話唔舒服拍唔到。製作部都有諮詢過我，問我點解佢可以喺外面拍戲，但公司嘅劇就推。我都唔太知點解。」</p><p>對於被指請了九百九十幾日病假，歐錦棠昨於facebook還擊，力斥樂易玲是「膠層」說：「當然成千日病假？你係老闆都唔批啦！邊個醫生批你病三年呀？嗰啲叫做冇薪假，我哋叫No pay leave，用新任財爺英文就叫No salary holiday ，搞清楚先啦，膠層！」記者昨日致電阿棠，他說：「要講嘅喺facebook講晒，唔再多講啦。」<br>採訪：張俊銘</p></body></html>