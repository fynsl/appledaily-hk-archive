<html><header><meta charset="utf-8"><title>劉小慧同郭晉安拍過拖　黎瑞恩離婚分千萬身家</title></header><body><h1>劉小慧同郭晉安拍過拖　黎瑞恩離婚分千萬身家</h1><p>《一人有一個夢想》、《相思風雨中》、《初戀情人》呢啲都係90年代嘅熱門情歌，陪伴住唔少人成長嘅集體回憶，主唱呢啲歌嘅就正正是當年嘅「寶麗金三小花」即係黎瑞恩、湯寶如(湯記)同劉小慧。咁點解佢哋會被稱為「寶麗金三小花」呢？其實好簡單，因為佢哋喺90年代，差不多時間加入當時嘅寶麗金唱公司，張學友、黎明、草蜢、陳慧嫻都係佢哋嘅師兄、師姐，你都咪話唔巴閉。<br><br>三小花雖然同期出道，但係佢哋嘅星途同感情，就有好大嘅分別喇。<br><br>45歲嘅劉小慧，91年出道以「學生情人」嘅形象大受宅男歡迎，但一講起劉小慧，大家可能只會諗起佢係草蜢成員蘇志威嘅另一半，但原來小慧同郭晉安都有過關係㗎！小慧初出道時，佢身邊嘅男朋友就係郭晉安，後來有報道指安仔事業發展冇咁小慧咁好，形成女尊男卑嘅關係，繼而蘇志威嘅介入，安仔同小慧嘅四年情就咁結束，97年小慧仲同蘇志威喺美國拉斯維加斯秘婚，婚後小慧亦淡出娛樂圈，育有兩名女兒君蕎同靖珺，專心相夫教女。13年曾短暫復出，為亞視主持節目《BB日記》，分享湊BB經驗。(新聞連結： http://bit.ly/2jOGC8s  )<br><br>同為45歲嘅湯記，入行前是一名幼稚園教師，91年加入寶麗金後，就被安排同張學友合唱《相思風兩中》，一曲成名，而湯記亦有很多金曲，包括《絕對是個夢》、《我和秋天有個約會》及《感冒》等等。而湯記嘅戀情，同佢啲歌一樣咁精采。當年佢同梁漢文因為合作無綫嘅節目《Sunday新地帶》而撻着，但礙於唱片公司嘅反對，佢哋只可以將戀情地下化，去到好多年後，佢哋先至承認曾經拍過拖。除咗同梁漢文拍拖，湯記亦曾經同音樂人譚國政拍拖，但戀情最後都唔能夠開花結果，至07年6月湯記被傳媒發現佢秘密懷孕，而BB嘅爸爸就係賽車手男友Sam Chan，同年8月湯記誕下慈姑椗，但佢哋就話冇結婚嘅打算。<br><br>43歲嘅黎瑞恩，8歲加入屯門兒童合唱團，經常參加歌唱比賽。89年參加歌唱比賽得冠軍後得音樂人安格斯賞識而加入樂壇，第一首歌《問候》已備受關注。其後她加盟寶麗金，一曲《發誓》走紅樂壇。入行以來，小恩子嘅戀事並唔多，佢曾經同阮兆祥拍過拖，97年認識到人大常委曾憲梓嘅三仔曾智明墮愛河，當時有傳曾憲梓不喜歡小恩子做藝人，小恩子便轉行做保險，02年小恩子喺紅館舉行完演唱會後就告別樂壇，並與曾智明結婚，婚後育有一子一女，14年離婚。去年小恩子正式宣佈復出樂壇。</p></body></html>