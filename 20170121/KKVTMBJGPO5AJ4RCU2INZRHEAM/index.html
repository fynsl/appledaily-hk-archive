<html><header><meta charset="utf-8"><title>黑過墨斗 - 邁克</title></header><body><h1>黑過墨斗 - 邁克</h1><p>（承昨文）然後，是華人男性性器官顏色究竟可以有幾深的課題。成功控告的士司機露械的女乘客，一口咬定被告陽具黑過墨斗，這點本身不值得大驚小怪，閱人無數的性場遊客都見識過某些青靚白淨男士，睇樣你以為佢哋周身上下白雪雪，誰不知褲子一脫，居然擁有與手指腳趾膚色不符的寶貝，在咖啡色階上肆無忌憚自由遊走，教人個心離一離，視乎閣下美學修養和時裝觸覺去到什麼級數，一係芳心暗喜，一係冷水照頭淋。奇就奇在，出事時司機穿的是深色短褲，有一篇報導還乾脆說是黑色，事主卻堅持那隻在不適當時間曬太陽的雀仔，色澤比托底的布料更深，簡直考驗大家想像力，就算沒有鹹濕企圖，純粹從參觀奇景角度出發，「拎出嚟睇吓吖唔該」都會衝口而出。辯方律師質疑有冇睇錯完全情有可原，提出誤把安全帶當作啫啫的假設，可是任職護士的事主即刻強調自己每周替二十個男病人清潔下身，一定能清楚分辨陽具，「做咗咁多年，無理由唔識分」，為視力被挑戰作出平反。<br>其實較早前，問起為何一時話司機有自摸行為，一時又話冇，她的情緒已一度激動，特朗普附體彈出一句「我唔同意虛構，請唔好講虛構」，如果你徵求我意見，我會認為呢個姑娘似乎有啲神經質囉。不過罪都判咗，講咩都冇用，還是發放正能量吧：不滿意那話兒生得黑的兄弟，你們的救星來了，根據內地網絡訊息，有一款神奇手工皂用後「全身淨白，私處粉嫩」，「愛愛太多，飛機太多的男士都需要」，三年賣出了一萬塊，「過了二十歲黑色素就開始沉積」的你還等什麼？</p></body></html>