<html><header><meta charset="utf-8"><title>隔牆有耳：去記招買薯片？小超：路過咋 - 李八方</title></header><body><h1>隔牆有耳：<br>去記招買薯片？小超：路過咋 - 李八方</h1><p>特首選戰開鑼，本地一班大孖沙可能怕落錯注，仲未表態話撐邊個。好似長和系主席李嘉誠咁，上屆揀豬唔揀狼，而今次有唔少人都估緊，佢到底揀薯片、奶媽、葡萄定胡官，一有乜嘢風吹草動，啲風吹到洪洪聲。<br>鬍鬚曾前日喺中環冠君大廈宣佈完要跑馬仔嗰陣，超人之子長和副主席李澤鉅就被影到喺附近花園道嘅停車場搭車走，唔通誠哥搵個仔出去買薯片？<br>長實發言人噚日即刻出嚟話冇啲咁嘅事，實情係長和總部長江中心個停車場有兩邊出口，特首選委之一嘅李澤鉅收工嗰陣趕住去中聯辦酒會，咪揀花園道嗰邊出，冇咁塞車咁話。<br>嚟緊又到一班大孖沙啲公司業績會，到時咪坐定定、食住花生睇戲囉，得佢哋至有票投㗎咋。</p></body></html>