<html><header><meta charset="utf-8"><title>【拜年送乜好】籐織懷舊福籃　有得食又有得玩</title></header><body><h1>【拜年送乜好】籐織懷舊福籃　有得食又有得玩</h1><p>新年到，總唔可以兩手空空去拜年，點都要買啲禮物見人。想得體有心思，但又唔想年年買曲奇、朱古力咁悶？今年你有新選擇！</p><p>長沙灣美樂士多重現7、80年代士多模樣，加上各式懷舊小食同玩具，喺網上開始多人留意。老闆趁新年推出賀年福籃，有得食又有得玩，要大家過個充滿童年回憶嘅肥年。福籃用籐編織，外面貼上用牛皮紙印製嘅士多宣傳招紙，籃蓋上更有一張「福到」揮春，外形真係有啲似細個阿媽個買餸籃啊！<br><br>記者一打開福籃，在場同事見到裏面嘅糖果都表現非常興奮。糖果共九款：史密夫蜜瓜味軟糖、史密夫鳥結糖、白兔糖、蜜蜂糖、瑞士糖、甄誠記椰子糖、本地手工水果糖、金幣朱古力，以及紅瓜子。其中蜜瓜味軟糖最令記者驚喜：「竟然食得返，仍然係清甜好咬口！」如果大家怕麻煩，可以考慮買個福籃就填滿一個全盒。不過假如你唔鍾意甜食，呢個福籃只得一包紅瓜子，可能未必夠過口癮喇。<br><br>福籃附送老闆設計嘅「美樂賀年棋」，大家拜年之餘仲可以玩餐飽。賀年棋嘅棋子同骰仔都係木製，摸上手幾有質感，真係有小時候康樂棋嘅味道。話明係為新年而設，棋盤設計就以粉紅色配粉紫色為主，裏內不乏賀年圖畫，例如煙花、炮竹、小朋友舞獅同家人團圓嘅畫面，而且畫風一樣充滿懷舊味道。玩過康樂棋都知道，行到某幾格就會有懲罰，呢副棋都一樣有！不過新年最緊要開心，懲罰最多都係「為親友表演一次」或「打電話向朋友拜年」，無傷大雅以和為貴，一家大細都玩得。要注意嘅係，棋子同骰仔都太細粒，家中有小朋友就要小心，避免小朋友不慎吞落肚。老闆Patrick講笑話，「希望大家拜年時，有個新嘅小玩意，但又不失傳統風味。」<br><br>新年送禮定自用，抑或想同家人、朋友歡聚，今年就多一個既傳統又新穎嘅選擇。<br><br>福籃$98一套（附送「美樂賀年棋」），詳情可到美樂士多facebook查詢。<br><br>記者：黃凱婷<br>攝影：黃子偉<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>