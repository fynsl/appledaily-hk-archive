<html><header><meta charset="utf-8"><title>圈中人愛開曲奇店　霆鋒最巴閉　欣宜鋪後路</title></header><body><h1>圈中人愛開曲奇店　霆鋒最巴閉　欣宜鋪後路</h1><p>「整餅除咗係一門興趣之外，佢仲係一門生意，有唔少圈中朋友都有開餅店做老闆，不過就唔係個個都咁成功喇！</p><p>謝霆鋒</p><p>霆鋒有生意頭腦大家都知，佢仲將興趣變埋事業，喺中環開曲奇餅店。而霆鋒因為《12道鋒味》系列喺大陸人氣急升，由佢出品嘅「鋒味曲奇」都一樣咁受歡迎，喺淘寶有一籮代購之外，仲有指喺大陸網站仲出現咗山寨版「鋒味曲奇」，而霆鋒仲打算報警o添！</p><p>黃婉曼</p><p>黃婉曼兩年前同老公馮柏基結婚生B，原本可以做幸福少奶奶嘅佢，喺去年決定做老闆喺鰂魚涌開麵包學校，仲話打算今年開舖賣法國麵包。佢仲話原來佢前年喺東京報讀法國藍帶製作麵包課程，為咗開舖仲要努力做主持賺錢補貼咁話。</p><p>Amanda S.</p><p>出晒名廚藝了得嘅Amanda S.，曾經喺2011年於中環ifc開餅店，全盛時期仲開埋分店，不過分店開業1年就頂唔住結業，而2014年Amanda S.突然宣佈同老公離婚，翌年仲傳出其餅店結業，而Amanda S.就即刻澄清佢已經賣咗手上餅店嘅股份，所以執笠唔關佢事咁話！</p><p>欣宜</p><p>鄭欣宜自稱從小就鍾意食軟曲奇，去年仲失驚無神仲喺尖沙嘴開埋pop-up store，成績仲唔錯，之後仲開埋實體舖o添！</p></body></html>