<html><header><meta charset="utf-8"><title>結婚十年再發表愛Kay宣言　張繼聰：繼續搞笑令你快樂</title></header><body><h1>結婚十年再發表愛Kay宣言　張繼聰：繼續搞笑令你快樂</h1><p>「由我開始玩音樂嗰日開始，我都係追尋我夢想。有時行過嘅路呢，就好似越努力，跌得越痛。今日呢個獎話俾我聽，我冇做錯到。」<br><br>「我想多謝我嘅父母。你哋係最好嘅父母，令我識得去做人哋父母。」<br><br>「最後，我想多謝我太太，同埋我個仔。……喺過去嘅一年，我聽過好多祝福嘅說話，都聽過好多，好難堪嘅說話。我記得有一晚，我睇住我太太瞓覺，係一個好大壓力嘅晚上，我好難過。我唔知我可以講乜嘢說話去安慰佢，但我同我自己講，我一定好好照顧我太太，照顧我個仔。」<br><br>「就算時光倒流幾多次，我都會娶你做老婆。我愛你。」<br><br>2007年1月20日，張繼聰謝安琪奉子成婚，當時女方事業發展領先，好多人就話「女尊男卑」乜乜乜。後來BB出世，兩人初為父母，壓力更大。但老土啲講，佢哋冇放棄到。<br><br>2008年1月1日，那個時候，張繼聰仍然被冠姓謝，唔係姓張。嗰年叱咤，佢拎咗作曲人大獎，同唱作人銀獎。喺領取作曲人大獎時，張繼聰哽咽發表以上愛妻宣言。<br><br>2017年1月20日，兩人結婚10周年。<br>已經由謝繼聰變番張繼聰嘅張生，於社交網再次發表愛妻宣言。佢話：「感謝你成為我的妻子及最好的朋友。晃眼十年，因為有你同行，就算走過高山低谷，我都覺得沿途風光明媚。能夠有如此靈魂伴侶，讓這趟地球之旅變得幸福圓滿。」<br><br>寫到這裡，張繼聰貼了一個唇印emoji，並寫道：「我會繼續喺我哋嘅婚姻生活裏面搞笑，令你繼續成為快樂的太太，Happy 10th anniversary, I love you honey 。」仲有個幾兩個月就生得嘅人妻Kay就仲未有愛的回應。<br><br>題外話，想問下點解啲明星但凡結婚周年貼圖，都係貼傳媒報道嘅相咁奇怪嘅？</p></body></html>