<html><header><meta charset="utf-8"><title>遲到冇得搭的士　長洲人堅毅上班</title></header><body><h1>遲到冇得搭的士　長洲人堅毅上班</h1><p>早前一篇講述新界西人係一種堅毅動物的潮文，引來新界區網民極大迴響，甚至前財爺曾俊華都睇唔過眼要去新市鎮洪水橋視察，了解當區居民生活。香港明明咁細，但係有班人每日都要花上三至四小時返工放工，有住新界西、東北嘅同事，一樣每日花好多時間入將軍澳（都係新界！）工業區返工，每日咁等車搭車轉車法，的確有燃燒生命的感覺。雖然記者同樣住新界西，不過也要抱持平態度，其實無論住新界西、新界東北定離島，長途跋涉返工一樣甚艱難。<br><br>住長洲廿多年的設計師黃寶基（Terry），細個成日來往長洲香港，早就訓練長時間搭船搭車的無比耐力，現在每天從長洲出發去牛頭角返工，單程接近兩小時。幸好，Terry的老闆定下彈性上班時間，只要10點至12點之間回到公司便可，令他不用為遲到擔驚受怕。記者明白搭長途車上班的辛酸，問他接受到每天花幾多時間在車／船程上？「我接受到最長的車程是四小時，新界或離島人上班的辛酸，就是要比其他人早一兩小時上班。」<br><br>搭過長途車，真係有乜風浪都唔驚。Terry每朝9點45分出門口，十分鐘路程到碼頭附近的麥記買個包，再搭10點慢船出中環，其實他大可搭快船，正所謂時間就是金錢，快船船票貴一倍，惟有選擇買慢船月票慳點錢。甫踏進船艙，已聞到四方八面撲鼻的早餐味，他也不例外，船程差不多一小時，玩電話、聽歌、食早餐、瞓覺甚至得閒到畫畫，做完以上事情，船都未泊岸。每天搭船都令他養成守時的習慣，因為離島居民不像新界人那樣，遲到可伸手截的士，他們萬一錯過船期便要等上半小時。<br><br>「自己慣了長時間的來回車船程，女朋友會埋怨很遠又浪費時間，說你的人生不知有幾分之一花在交通上。」他淡淡然地說。原來女朋友住馬鞍山，光是長洲去馬鞍山也得花兩個多小時，是名符其實的本地long distance relationshiop（遠距離戀愛）。<br><br>由中環五號碼頭步行去中環港鐵站約十分鐘，然後要經北角和油塘轉兩次車才到牛頭角，正值非繁忙時間，不用跟人逼地鐵已很感恩。Terry最後回到公司約11點45分，正式開始工作。「找工作會找港島或近港島的九龍區優先，見工時會問老闆，這份工是否一定不可以遲到呢？如果不行，我或者未必考慮。我跟朋友講起這件事，他們都說我是傻的。」雖然大家常道不是你揀工，是工揀你，可是新界的朋友應該還有揀工的權利吧？亦有很多人問，住那麼遠為何不搬走？「有想過搬出去，不過作為廢青，暫時都很難。」他又覺得車程那麼長，放工回到家都十點多，有時更會在船上吃晚飯，再玩玩電話便要去瞓覺，覺得沒時間做自己事。<br><br>跟着Terry返工，他最常就是玩手機，不怕爆數據？「我只有2.5GB的月費數據，出街惟有慳住洗，唔上facebook、唔睇片，勉強夠用。」八達通亦經常增值。可有想過為新界人或偏遠地區上班人士爭取甚麼權益？有網民說不如將車程納入工時，Terry可能因為習慣長途車程，只拋下一句「希望有房屋津貼。」逆來順受，繼續做個堅毅的香港人。</p><p>Terry上班時間表：<br>9:45am<br>出門<br>9:55am<br>買早餐上船<br>10:00am<br>慢船往中環<br>10:55am<br>到中環<br>11:05am<br>中環地鐵站<br>11:35am<br>牛頭角地鐵站<br>11:45am 抵達公司<br><br>每月上班交通費：<br>船票（月票）$513 + 地鐵來回（八達通價）$28.4×22（日） = $1,137.8<br><br>記者：畢慧婷<br>攝影︰陳健邦<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily <br><br>Terry每日返工Timeline手機即睇： http://bit.ly/2iS0ENj </p></body></html>