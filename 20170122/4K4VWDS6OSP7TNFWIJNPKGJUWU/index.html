<html><header><meta charset="utf-8"><title>養和勁旺　唯唯陪妻產檢大劉着睡衣覆診　甘比拖實</title></header><body><h1>養和勁旺　唯唯陪妻產檢<br>大劉着睡衣覆診　甘比拖實</h1><p>劉鑾雄（大劉）換腎成功後，深居簡出，大部份時間留在高士美道大宅休養，近月他開始活躍外出睇戲，陪老婆甘比及大女秀樺去元旦倒數。<br>繼前日他與甘比到跑馬地養和醫院覆診後，昨早約11時半再度現身養和，他與甘比坐着「11」車牌的座駕抵達醫院，今次大劉穿回藍條子睡衣，肩上披着藍色外套，甘比則以一身啡色碎花裙襯黑絲襪示人。扶着枴杖的大劉拖實甘比右手落車，甘比沒有挽慣常用開的Hermès手袋，反而手持印有「J.Lau」字樣的環保袋，二人約於下午5時多離開。</p><p>甘比陪返華置</p><p>據知，大劉連續兩日到醫院，主要是做身體檢查，健康報告所指的指數不錯，見他身形飽滿不少，比預期康復得快，雖然醫生早前叮囑不要操勞，更不要外出，但見他進度不錯，加上大劉留在家中亦開始感到悶，並要求返工，故近日他有返華置，不過當然甘比陪到實。</p><p>華仔留院觀察</p><p>另外，日前在泰國拍廣告墮馬以致盆骨撕裂、現時正入住養和醫院的劉德華，依然要留院觀察，雖然他希望昨日可以出院返家休息，不過由於傷口未癒合，發炎位置未消腫，估計仍要乖乖留院。錢嘉樂與梁烈唯昨亦分別現身醫院，前者就例行身體檢查，唯唯則陪陀八個月B的太太Tina覆診，Tina透露腹中是B女，唯唯透露BB出世前都不會離港工作。問到唯唯會否如張繼聰有小情人成癡漢，他笑言：「係做爸爸嘅天性，攞正牌同第二個女仔拍拖，幾好呀！」<br>採訪：黃曉妍<br>攝影：陳慧安</p></body></html>