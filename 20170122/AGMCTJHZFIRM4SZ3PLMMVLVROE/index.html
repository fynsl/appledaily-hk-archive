<html><header><meta charset="utf-8"><title>【LongD情侶】當鴨脷洲愛上元朗　港男：食得鹹魚抵得渴</title></header><body><h1>【LongD情侶】當鴨脷洲愛上元朗　港男：食得鹹魚抵得渴</h1><p>近幾年，不時看到與男女關係有關的網絡潮文，甚麼《一生人只為搵一個，與你相隔半小時車程的女友》、《本地Long D有冇將來》……有些住得很遠的本地情侶，往往都會將二人屋企相隔的車程，與香港去台灣的機程（約1.5小時）相比，甚至有巴打話，如果女神住得太遠，還是放棄吧，但愛情來的時候，係咪真係咁理智先？香港話大唔大，話細唔細，交通雖然方便，但假如由港島東去新界西，坐港鐵閒閒地要個幾鐘，如果男友送完女友再返屋企，都咪話唔辛苦。</p><p>任職海洋生物研究員的佘國豪（Stan）和女友何嘉欣（Kathleen）拍了三年半拖，男的住鴨脷洲，女的住元朗，拍拖以來，每次放工或去完街，Stan都會堅持送女友回家，一星期至少送五日，Kathleen還要住在需要轉乘接駁巴的錦繡花園附近，Stan每次一來一回，差不多要四小時，嘩……我相信他應該是男人公敵。<br><br>Stan說，「我因為工作關係經常都要潛水，好多人覺得危險，我都見過危險的事發生 ，有時就係爭嗰一吓就出事，我會覺得既然有能力、有辦法、有時間，點解唔送呢？有時我出去飲嘢都會飲到（凌晨）一兩點，但其實送佢返屋企都係一點，你都唔想俾個女仔有機會講『你自己去玩就得，送我返屋企就唔得』架？其實可以見耐啲傾多啲， 都係情趣嚟嘅。」Kathleen也說：「有時見佢好攰，都會話唔使送啦，我落到樓下就有車坐返屋企，但佢都會堅持。」如是者，Stan就堅持了三年多。每次送完Kathleen回家，Stan就要開始長征歸家之旅，他要先坐村巴去元朗西鐵站，再坐西鐵去紅磡，然後再轉過海巴士回海怡半島的家，大約耗時1.5小時，車費接近$40。和他實試了一次，其實真心幾攰，他說有時晚上九時多開始起程送女友，自己再回到家中已經凌晨一點，「我以前讀書見身邊唔少外國人係跨城市拍拖，其實香港已相對好得多，只係我地相對其他香港人來講比較遠箒。」二人試過在節日玩得太夜，Stan錯過了尾班車，惟有坐八折的士回家，結果盛惠$288，所以要慳車錢，就一定要早回家。</p><p>三件不可以做的事</p><p>Kathleen家教嚴，是個灰姑娘，不可太夜回家，加上兩人住得遠，所以拍拖以來都未試過一齊睇演唱會，因為散場後先回元朗的話，Stan之後就會錯過回家的尾班車，Kathleen又說，「我哋食完晚飯都唔可以去飲杯嘢，食個甜品，通常食完就要起程返屋企，接機都唔可以，特別係夜機，因為我接完佢，佢再送我返屋企，又拎住所有行李，咪好戇居囉？所以都傾好咗如果太夜機就第二日先見。」<br><br>Stan在港島長大，昔日經常在銅鑼灣一帶流連，去元朗的次數，五隻手指數得晒，「拍拖初期，最得意係摸索點樣離開元朗」，自此，二人約會地點變成了新界西及九龍一帶，他們現時多數集中在西鐵沿線食飯，漸漸發現了荃灣西是個新的拍拖好去處，他們又習慣在約會前想好一切，「會多咗計劃，就好似行山咁，會plan好路線，商量吓坐咩車好。」</p><p>車費貴 八達通密密增值</p><p>一個星期來回元朗鴨脷洲五次，除了時間外，車費都幾誇張，Stan說：「最近有篇潮文講新界西居民坐車好貴，我都好有共鳴，會感受到真係好快就要增值八達通，已經唔識計嗰啲港鐵優惠，有時有，有時又冇，有時又九折……計咁多，不如諗辦法賺多啲、儲多啲錢去坐車好過。」<br><br>現時坐任何交通工具，十個有九個乘客都係低頭族，但在很多人眼中，Stan應該是個原始人，因為他沒有智能電話，手機冇得上網，但幾乎日日坐長途車，到底點消磨時間？「我會先喺佢屋企下載email，坐車時回覆，之後返到屋企再send，或者睇下書，太攰就瞓囉，都三年幾，好多嘢慣架喇。」Kathleen插嘴說：「所以有時佢出trip會覺得時間好好用，因為唔使花時間搭車。」<br><br>到底在他們心目中，男朋友送女朋友回家是否「老奉」？Kathleen想了一陣子，「我唔覺得係必定要，最緊要你appreciate呢件事，唔係每對情侶都要咁架，我都唔會迫佢每次都送，但會好多謝，感激佢咁做囉，屋企人都會好放心。」每次都管接管送的Stan，原來也不覺得一定要送，他只稱之為「禮儀」，「我知道一定會有人講閒話，話香港好安全，使乜送？都會有人話做壞規矩，但其實每段愛情都要有人堅持和犧牲，其實Kathleen都有犧牲的，佢為咗我而幫我做嘢，愛情一定要有堅持先可以維持落去，既然玩又夜，送又夜，不如今次送完下次先玩啦，外國人跨城市拍拖都係咁，香港相對來講好小兒科箒，都係嗰句，愛情呢家嘢，食得鹹魚抵得渴嘛。」<br><br>記者：黃子配<br>攝影：林栢鈞<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily  </p></body></html>