<html><header><meta charset="utf-8"><title>【LongD遷徙】港島東搬入新界西　「本地移民」後悔搬得太遲</title></header><body><h1>【LongD遷徙】港島東搬入新界西　「本地移民」後悔搬得太遲</h1><p>曾經聽過一個來自朋友的朋友的例子，一個在港島東長大的女仔，結識了住在新界北的男友，二人結婚後，決定搬到租金相對較平的上水居住，由港島東搬去新界北，兩個截然不同的區域，幻想每日落街見到的環境、居民、文化完全不同，聽上來好有移民feel。<br><br>曾任職記者，現職自由工作者的張家蕙（Carrie），自小在旺角波鞋街一帶長大，出來工作後搬過好多次屋，先後住過葵涌、九龍灣，她的丈夫在港島區長大，所以她出嫁後順理成章做了港島人，搬了去柴灣，一住就八年。她以前住柴灣的屋苑，樓下就是各大銀行超市便利店、餐廳酒樓，巴士小巴，應有盡有，「整體上生活網絡是方便的，兩公婆悶悶地想去銅鑼灣吃東西，坐巴士15分鐘就去到，所有事都在咫尺之間。」距離屋苑三分鐘路程還有郵政局，對於工作上經常有文件往來，需要收發速遞件的Carrie來說，最為方便。不過方便背後，其實有代價的，「以前常聽人說香港人和九龍人，原來香港人真的甚麼都貴啲，買餸、電費、煤氣都貴啲。」 <br><br>三年前，因為業主收樓，她決定由港島東搬去新界西，搬到元朗八鄉居住，「移民」去咁遠，平租是主因，「我這裏的租金（八千多元），只可在港島租劏房。」由港鐵路線圖的右下角搬到左上角，她用了很多理由去說服自己，「之前好驚暈車浪，睇屋時都特登揀巴士坐，原來冇事喎，我好鍾意睇日劇，見好多日本人在東京返工，但住喺橫濱，仲遠過我由八鄉出中環返工啦，但佢地日日都咁做，點解我哋唔得呢？」<br><br>她現時住村屋連天台，實用之餘，總面積比以前大近一倍，住得更舒服，「住過村屋真係返唔到轉頭，交通好容易克服，但屋細咗好難習慣，原來屋大咗，多嘢做咗會好開心，都開始更鍾意陽光，會上天台食早餐、做運動，又會種吓花草，連隻貓都會開心啲。」她還覺得這裏比市區有人情味，起碼鄰居不會各家自掃門前雪，「早幾日我同老公不在家，返來後見到門下有一封掛號信和字條，原來係樓下鄰居幫我收件，那刻會覺得好感動。」<br><br>不過搬來郊區，附近沒有超市、便利店，買日用品都要坐村內惟一的小巴去錦田或市中心，「以前落街咩都有得食，但而家八鄉，叫個pizza要等兩個鐘，除非好似我咁好鍾意煮嘢食，否則要預咗會好痛苦，同埋租金係平咗，但交通費一定係貴，所以而家坐多咗Uber，因為我唔可以叫部紅色的士入來八鄉接我出市區，又唔可能坐綠的出去再轉紅的嘛。」搬來後，連夜街都去少了，「始終冇咁多車，返到來又黑媽媽，的確係冇咁方便。」她更稱，如果當初有小朋友的話，一定不會搬入來，「除左校網外仲有好多唔方便，要小朋友日日長途拔涉返學，會影響學習成長質素，加上有病痛出入會好麻煩，始終配套冇咁理想。」港九新界都住勻的她，最鍾意又是住哪裏呢？「一定是八鄉，環境真的很好很舒服，我好鍾意山山水水，好後悔遲咗搬入來呀。」</p><p>記者：黃子配<br>攝影：陳健邦、劉永發<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily  </p></body></html>