<html><header><meta charset="utf-8"><title>墮落凡間的天使？鄧月平大熱倒灶轉拍電影</title></header><body><h1>墮落凡間的天使？<br>鄧月平大熱倒灶轉拍電影</h1><p>「巨胸翠如」鄧月平（Larine）憑住佢嘅36F上圍，喺ViuTV《美選D.n.A》嘅面試會一鳴驚人！其實喺佢參加呢個比賽之前，早就為人認識，因為Larine曾經喺銅鑼灣做過part time侍應，仲擺人影咗相放上網，做咗一陣網絡紅人，就喺咁， Larine好順利咁入到圍。<br> <br>《美選》一路都話要揀天使同魔鬼兩個性格嘅女仔，雖然加入咗天使組，但Larine擁有魔鬼身材當然被視為大熱門啦，佢嘅「魔鬼」行徑的確唔少㗎，包括試過喺沙灘同朋友玩波，以逼爆上圍托任盒蜜瓜奶；又試過喺旺角一間拳館健身，對住落地玻璃拉筋；最爆嘅係，Larine喺《美選》第一集，着住運動Bra-top彈下彈下咁出場，睇到主持嘩嘩聲。<br> <br>之但係話題多，唔一定贏梗嘅，有傳Larine不被其他美選女接受，仲影響咗佢嘅選情，總選當晚嘅分數唔高，結果失落咗天使組冠軍，無緣封后。<br> <br>雖然輸咗，但Larine唔係冇收穫，佢喺參賽期間已經加入蕭定一旗下，同鄭丹瑞、周秀娜兩位前輩拍戲，嚟緊佢哋套《小男人周記3》下星期四就上映，處女演出好快有得睇！</p></body></html>