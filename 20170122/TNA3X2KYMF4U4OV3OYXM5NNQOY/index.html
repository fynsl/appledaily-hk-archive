<html><header><meta charset="utf-8"><title>阿Sa睇BIGBANG差啲暈：有史以嚟最辛苦</title></header><body><h1>阿Sa睇BIGBANG差啲暈：<br>有史以嚟最辛苦</h1><p>韓國天團BIGBANG首次喺香港啟德郵輪碼頭舉行戶外騷，昨日頭場於晚上9點03分圓滿結束，歷時兩小時15分鐘嘅演唱會亦順利完結。<br> <br>雖然開場前因為入場安排等問題，搞到粉絲要排幾個鐘先入場，其間搞到附近交通好擠塞，同時大會入場時安排亦好混亂，遲來反而有得先入，令到好多粉絲都好不滿，喺網上狂熱鬧，幸好最終大部份觀眾都成功入到場內欣賞演唱會。而觀眾吸取過入場時嘅教訓，離場時就都即刻走人，唔再等大會安排嘅專車接送，大部份觀眾都寧願選擇行路出去，以免再經歷塞車之苦。<br> <br>當中仲見本地組合天堂鳥嘅兩位成員到場，佢哋完騷後受訪話：「我哋5點半先到，幸好啱啱趕及6點半先入場。」佢哋覺得最正係last三首歌，不過亦都彈今次演唱會安排麻麻，又呻：「未試過搞完一大輪入場要成兩個鐘，可能第一次喺呢個場搞，個入口太細，咁多人迫埋一齊入，唔係太好。」而昨午有得喺VIP區搭專車嘅阿Sa同馬天佑，離場時就唔想再等，都即係搭小巴走人，阿Sa為免被認出，仲帶上黑色口罩，阿Sa喺Instagram上載同馬天佑合照，之後留言：「有史以嚟睇得最辛苦嘅一埸演唱會...今日本身自己有啲唔舒服...頭先睇睇吓show爭啲暈低...唯有早...行咗好遠終於搵到小巴...但都等咗一陣先至有車...見到隔離等的士嗰啲人就慘喇..半個鐘都冇一架的士...唔知而家散咗場有冇多番啲車呢？」</p></body></html>