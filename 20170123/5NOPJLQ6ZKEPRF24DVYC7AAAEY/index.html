<html><header><meta charset="utf-8"><title>鬍鬚守龍門 - 陳也</title></header><body><h1>鬍鬚守龍門 - 陳也</h1><p>選戰開波，怪事一籮。上帝感召的鄭蛾四萬咁口公佈參選當日，夜晚竟然去錯殯儀館，夠黑的。鬍鬚曾亮綠燈去馬同一天，我們的「民間特首」劉德華在泰國墮馬受傷由醫療專機護送返港。兩個阿華，一個墮馬，一個衝閘，夠神的。到坦蕩蕩的胡官出車，在灣仔近伊館的燈位遭泥頭車切線硬撼，座駕受創好彩人無事，夠邪啊。四隻馬，除了葉劉（截稿前）三隻未入閘已出「狀況」。這條競選路的確是崎嶇苦路，特首的確是份衰工。兩個女的牙尖嘴利勇猛衝刺要贏在起跑線，兩位男士一派hea風展現男女來自不同星球的特性。巧合的是，兩男子都是西環不屑一顧的「奀星」，被放逐N個光年，遠離小明大師發功的磁場，反而有看點。<br>但疑問也冒出來了，胡官出山，還算是自圓報效香港的心願，清者自清，闊佬懶理提名。但鬍鬚叔叔承認被多次勸退，團隊被撬走，點解仍要落場？自言來屆政府要休養生息的球員，有波，唔踢？未落場已經被對手飛鏟、批踭、吐口水，點解大叔咁勇武，冒住閃腰風險都要守住個龍門？輸人不輸陣，香港精神勁揪的真體現？鄭蛾是梁狼2.0，鬍鬚絕對不是曾蔭權2.0。</p></body></html>