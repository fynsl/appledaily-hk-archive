<html><header><meta charset="utf-8"><title>中環在線：平保開位畀陳鏡沐 - 李華華</title></header><body><h1>中環在線：平保開位畀陳鏡沐 - 李華華</h1><p>華華最近同中環炒房人飲茶吹水，聽聞資深財資界人士、渣打香港前董事總經理陳鏡沐（Woody）已經重出江湖，最近加盟中國平安保險（2318）旗下平安保險海外（控股）嘅新設職位，出掌財資部主管。<br>咁都合理嘅，內地落閘防走資，匯出資金變得十分困難，中資企業財力夠大，自然可以喺境外搞掂融資借貸，從而造就大型中資機構喺海外擴展嘅需要。</p><p>office搬去ifc</p><p>平保海外（控股）原本喺中環遮打大廈，據講早前亦搬咗去ifc，租咗成層樓、約3萬平方呎做新office，面積大咗，睇嚟平保董事長馬明哲諗住大展拳腳。<br>華華向Woody查詢新動向，佢就笑而不語，未有正面回應，只頻頻話多謝關心。<br>有30年財資經驗嘅陳鏡沐，以往經常亮相傳媒，分析外滙利率證券等市場走勢，佢亦做過好多間中外資行嘅炒房高層、主管，包括滙豐、大新、信銀國際同渣打；喺獅子行嘅年代，佢就曾經喺現時集團舵手歐智華（時為滙豐銀行司庫）麾下工作。<br>Woody喺2014年底，由信銀國際過檔渣打，唔好彩撞啱集團全球裁員瘦身，四分一董事總經理級別高層要離職，結果未坐夠1年，前年10月就同渣打拜拜。家陣農曆年前復出，認真戥佢高興！<br><br>李華華<br>mailto:LiWaWa@AppleDaily.com</p></body></html>