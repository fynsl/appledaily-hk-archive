<html><header><meta charset="utf-8"><title>E-Kids復出MK開騷阮民安哽咽悼亡母</title></header><body><h1>E-Kids復出MK開騷<br>阮民安哽咽悼亡母</h1><p>由阮民安（Tommy）、林詠倫（Alan）、郁禮賢（Tim）組成的MK-Pop組合E-Kids拆夥逾十年，去年重組，前晚在旺角麥花臣場館舉行一場復出騷，入座率有9成半，譚詠麟拍片鼓勵他們：「E-Kids到今時今日竟然再開演唱會，做人要鍥而不捨先成功。」<br></p><p>Tim奉子成婚
</p><p>三子在台上抽水笑同晚的BIGBANG騷混亂遲入場，Alan唱了幾句太陽的《eyes nose lips》，而早年抄G-DRAGON造型的Tommy就唱《Crayon》惡搞版《踩唔死我》。演唱會上，E-Kids亦有玩時事，Tommy獨唱《差一點我們會飛》時，更播出佔領運動片段。<br>接近尾段，Tim宣佈與女友結婚，更將會做爸爸，實行同Tommy睇齊。Tommy又自彈自唱《錯愛》紀念去年因癌病過世的母親，他哽咽說：「我由98年加入娛樂圈，組成E-Kids，去到06年，人生出現咗好大嘅錯誤，令到好多喜歡我、唔認識我嘅人對我有呢個標籤。而呢個標籤，相信除咗我最難受，就係我爸爸媽媽，因為我媽媽一路唔贊成我入娛樂圈，18歲時送我去紐西蘭讀書，但當時我決定返嚟做歌手，媽咪好失望，試過食飯嘅時候，故意唔擺我個位。我知道佢離開時仲係好擔心我呢個衰仔，我今日好努力想做好自己，即使媽咪唔喺度，我相信佢都會好開心，我會乖㗎喇！」<br></p><p>三人零歌酬</p><p>完騷後，E-Kids在後台做訪問時透露今次是零歌酬：「自願將啲錢放落製作度，其實演唱會搞手話我哋咁窮，勸我哋收番啲錢，不過我哋最後都冇要，希望出嚟效果滿意。」<br>採訪：曹家誠<br>攝影：仇志德</p></body></html>