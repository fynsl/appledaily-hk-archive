<html><header><meta charset="utf-8"><title>笑到最後：即戒語音訊息毒癮 - 高明</title></header><body><h1>笑到最後：<br>即戒語音訊息毒癮 - 高明</h1><p>科技發展多數令人類進步，但少數嘅科技唔單止令人類退步，更加有反智嘅趨勢。近年最差嘅科技，要數WhatsApp嘅語音訊息功能。WhatsApp創辦人Jan Koum講過，簡單就是美，最初並無太多無謂功能。後來，騰訊（700）嘅微信有一鍵語音訊息功能，WhatsApp要同人競爭，就喺2013年中引入咗一鍵語音訊息功能，簡單事複雜化從此開始。<br>語音留言嘅問題，係方便自己，麻煩人哋。對接聽人來講，至少有兩樣嘢麻煩，首先無啦啦扣咗我嘅數據，有網站粗略估計語音訊息耗用嘅數據係文字嘅57倍。為咗你方便打少幾隻字，就消耗咗我嘅寶貴數據，而近乎無限嘅電話分鐘就冇用到。<br>其次，WhatsApp本意係流動，即係個人會行會走。香港大部份地方都係背景嘈雜，收訊者喺街度要聽一個語音訊息，至少要聽三次先知你講乜。如果傳話人改為打字，我望落去一兩秒已經睇晒。<br><br>商業用先至係災難。WhatsApp留言本身最大嘅優點，係可以搜尋紀錄。老實講，一個正常打工仔，一日處理十零廿個問題好閒，如果WhatsApp彈一次出嚟，就要優先處理，基本上就冇可能完成一件事。AI快將取代人類，人類仍有嘅價值就係將事件排先後。<br>WhatsApp嚟嘅指令，如果係用文字寫就有得search，可按先後跟進。用語音訊息叫人做嘢，大前提係假設人哋會即做。問題嚟喇，如果件事係咁趕急，點解唔打電話呢？<br>另一個商業問題係，語音訊息根本唔可以喺開會見客嘅時候聽。有時候，開會耷低頭WhatsApp人都係想對方通一句水，咁present嘅時候有得執漏。如果對方選擇語音訊息的話，就失去通水嘅效用，幾億嘅刁隨時因一事貪方便錄音而失去。<br>洋人有句說話，叫New Year Resolution，即係新年決志。對於中國人來講，每年嘅開端都要過咗農曆年假先算，新年決志，WhatsApp語音訊息係毒癮，不可一、不可再，戒咗佢啦。<br><br>高明<br> http://www.fb.com/bigricetea <br>本欄逢周一刊出</p></body></html>