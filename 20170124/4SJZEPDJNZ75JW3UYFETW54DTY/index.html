<html><header><meta charset="utf-8"><title>大棋局：中美隨時爆貿易戰 - Mr. Tregunter</title></header><body><h1>大棋局：中美隨時爆貿易戰 - Mr. Tregunter</h1><p>特朗普揚言美國唔需要TPP，但好可能同中國打貿易戰。美國點解視中國為假想敵，因為覺得中國走數。曾幾何時，美國想扶持中國實行聯中制蘇政策。中國經濟之所以崛起，美國助力極大。<br>冷戰時代後期，美國發覺同蘇聯隻揪太傷元氣，而中國同蘇聯之間亦產生嫌隙，於是美國扭轉外交政策，實行聯中制蘇。由尼克遜總統訪華開始，就係中國經濟準備冒起之時。<br><br>全球人口70億，中國人口13億，即係話每5個人就有1個中國人。中國市場全球最大，史上最大。美國部份經濟學家曾真心相信，一旦中國開始富有，齋做中美貿易已夠發達。而且過去經驗證明，只要民眾開始富有就會追求民主制度保障，所以唔使怕中國會永遠獨裁。但結果中國有錢人追求民主保障用另一種捷徑，就係移民美國。<br>昔日美國對中國經濟扶一把，為嘅係富有後的中國市場。自中國加入WTO後，在美國立場，中國市場開放程度遠遠不足。用一個簡單講法，進入中國條喉幼，中國輸出條喉粗，係一種不對稱狀態。於是美國先有TPP，後有貿易戰諗頭。<br><br>TPP同貿易戰係一件事之一體兩面。TPP聯合他國孤立中國，但當所有人孤立你時，那已經唔係孤立而係一種包圍。所以TPP係用柔性嘅方法逼中國回歸美國規則，你唔回歸就被孤立。貿易戰相反，係用剛性嘅方法逼中國妥協。中國出口多為低附加值產品，只有5%至10%利潤，美國一實行關稅，中國冇得守。大摩以15%、30%、45%三種關稅稅率推算，中國對美國出口將會分別下降21%、46%、72%。兩者目的一樣，手法唔同。<br>當初中美建交，其中一個條件就係尼克遜承諾「一個中國」原則。所以特朗普話唔一定支持一中原則，又話同俄國有偈傾，恐怕唔係隨口講。美國支持一中原則，係要中國跟美國規則。但中國已不甘於此，呢個先係問題所在。<br><br>Mr. Tregunter<br>本欄逢周二刊出</p></body></html>