<html><header><meta charset="utf-8"><title>智取大市：通脹的十字路口 - 晉佳</title></header><body><h1>智取大市：通脹的十字路口 - 晉佳</h1><p>軍工、汽車，以至商品及糧油等通脹概念股跑出，仲要升到破晒頂。究竟資金湧入通脹概念股嘅趨勢，係開始還是終結？<br>通脹概念股可以得升幾遠，視乎業績能否實實在在地交到數。單睇中糧油（606）中期業績同埋月初發表嘅盈喜公告，就能發現今次基本因素突變，來得突然。<br>回帶番去中糧油舊年中期業績報告，講起下半年展望，生化業務方面曾經表示「市場需求低迷局面預計仍將持續」；小麥加工業務亦提到「在產能過剩未有明顯改觀背景下，行業盈利能力全面改善仍將受到制約」。<br>去到今年初盈喜公告，講法大為轉變：「通過持續的市場開拓、區域深耕及營銷協同，有效應對行業需求增速放緩格局，本集團米麵油、麥芽、飼料原料等主要產品銷量顯著增長，綜合開工率大幅提升」。口徑有咁大改變，似乎因為下半年行情好到高層始料不及。<br>上游原料價格上漲嘅趨勢已經實現，下一步關鍵，係原料加價能唔能夠成功轉嫁至最終消費者？得嘅話，通脹概念股呢股升浪，仲有得玩落去。<br>撇除難以解開嘅基本因素，只談走勢，中糧油盈喜之後，周一股價再度破頂，反映投資者重視盈喜所發出嘅利好訊息，而成交踏入今個月先剛剛活躍起嚟，似乎強勢未完，可待調整吸納。<br><br>晉佳<br> http://fb.com/advanceguy1 </p></body></html>