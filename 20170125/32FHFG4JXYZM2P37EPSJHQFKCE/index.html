<html><header><meta charset="utf-8"><title>財女手筆：粒粒雪糕的關公手段 - Melody</title></header><body><h1>財女手筆：<br>粒粒雪糕的關公手段 - Melody</h1><p>美國總統特朗普，經常威嚇全球商家，要留美投資，如果唔係就收重稅，不過，原來特朗普所選的白宮發言人，亦有狂人影子，仲要係因為一杯雪糕，係Twitter鬧美國公司鬧足五年！<br>新上任的白宮發言人斯派塞（Sean Spicer），大家可能未好了解佢，只係知佢疑似老作特朗普就職典禮的出席人數！不過，美國網民就已經對斯派塞的雪糕口味好熟悉，皆因有人發現斯派塞過去五年來不斷鬧美國粒粒雪糕Dippin' Dots，呢件事一被揭發，Dippin' Dots CEO即時出面救火。<br><br>事緣呢位新白宮發言人好鍾意雪糕，早於2010年前不斷投訴自稱是「未來雪糕」的粒粒雪糕，一路講講講，由2010年講到2015年，其實明顯佢係死忠fans。有一日，佢可能買唔到想食嘅雲尼拿粒粒雪糕，又上twitter鬧過，不過今時唔同往日，白宮發言人一句投訴，可能會毀滅呢間公司。<br>Dippin' Dots CEO即時發出公開信，用安撫發爛渣小朋友嘅口吻，話「明白鍾意雪糕口味售罄等同國家級危機」，仲話多一個朋友好過多一個敵人，話好想可以請成個白宮及新聞官食雪糕，最後送多句「一定有齊所有你鍾意嘅雪糕口味」，死未？<br><br>雪糕公司想以呢封公開信希望解決「關公」，安撫完白宮小朋友，公開信中最最緊要，強調自己係美國製造、由數百美國勤力工人製成，仲話過去三年銷售有雙位數增長，證明有創造職位及工作機會，仲順道希望安撫埋大朋友特朗普，唔好嬲豬，好未？<br>註：文中的粒粒雪糕，非香港經常見到嘅Mini Melts，Mini Melts是美國粒粒雪糕Dippin' Dots的競爭對手。<br><br>Melody<br> http://www.facebook.com/whichroad <br>本欄逢周三刊出</p></body></html>