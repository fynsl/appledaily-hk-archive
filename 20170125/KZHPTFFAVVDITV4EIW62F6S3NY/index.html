<html><header><meta charset="utf-8"><title>收市閒情：「我職業係KOL」 - 千頌C</title></header><body><h1>收市閒情：<br>「我職業係KOL」 - 千頌C</h1><p>今時今日，唔使識marketing，但只要你識得marketing自己，你都可以做到所謂KOL。任憑你係素人、肥人、窮人定衰人，facebook儲夠十幾廿萬like；Instagram有一萬幾千follower，大把品牌自動送上門，廣告客戶令你身家一鳴驚人！<br>無他，電視、平面廣告冇人睇兼無數得計，科水畀所謂KOL，出一隻post後feedback全部有晒big data，廣告同事交畀老細時又好好睇睇，「嘩！我哋今次campaign好成功呀！有咁多咁多like」。<br>當然市面有好多KOL，真係好努力做到佢份job，因為專業所以專注，全方位幫客吸like呃like。不過你試吓同啲廣告業內人事傾多兩句，你就發現唔少「女王KOL苦主」。<br><br>如果去食老麥係笑容免費供應，咁樣「同得啲KOL夾嘢，俾佢西面就預咗」。冇錯，呢句來自關公界人士肺腑之言，「其實我畀佢西面都冇所謂，但連對到個客都係西面當say hi，然後就行走，呢啲係個人修養問題」。唉，睇開啲啦，人哋係女王，你見到佢真人，行運行到落腳趾尾喇!再者KOL同品牌之間，明買明賣，講修養略嫌虛偽。<br>好喇，marketing兄弟又講兩嘴，「你點會估到，有人今日幫我公司出個post，宣傳呢部機；然後第二日一個轉身射我三分波，同佢啲粉絲明示暗示，前一日出post部機其實唔好用呀」。人家是真性情，你懂甚麼？冇錯，喺網絡世界真性情係大晒，大到做KOL可以咁樣。<br><br>講多次，有好多KOL都係有禮貌有品，但亦有人一朝得志，活喺自己世界，一句「我係KOL我有fans」，就唔記得咩叫禮貌、咩叫有品，喺玩真性情嘅世界，好易會露底。<br>KOL全寫「Key Opinion Leader」，呢個朵理論上講緊一個人嘅影響力大到可以影響埋其他人。邏輯上做KOL係被動而非自封，如果人哋問你做邊行，你講一句「我職業係KOL」，感覺上就好似你同人講，「我職業係聖人」一樣。<br><br>千頌C<br> http://www.fb.com/winbigwok <br>本欄逢周三刊出</p></body></html>