<html><header><meta charset="utf-8"><title>《壽星仔》之父去世作品調皮抵死　出書提攜後輩</title></header><body><h1>《壽星仔》之父去世<br>作品調皮抵死　出書提攜後輩</h1><p>【本報訊】香港著名漫畫《壽星仔》原作者上官小強（原名陳國賢）於本月中因病逝世，終年66歲，遺孀在社交網站宣佈死訊「大家熟悉的『壽星仔之父』上官小強，於本月十三日因病與世長辭……」上官小強已定於下月11日在紅磡世界殯儀館設靈。<br>記者：何永寧</p><p>當年獲上官小強一手提攜的甘小文昨日接受《蘋果》電話訪問時，證實上官小強離世消息。他說：「係呀，聽到群組啲朋友講，邱福龍喺佢fb都有講。佢係我伯樂，當年成班𡃁仔畫漫畫冇地方登，佢出咗本小強漫畫，我哋成班𡃁仔至有地方登作品。當時同本《壽星仔》拍住上。」曾經是上官小強老闆、《龍虎門》作者黃玉郎表示印象中的小強好斯文，感覺很書生型，不過作品壽星仔卻非常調皮兼抵死。他還跟同期的漫畫家有很大分別，他說：「佢係一個生產力、產量都好正常嘅漫畫家，我哋個個都三更半夜畫，佢就好正常朝9晚5時間，對佢離世感到好可惜。」<br>漫畫家鄺志德表示小強一直都熱心出席活動，差不多每趟都會出現，不過近半年開始身體轉差，早幾日在九龍公園漫畫星光大道舉行的周年活動亦沒有出現，他說：「星光大道豎立咗強哥嘅壽星仔、黃（玉郎）先生嘅王小虎、馬榮成嘅步驚雲，今年以為強哥唔得閒。佢係後輩好尊重嘅畫家之一。」他透露小強兩年前曾做過通波仔手術，他說正跟香港動漫畫聯會商談，為他舉行悼念活動。</p><p>近半年留醫低調養病</p><p>據知上官小強近半年身體欠佳，住醫院一段時間，有些朋友想探病，其妻代強哥婉拒好意，稱想低調養病。大半年前，眾人為他舉行「壽星仔」fans聚會，活動前上官小強發燒入院，差點令活動取消，不過之後他見情況好些，即堅持繼續，不想令fans失望。可惜最後還是難敵病魔離世。</p></body></html>