<html><header><meta charset="utf-8"><title>中環在線：袁彌明百貨店搞上市　 - 李華華</title></header><body><h1>中環在線：袁彌明百貨店搞上市　 - 李華華</h1><p>人民力量前主席袁彌明（Erica），由娛樂版轉到政治版，再殺入財經版！話說Erica創辦嘅「彌明生活百貨」，剛遞交創業板上市申請。</p><p>3年內開多6間舖</p><p>Erica公司喺銅鑼灣、旺角、尖沙嘴、沙田、荃灣、元朗各有一間舖，上市最主要係想籌集資金，喺3年內開多6間舖，即係比目前規模增加一倍喎。<br>Erica好謙咁話，都唔算係好aggressive，一直都有審慎決定擴展步伐。自從政改被否決之後，佢有更多時間，專心打理自己生意，諗吓諗吓，咪籌備上市囉。佢依足程序，由於上市申請文件，一個字都唔錯得，所以佢最近幾個星期都要去印刷商度坐定定睇實。<br>根據初步招股書，Erica同家姐袁彌望由2009年開始，開設首間「彌明生活百貨」，用佢自己做嘜頭兼代言人，主要賣護膚化妝品，Erica亦親身上陣，拍片介紹產品，冇試過就唔賣咁話。<br>老闆姊妹花身邊，仲有兩位非執董傍住。Erica丈夫、網台「謎米」前行政總裁林雨陽會幫手提供市場營銷策略意見，Erica甜甜笑話，丈夫對上市一事「默默支持」；跟袁彌望同住嘅張肇漢，就為零售店提供營運策略意見。<br><br>李華華<br>mailto:LiWaWa@AppleDaily.com</p></body></html>