<html><header><meta charset="utf-8"><title>一路一帶：噚晚Kelly鬧得我好啱…… - 斯郎</title></header><body><h1>一路一帶：<br>噚晚Kelly鬧得我好啱…… - 斯郎</h1><p>噚晚Kelly鬧得我好啱，文化差異係唔應該共融，要保持獨特性，唔係點支煙，飲啖酒就解決到。利申，女主角Kelly，香港人，今年32歲。Kelly自梁振英當選特首後，四年多以來都處單身狀態，親朋戚友怕Kelly成為單身剩女，於是喺馬家村嘅親戚介紹咗個男人畀佢識，叫阿Jack。<br>Jack係港漂一名，以前喺北京做英文老師，兩人加咗WeChat後好好傾，好快約咗出嚟食飯。Kelly隆重其事，化行妝，襯好衫出門口，去咗事先約好嘅餐廳見面，兩人年紀相近，Jack說得一口流利英語，仲有宏大理想，希望打拼一番事業，Kelly本以為Jack係筍盤，芳心暗許，覺得同內地人拍拖都冇問題啫。食完飯後，兩人埋單，都話有時間再約。<br><br>但自從見面後，Jack就好似「404 not found」咁，消失於Kelly嘅WeChat，連朋友圈都冇埋。Kelly大惑不解，明明無講錯半句傷害兩地同胞嘅說話，食飯又爭住埋單。過幾日後，親戚來電，大數Kelly不是：「個男仔筍盤嚟，點解你唔好好把握機會？你淨係叫貴嘢食，又着名牌靚衫，化行個妝，人哋會覺得你係大使唔識慳家嘅港女！」<br>Kelly當堂嚇一跳，然後得啖笑；原來親戚問番個筍盤男點睇，男仔認為女方太貪慕虛榮：「佢又化妝，又滿身名牌，只會點貴菜，完全不懂得節儉，這種女仔根本不適合結婚。」<br>「你估我好恨做馬太？阿Jack你收檔啦！」Kelly聽完覺得晴天霹靂，原來使自己着自己，忠於自己，只係冇按照Jack嘅意願去揀最平嘅嘢，買衫一向幫襯本地牌子，未試過淘寶，咁就係Jack口中不懂得節儉的女人。<br>Kelly覺得好匪夷所思，女人天生鍾意扮靚，自己化妝都係出於禮貌，着番件靚衫都係尊重場合，至於點貴菜，間餐廳係一齊揀嘅，如果太貴，點解當初唔去食Café de Coral？<br><br>「其實我都係希望未來50年不變啫！」Kelly覺得要過以往的生活，唔明白點解拍拖、結婚、做咗人老婆，就要降低自己生活，佢認為要高度自治，要財政獨立，婚姻同融合，應該創造出1+1=3，而唔係付出一倍努力，收唔到回報，仲要感恩你送水送糧。Kelly同Jack兩個價值觀不同層次，生活同家庭觀念都唔一樣，夾硬要拍拖根本冇運行。<br>其實過去幾年，香港出現好似Kelly同Jack之間的矛盾，港人底線不斷受到挑戰，未來兩個月對香港命運好關鍵，究竟新特首能否從香港人出發，守住香港的核心價值？3月自有分曉。最後預祝各位讀者雞年行大運。<br><br>斯郎<br> https://www.facebook.com/oneroadonebelt/ <br>本欄逢周四刊出</p></body></html>