<html><header><meta charset="utf-8"><title>財金冒險號：寧做廢青不作樓奴 - 笑笑生</title></header><body><h1>財金冒險號：<br>寧做廢青不作樓奴 - 笑笑生</h1><p>有個82歲婆婆，一炮過530萬銀買咗個荃灣新盤，話「驚銀紙貶值」。喺香港呢片彈丸之地，買磚頭唔單止抗通脹，更係發達嘅不二法門，呢種傳統智慧，婆婆奉為真理毫不出奇。奇在點解要買新盤？呢個新盤預計年半後至收樓，期間嗰530萬銀一個仙利息都無，倒不如買個二手盤即時放租收息。<br>其實今日唔係想講投資，係講人生目標。婆婆唔係富二代，可以一炮過買樓，全靠「捱，後生時打好多份工，每晚瞓兩個鐘」。婆婆「努力工作、量入為出、努力儲錢」，固然係美德，而佢寄語時下年輕人要「人望高處」，幾時講都啱，但潛台詞係「你哋好似我咁死慳死抵，終有一日都買到樓」，就十分不合時宜。<br><br>婆婆嗰一代香港人，後生時未有公屋，可能住木屋，又無綜援，手停口停，日捱夜捱係為咗「生存」。時下年輕人，縱有百般鬱悶，總算衣食無憂，講究「生活」。雖然人人都要住，唔想「幫人供樓」，就自然想買樓，有調查話超過一半80後想喺三年內在港置業。但係想還想，佢哋會為咗買樓，以婆婆為榜樣嗎？咪玩啦，連去少次日本都未必肯啦！對於大部份後生仔來說，樓價已超離地，18年不吃不喝至買到樓，而飛一轉日本狂食喪買，不過花一萬幾千，不如及時行樂。你話我廢青，我笑你樓奴。<br><br>笑笑生<br>mailto:sneeringman@gmail.com<br>本欄逢周四刊出</p></body></html>