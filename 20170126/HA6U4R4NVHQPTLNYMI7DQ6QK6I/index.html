<html><header><meta charset="utf-8"><title>【馮仁昭四圍超】霆鋒鑊氣牛河一萬蚊一碟</title></header><body><h1>【馮仁昭四圍超】霆鋒鑊氣牛河<br>一萬蚊一碟</h1><p>謝霆鋒、韓星鄭容和同衛詩雅噚日喺中環大牌檔，宣傳新戲《決戰食神》，霆鋒更即場煮乾炒牛河做慈善義賣，每碟一萬蚊，佢炒咗三碟，現場吸引近一百名粉絲圍觀。霆鋒就話之前喺屋企準備食材：「喺屋企準備咗風乾牛肉，風乾咗牛筋兩個鐘頭，牛筋用空氣鍋煮咗似骨膠原片，好有益，以前細個住沙田，都有去隆亨邨食大牌檔，好鍾意大牌檔爐火，屋企冇咁有鑊氣。」<br>衛詩雅即場問霆鋒會唔會收徒弟，又說：「碟牛河賣一萬蚊，我食咗一嚿，都一千幾，食落似牛肉乾好好味。」在旁嘅鄭容和就大讚霆鋒廚藝，以韓語表示：「以前不懂烹飪，現在有濃厚興趣，間中會煮麵，想學整餃子，拍戲時霆鋒還弄蘋果批給我吃，味道難忘。」</p><p>避談王菲</p><p>霆鋒同鄭容和喺戲中有唔少對手戲，佢哋講番自己語言，三頁半紙對白都冇NG，鄭容和表示：「完全不知他說甚麼，是看他的表情，以及綵排過，記着他講到哪個音接下去。」霆鋒透露新年會喺香港過，之後要返內地十八個城市宣傳。問到會唔會同女友王菲一齊過年，佢就話唔答。<br>撰文：馮仁昭</p></body></html>