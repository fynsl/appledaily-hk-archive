<html><header><meta charset="utf-8"><title>巨胸翠如自製36F大心口裙跌波邊</title></header><body><h1>巨胸翠如自製36F大心口裙跌波邊</h1><p>鄭丹瑞執導賀歲電影《小男人週記3之吾家有喜》前晚假九龍塘舉行首映，「巨胸翠如」鄧月萍（Larine）超deep V拋胸登場，由心口開到腰部兼大露背，36F波邊巨到跌出衫，搶盡封胸上陣的女主角周秀娜風頭，站在商場樓上的途人睇到嘩嘩聲，不停用手機喪影。<br>巨胸翠如風騷說：「條裙係自己整嘅，一直都好鍾意整衫，仲想讀番書學fashion design，希望創立自己嘅品牌，所以今日先膽粗粗整件衫，出席首映都好緊張。」問到是否做性感女神？她說：「娜姐係性感在骨子裏，佢先係性感女神，自己接棒做武打女神，因為選美時都有打，但自己胸部好似唔係好符合。」</p><p>周秀娜唔肯做女神</p><p>娜姐坦言第一次睇《小男人週記》才4歲：「呢部戲好貼近生活，旦哥本來話搵我做女神，我梗係唔肯，不過今次角色同以往唔同，所以先做。」問到是否要性感？阿旦笑說：「淨係畀underwear佢着。」娜姐就爆有場戲要壓在阿旦身上攞利是，問阿旦是否刻意安排？他笑言：「唔止一場，娜姐知道我唔係博佢懵，港產片係咁啦。」<br>前晚捧場有佘詩曼、岑日珈、阿旦兩個囡囡鄭瑤及鄭珉等，岑日珈跟經理人公司老闆王弼燮傳緋聞，吳若希（Jinny）被爆為59歲股壇狙擊手王弼燮（Jason）慶生，問最近有否跟老闆飯敍？岑日珈坦言：「聖誕節party有一齊慶祝。」新年會唔會見面？她說：「都會，喺公司團拜，好多人一齊。」</p><p>岑日珈指老闆單身</p><p>對於吳若希和Jason合照曝光，岑日珈說：「見到相都有啲愕然，因為呢兩年老闆生日都係同我哋同事一齊慶祝，Jinny冇出現過。」問有否去Jason屋企切蛋糕？她說：「冇，因為自己近呢兩年先識Jason，每次活動都係和同事一齊，冇去過佢屋企，相信呢張相係過去式。」會否相信兩人拍拖？她說：「唔知，你哋問番Jinny同Jason，不過Jason係單身，佢哋應該都係朋友，自己都會避忌，因為佢係公司其中一個老闆，同佢傳緋聞對自己形象唔係咁好。」<br>採訪：張俊銘<br>攝影：陳慧安</p></body></html>