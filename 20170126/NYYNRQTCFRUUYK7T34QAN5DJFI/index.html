<html><header><meta charset="utf-8"><title>趕得切猴年出世吳忻熹順產誕B再做人母</title></header><body><h1>趕得切猴年出世<br>吳忻熹順產誕B再做人母</h1><p>現年42歲嘅98年港姐季軍吳忻熹（前名吳文忻），6年前嫁畀有「南丫島王子」之稱嘅金融才俊陳劍陵，3年前仲生咗囡囡陳芊彤（Scarlet），佢一直有意再追多個佢，去年成功有孕，預產期係下農曆新年後，腹中B女昨日突然搶閘出世，提早咗成3個禮拜，由雞女變猴女。吳忻熹經過休息，昨晚喺facebook貼相報喜。<br> <br>吳忻熹仲分享咗BB靚相，樣子精緻，同媽咪生得餅印一樣，第二次做媽咪嘅佢留言：「陳施辰Season Chan，趕着出來逗利是，今朝急不及待要趕出來同大家見面，Season好合作，朝早7點幾穿水，媽咪喺屋企慢慢執嘢，冲埋個涼，成9點幾先去醫院，入到醫院原來已經開到3度，10點幾11點打完無痛已經開到7-8度，11點半等到醫生來開始生，12點就出世了！今次笫一次試順產，真係順利到不得了！原本是雞女的你，原來你是一隻馬騮女！Welcome to our family n wish u healthy n happy ever after!!! 」相中所見剛剛生完嘅吳忻熹臉色紅潤，好精神，然做咗家姐嘅Scarlet好開心，係咁護住妹妹，好有家姐仔風範。<br> <br>《蘋果》昨晚致電吳忻熹，佢好興奮話：「今朝穿水，同時有陣痛，我上一胎係剖腹，未試過順產，今次仲一早book定開刀，估唔到係順產。」囡囡提早出世，趕住逗利是唔蝕底，但咁樣係咪打亂媽咪陣腳，佢話：「我其實都未買齊啲嘢，但OK啦，今日順產好快，好開心。好彩我搵定咗陪月，同佢講咗我可能會早生。」由於囡囡早產咗成3個禮拜，佢體只有5磅多，但好健康，母女平安，明日仲可以趕及年三十晚返屋企，一四口團年迎雞年，恭喜恭喜。</p></body></html>