<html><header><meta charset="utf-8"><title>梁佩瑚才氣逼人棄影讀法律寫作導演瓣瓣掂</title></header><body><h1>梁佩瑚才氣逼人<br>棄影讀法律寫作導演瓣瓣掂</h1><p>46歲港姐出身嘅梁佩瑚，除咗美貌，原來佢都真係周身刀，名副其實嘅美?與智慧並重。<br> <br>1989年，梁佩瑚參與香港小姐，當年參選時自稱擁有「心形嘴」奪得季軍，同屆嘅港姐冠、亞軍分別係陳法蓉同朱潔儀。梁佩瑚之後仲代表香港參加世界大學小姐競選，並得到「魅力小姐大獎」。其後佢就加入咗無綫，但作品並不多，最為人熟識嘅相信係處境劇《同居三人組》嘅程安珮。<br> <br>93年離開無綫，轉投永盛娛樂，向影壇發展，但梁佩瑚突然又棄影從商，擔任時裝公司公關同市場推廣。直至98年，仲走咗去讀法律，先後考取香港大學專業進修學院法律研究文憑、香港大學法律系法學專業證書同倫敦大學法律系學士。<br> <br>除咗修讀法律，佢仲有修讀過珠寶設計課程，以及鑽研繪畫中國水墨畫同書法。2001年，佢仲做埋才女，做埋作家，推出愛情小說，首本著作為《遺落在天涯海角的心》，當年佢仲接受過傳媒訪問，話一直都冇諗過自己會做作家，因為佢從小最憎就係作文，成日唔知點樣落筆寫文，但o依家佢就好醉心於寫作，佢話因為自己愛幻想，好多浪漫情節都好難喺現實生活發生，喺小說裏面出現就最好不過喇！目前梁佩瑚嘅著作已經超過六十本。<br> <br>前年佢仲做埋導演，替胞弟焯皓嘅新歌《My Lady》嘅MV做埋導演，仲請咗陸詩韻做女主角添！</p></body></html>