<html><header><meta charset="utf-8"><title>智取大市：新春升市博得過 - 晉佳</title></header><body><h1>智取大市：<br>新春升市博得過 - 晉佳</h1><p>市場信心的確增加，如果只睇住恒指喺23000點關口上落，仲以為係上落市、方向未定，實情係周二資源商品股爆升已證明整體港股向強方進發，呢一刻升勢傾斜去少數股份度，證明升市尚未全面擴散，係好事。<br>玖紙（2689）發盈喜，繼而有江銅（358）盈喜、美鋁公佈業績勝預期，仲有兗煤（1171）190億元買力拓澳洲資產，商品資源股好消息一次過井噴，呢啲消息亦加強咗通脹概念股翻生嘅證據。但好消息之下，領頭羊中鋁（2600）大成交高位陽燭縮短，似乎攰攰哋，加上商品股初起，唔代表可以直線急升一去無回頭，途中總有唞氣時間。港股新年前成交不多，資金只限於輪流炒作，睇吓會唔會翻炒同樣有通脹概念嘅食品股。<br><br>整體大市喺新年長假期前後，都仲值得樂觀，港股通南下淨買入增加，似有所圖，而長假期間可以博美股破頂後冇阻力連日快放，到時一次過反映幾日美股走勢，期望新年後直至美國議息前後時段挾得高，但去到指數股齊齊升嗰一刻，反而資金由強股流入「唔關通脹事股」，先係尾水訊號，容許且戰且走。<br>股份方面，除商品股強勢外，通脹概念嘅中糧控股（606）、盈警都冇大跌嘅東方電氣（1072），以至軍工股王者中船防務（317），都係候低吸對象。<br><br>晉佳<br> http://fb.com/advanceguy1 </p></body></html>