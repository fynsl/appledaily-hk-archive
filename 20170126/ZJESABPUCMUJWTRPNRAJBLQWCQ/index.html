<html><header><meta charset="utf-8"><title>【add】紅人主場：周汶錡　燦爛孕記</title></header><body><h1>【add】紅人主場：<br>周汶錡　燦爛孕記</h1><p>42歲的周汶錡（Kathy)可說是幸福女人人辦，名模之路無風無浪，遇上高富帥法籍老公，38歲結婚、40歲誕下混血兒子Jacques。去年如願懷上第二胎，輕輕鬆鬆、靚住陀B下月又生，「我對懷孕感覺係幾OK，生仔過程好快，湊仔仲緊要，好多嘢要學。」人生最燦爛的一章還在繼續。<br><br>採訪：林妙萍<br>造型：顏英儀<br>攝影：郭賢興<br>髮型：Debby Kwan of HAIR <br>化妝：Meegan Seak<br><br>周汶錡連續三年新年前夕到《蘋果》影相做訪問，變成紅人主場一個傳統。2015年她肚大如籮，2016年升格索媽，今次陀住七個多月身孕。</p><p>陀BB算舒服</p><p>「係喎，咁快又一年！𠵱家重咗15磅左右，同上一胎差不多，round one，round two都一樣，哈哈。」Kathy 去年11月在Instagram宣佈成功懷上第二胎，貼了可愛兒子Jacques摸她肚皮的照片：「跟大家一起分享我們的喜悅，Jacques快要做哥哥了！」<br>Kathy 續說，「同生大仔一樣，過程算係舒服嘅，冇特別嘔、唔想食嘢、心情起起伏伏咁，我對懷孕感覺係幾輕鬆嘅。」擇好日子入院開刀，老公陪入產房，至於剪臍帶重任？「繼續留畀專業人士啦，佢陪住我就得。」</p><p>最怕大仔呷醋</p><p>仔女沒所謂，「仔的話，可以同哥哥一齊長大；女的話，一仔一女當然好。」反而法國老爺最想要孫女，皆因家中四個孫，全是小男生，「𠵱家係四條King，哈哈！」<br>陀B沒難度，湊仔更多學問，新一課是教導小哥哥迎接弟妹，怕不怕大仔呷醋？「驚！好驚！其實佢都會妒忌，好似我哋抱第二個BB，佢會呷醋囉，會叫：媽咪媽咪，好似好慘咁。問咗好多家長，朋友畀咗少少貼士，叫我準備啲禮物，話係將來BB送畀佢，佢會覺得BB都咁錫佢，感情上係好啲。」<br>事先引導好重要，「其實佢唔係好明，我話你就嚟做哥哥，佢平時叫哥哥，哥哥係大人喎？咁我會同佢講，媽咪有baby喺肚，佢就好奇怪，我咪係baby？就會走去摸吓你個肚，始終佢太細，得一歲幾，未必知道。」</p><p>安胎留港過年</p><p>今胎肚皮較大，加上怕陀第二胎易早產，Kathy 婚後首次一家三口留港過新年。「往年都飛法國，執個行李，買張機票就走得，𠵱家要準備好多嘢，糕點啦、全盒啦、麻雀啦、幫佢買少少新衫咁，好忙！」<br>Jacques去年收了不少利是，Kathy會做教育基金還是為他儲定首期？「冇呀，我幫佢捐晒出去，佢啲新年利是、生日利是，都捐晒畀助學啲學生，等佢幫助啲有需要嘅小朋友。」</p><p>網紅Baby 勁PR</p><p>周汶錡18個月大混血囝囝Jacques變了網紅嬰兒，一個Ig post，隨便也吸8千、近萬likes ，一條學講法文、學打鼓短片，6、7萬瀏覽，絕對有本事收錢做網紅，Kathy說：「唔會啦，覺得好玩，想同大家分享。𠵱家佢係幾得意，好多嘢講，好天真，口齒都幾伶俐，法文、英文、廣東話，乜都講。我個囝囝似PR咁乜人都黐，好搞笑。」</p><p>更多精采時尚內容，盡在 http://add.appledaily.com 。</p></body></html>