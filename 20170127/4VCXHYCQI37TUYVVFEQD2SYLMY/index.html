<html><header><meta charset="utf-8"><title>【馮仁昭四圍超】「#mypenisblue」𤓓爆網Stephy：係歌詞</title></header><body><h1>【馮仁昭四圍超】「#mypenisblue」𤓓爆網<br>Stephy：係歌詞</h1><p>鄧麗欣（Stephy）日前同吳雨霏（Kary）為區文詩慶祝生日，將三人合照貼社交網見證姐妹情，點知tag寫住「#mypenisblue」搞出大笑話，事關penis中文解作陰莖，網友紛紛留言取笑：「阿凡達」、「笑到停唔到」、「組織壞死嗎」，不過都有網友好心提醒：「admin快啲改咗佢啦」。</p><p>「唔使咁認真」</p><p>噚日致電Stephy問究竟想寫乜？Stephy哈哈笑話：「今朝收到好多朋友send呢段新聞畀我睇，大家都覺得好搞笑，可能好多人唔知啦，呢個係一首歌，以前Cookies《Forever Friends》嘅歌詞『My Pen Is Blue』，嗰日我哋Cookies三個人食飯，我特登寫呢句，但因為hashtag冇間隔變咗搞笑囉。」<br>Stephy話自己冇唔小心：「其實我打嘅時候都知，Kary都知，我哋喺度笑，不過冇乜所謂啦，大家睇到嘅嘢唔同，唔使咁認真，大家開心笑吓咪好囉，祝大家新年快樂啦！」<br>不過Stephy都唔係第一次爆笑料，曾經喺活動講錯英文：「I am very thanks them」，早前以才女身份出書，又被發現錯字多達109個。<br>撰文：馮仁昭</p></body></html>