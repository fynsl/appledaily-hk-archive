<html><header><meta charset="utf-8"><title>異動空間：揀兩股博開紅盤 - 魏力</title></header><body><h1>異動空間：揀兩股博開紅盤 - 魏力</h1><p>年三十晚半日市，持貨有賺食糊減磅，埋個靚齋固然是指定動作，但港股本月氣勢不俗，周四再漲逾300點，創本輪反彈新高。指數看似凌厲，但不少股份於近日升市並未受惠。如本身無貨或持貨偏低，可趁機低吸，博假期後中資回歸追落後，具一定值博率。<br><br>選股方面，股價回至10日線附近，14 RSI去番50左右，成交又悶咗一輪的股份，可優先考慮，畀兩隻大家參詳一下。第一隻係中芯國際（981），月前公佈十合一時，魏力已指這是基金收貨大炒的格局，皆因今年為人工智能（AI）發展重要一年，無人駕駛、VR、機械人，芯片都是不可或缺，全球晶片股今年應是燦爛的一年；再用合股收乾散戶的貨源，炒上就事半功倍。股價由去年8月7蚊炒到12蚊，整回個多月後可再留意，博業績前再炒一轉。<br>第二隻係昂納科技（877），食緊嘅係全球5G建設投資大浪。昂納大力發展100GbE光模塊，食正未來的數據高速傳輸的需求，中泰最新報告預期，2019年100GbE光模塊將佔全球數據收發量逾50%，新產品將成為股價提供爆升動力，2015至2018年複合年增長率達46%，如此高增長股份，值得趁低吸。</p><p>魏力<br> http://www.fb.com/2012jason <br>本欄逢周一、五刊出</p></body></html>