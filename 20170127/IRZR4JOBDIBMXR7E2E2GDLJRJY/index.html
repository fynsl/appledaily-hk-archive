<html><header><meta charset="utf-8"><title>生娘不及養娘大鍾嘉晴自爆7年冇見章小蕙</title></header><body><h1>生娘不及養娘大<br>鍾嘉晴自爆7年冇見章小蕙</h1><p>章小蕙爸爸喺加拿大多倫多創辦中文電視台，所以章小蕙都擁有加拿大國籍，而佢同前夫鍾鎮濤（阿B）就喺加拿大認識，再喺88年拉埋天窗，先後生咗阿仔鍾嘉浚同阿女鍾嘉晴。<br> <br>不過章小蕙同阿B呢段婚姻，只係維持咗11年，兩人喺99年離婚，阿B仲痛斥章小蕙揮霍，敗盡身家。而章小蕙之後同商人「白頭陳」陳曜旻拍拖，阿B就同范姜結咗婚，而嘉晴喺4歲時就開始同范姜一齊生活，感情仲非常好，之後范姜為阿B生咗兩個女，待嘉晴亦視如己出。<br> <br>父母離婚，對子女難免留下心理陰影。阿B同章小蕙離婚之初，嘉浚嘉晴對母親的離開耿耿於懷。2011年，范姜與同住麥當奴道半山樓的章小蕙胞妹章小婉狹路相逢，兩人在大堂嘈交，最後更鬧上警署。<br> <br>嘉浚嘉晴在事件中極力維護范姜，嘉晴更稱已7年冇見過生母章小蕙：「我媽說她回港保護我？？？…我現在16歲，我諗我不需要她任何保護，我至少7年沒見過我媽，她又怎樣會突然為我回來？」。對於有人暗示范姜打她，嘉晴當時回應傳媒就說：「冇件咁嘅事發生過，佢對我好好，不嬲好錫我。」<br> <br>章小蕙與女兒關係疏離，但與嘉浚關係就較好。現年26歲的嘉浚跟章小蕙生活；至於鍾嘉晴，之後喺活動上話其實冇嬲過媽咪，仲貼過哥哥同媽咪嘅合照上社交網，證明親情係可以化解晒啲芥蒂㗎。</p></body></html>