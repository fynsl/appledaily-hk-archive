<html><header><meta charset="utf-8"><title>【跟Emma Stone遊洛杉磯】一日去晒《La La Land》取景地</title></header><body><h1>【跟Emma Stone遊洛杉磯】<br>一日去晒《La La Land》取景地</h1><p>歌舞片《星聲夢裡人》(La La Land)喺奧斯卡頒獎禮有14個提名，電影喺美國亦頗受歡迎，當地傳媒大讚導演戴米恩查素（Damien Chazelle）拍出洛杉磯超靚嘅一面，佢哋取景嘅地方現已變成fans熱點。我哋精心安排咗「LA LA LAND自駕一日遊」行程，有晒時間表同詳細地址，等大家遊洛杉磯時可以去晒戲中最靚嘅場景。<br>記者：黃芷蔚</p><p>09:00 洛杉磯市中心取車<br>要體驗Mia（Emma Stone）同Sebastian（Ryan Gosling）洛杉磯追夢生活，一定要租埋佢地揸嘅車！Ryan嘅古董車型就型，但唔方便愛嚟自駕遊，反而Emma揸嘅日產車Toyota Prius實用得多，當地好多人都係揸呢個系列嘅車，上租車網一搵就搵到。<br><br>09:30　開場歌舞公路<br>地址：Interstate 110, Los  Angeles, CA 90061 <br><br>男女主角相遇嘅地方，現實正如開場歌舞戲一樣，呢一帶嘅公路真係經常塞車，戲組租借咗兩條公路Freeway 110同105兩日嚟拍攝。呢場戲用咗一鏡到底手法，拍攝時又正值炎熱夏天，成為最難拍嘅一場戲。聽住Another Day of Sun嚟塞車，心情應該會好啲啩？</p><p>11: 00　Angels Flight（男女主角KISS位）<br> 地址：351 S Hill St, Los Angeles, CA 90013<br><br>佢哋拍拖時曾經喺火車上錫錫，嗰度就係曾經堪稱「世界上最短鐵路」嘅Angels Flight，鐵路只有99米長，建於1901年。點解話係曾經？因為由於安全理由，Angels Flight早於2013年關閉，劇組好辛苦先申請到重開拍攝，不過時至今日好多遊客仍然會去車站留影。</p><p>12:00 The SmokeHouse（男主角彈琴餐廳）<br>地址：4420 Lakeside Dr, Burbank, CA 91505<br><br>食lunch時間到！揸30分鐘車去到男主角兼職彈琴嘅餐廳（片中叫Lipton's)，戲內佢因為彈自己鍾意嘅音樂，而被J.K. Simmons飾演嘅經理炒魷。餐廳SmokeHouse早於1946年開業，依家逢周末都有樂手駐場。由於同華納片場只係十分鐘路程，好多明星會過去食飯，最好上網book定位，據知嗰度嘅ribs係唔錯㗎！</p><p>14:00　華納兄弟片場（Mia返工咖啡店）<br>地址：4000 Warner Blvd, Burbank, CA 91522 <br><br>食完午飯就行去華納片場參加佢哋嘅Studio tour，過程約3小時，成人收費62美金(詳情可上佢哋網站)。Mia因為想做演員而喺片場coffee shop返工，間鋪頭係搭建嘅，不過Mia向Seb介紹對面係《北非諜影》(Casablanca)拍攝過嘅窗口,就係真嘅，導演都係因為呢個窗口先揀喺對面取景咋！另外你可以去埋男女主角行過嘅Stage 6影棚，經典歌舞片《42nd Street》都係喺呢度拍攝。</p><p>18:30　Cathy's Corner （踢躂舞山頭）<br>地址：Mt Hollywood Dr, Los Angeles, CA 90027 <br><br>睇過嘅朋友一定記得兩人鬥戲跳踢躂舞一幕，呢個角落位於格里菲斯公園（Griffith Park），片場過嚟約10分鐘車程，戲入面嘅櫈現實係冇嘅，但呢個位置可以睇晒洛杉磯景色，如果想睇日落嘅朋友事前要check定當日日落時間。</p><p>19:00 格里菲斯天文台（星空跳舞戲）<br>地址：2800 E Observatory Ave, Los Angeles, CA 90027<br><br>LA呢個天文台因為日頭夜晚都一樣咁靚，出晒名係情侶拍拖聖地。《阿飛正傳》、《未來戰士》、《變形金剛》都曾經係度取景。天文台免費入場，想好似主角咁睇埋天文劇場，每人7蚊美金。</p><p>21:00　The Lighthouse Cafe (男主角最愛Jazz Bar)<br>地址：30 Pier Ave,Hermosa Beach, CA 90254<br><br>Mia因為Sebastian而認識爵士樂，兩人成日去一間bar跳舞彈琴，呢度本身真係叫Lighthouse，位於赫莫薩海灘，事實上亦係當地出名嘅爵士酒吧，1949起就開始有表演，去朝聖加食晚飯就perfect！</p><p>23:00　Hermosa Beach Pier（男主角獨唱City of Stars）<br>地址：1 Pier Ave, Hermosa Beach<br><br>食飽飯就散吓步啦！一行出去碼碩，就係Seb唱住主題曲行嘅海傍喇，聽住"City Of Stars"，吹住海風，呢日行程就圓滿結束！</p></body></html>