<html><header><meta charset="utf-8"><title>求驗客手記：曼聯hea拜早年華西慘變「財7」</title></header><body><h1>求驗客手記：曼聯hea拜早年<br>華西慘變「財7」</h1><p>今日係年三十，我求大俠預祝各位讀者雞年心想事成。為咗中國市場，好多歐洲球會都各出其謀向中國球迷拜年，大部份不外乎寫吓揮春、講吓普通話咁，而曼聯就似乎最慳水慳力同埋好怪囉。<br>曼聯搵咗桑馬達、安達靴里拉、卡域克同埋路爾華倫西亞嚟玩個波衫砌字。馬達第一個出場，着咗件上面寫住「恭」，下面寫住「2」嘅波衫。卡域克嗰件就係寫住「喜」同「0」。相信聰明嘅讀者都估到，佢哋係想砌「恭喜發財」同「2017」出嚟。不過，感覺怪怪地囉，因為佢哋逐個出場，最尾又唔會企番埋一齊，同埋逐個咁睇，見到佢哋背脊寫住「恭2」、「喜0」、「發1」，都真係唔知想噏乜。最無奈嘅都係華西，做番七號仔，叫做「財7」。佢拍片嗰陣都毫無笑容，好似想快啲收工咁，唔通佢都知自己好……另外，之前有傳曼聯隊長朗尼會去中超，但噚日上海足協竟然出嚟幫球會闢謠，話上港同申花今月都唔會再簽外援。<br>講吓其他球隊啦，阿仙奴搵咗禾確特、哥斯尼同梅斯達菲貼揮春同派利是，而車路士就派出大衛雷斯同韋利安等寫揮春，都寫得唔錯㗎，至於國際米蘭同拜仁慕尼黑都係玩寫揮春，莫路伊卡迪、紐亞同湯馬士梅拿都即席揮毫，靚唔靚就見仁見智嘞。</p><p>阿仙奴大派利是</p><p>尼斯就有啲新意，搵球員扮唔同親戚拍片，喺片中問你幾時會買樓、家陣每個月搵幾多、考試考成點之類拜年嗰陣啲三姑六婆必問嘅問題，其中巴洛迪利就負責問：「你有對象未呀？幾時帶佢返屋企呀？」真係畀大家預習定年初一會面對嘅困境。</p><p>維拉用繁體字最有心</p><p>唉，聽嚟聽去都係普通話，睇嚟睇去都係簡體字，作為香港球迷，真係有啲被忽略嘅感覺。好在，我哋仲有阿士東維拉。維拉雖然降咗落英冠，但佢係少有用繁體字同大家拜年嘅歐洲球隊，喺facebook度祝大家雞年吉祥（圖）。維拉一直都好有香港人心，前兩年都有搵球員用廣東話拜年，唔知佢哋今年會唔會呢？</p></body></html>