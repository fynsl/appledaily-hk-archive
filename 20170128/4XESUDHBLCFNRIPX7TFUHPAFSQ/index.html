<html><header><meta charset="utf-8"><title>【港女衣學】減少中伏！四款易着紅色時尚單品</title></header><body><h1>【港女衣學】減少中伏！四款易着紅色時尚單品</h1><p>「買新衫過年」絕對係一個好好嘅破財藉口，但破財都係為擋災，無謂買完覺得唔襯自己，自製時尚災難，繼而着一兩次就打佢入冷宮。來緊新正頭想着吓紅色順應氣氛，不妨考慮以下四種較易carry嘅時尚單品，唔同季節都可以翻着重用，夠晒timeless！</p><p>一、套頭冷衫
</p><p>無論粗冷幼冷，總之有細節有織花就係易着的冷（衫）。見唔少歐美blogger都專揀鬆身baggy款，加條老牛就可以輕鬆出門。怕太單調的話，可以考慮背部雙層交叉設計款式，輕輕展露腰線，微性感是也。<br></p><p>二、長褸
</p><p>一大片紅色仲同你講易carry？冇呃你，不過都要識揀款。近季大熱的wrap coat同超長近乎到腳眼的長褸都係值得入手設計，唔縛實wrap coat的話，同挺身長褸一樣，可以內搭同色系短身上衣，視覺上拉長雙腳比例；亦可以乘機遮吓大脾同豐滿下圍，屬有機心之選。<br></p><p>三、手袋
</p><p>你話，有咩好襯同襟興得過classy袋款？真係着唔慣紅色，又想湊湊熱鬧的話，不妨拎個經典手袋去充撐場面。不過太大個手袋配一身素色未免太bold，揀返純色有小金屬扣或壓字嘅就剛剛好，睇落都舒服一啲。<br></p><p>四、鞋
</p><p>紅色鞋基本上係唔會出錯嘅單品，要揀的話，必入款係高跟鞋同雨靴。前者着去高貴隆重場合又得，休閒型格chill一日亦得；後者莫名地搶眼，趁住香港呢排忽冷忽熱，又就嚟轉季迎接梅雨天，預備一對看門口都係時候。<br><br>查詢：<br>（a）Zara 中環皇后大道中70號<br>（b）COS cosstores.com<br>（c）The OUTNET theoutnet.com<br>（d）Longchamp 中環皇后大道中8號<br>（e）ETRO 尖沙咀海港城海洋中心2樓OC215號舖<br>（f）Delvaux 尖沙嘴半島酒店MW10號舖<br>（g）Pedder RED 尖沙咀海港城Gateway Arcade 2345號舖<br>（h）Repetto 中環金融街8號國際金融中心商場3092B號舖<br><br>記者：黃樂雯<br></p></body></html>