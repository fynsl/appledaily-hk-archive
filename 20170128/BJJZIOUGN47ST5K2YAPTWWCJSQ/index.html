<html><header><meta charset="utf-8"><title>男仔有家族生意羅霖上年拒絕J君求婚</title></header><body><h1>男仔有家族生意<br>羅霖上年拒絕J君求婚</h1><p>今年已經51歲嘅羅霖同前夫劉坤銘結束咗婚姻關係，不過羅霖嘅感情生活唔係冇寄託㗎，話晒都係美魔女又係前亞姐冠軍，身邊總不乏有追求者。<br> <br>早喺12年，羅霖已經被發現喺北京着住短褲、喱士絲襪，一副戰鬥格咁同一位廿幾歲男仔，一位女性友人一齊食宵夜，仲食到凌晨5點先同男士一齊返酒店。當時仲有報道指呢位男仔叫王嶠，喺外國留學，有錢有家底，羅霖每次去到北京，都係由呢位男仔管接管送。<br> <br>直至上年，羅霖自爆有位J君同佢去法國旅行，傾紅酒生意之餘仲求埋婚，而當時羅霖都話過：「經過旅程之後，都認定佢係我幾重要嘅人。」事後有報道指，原來向羅霖求婚嘅J君，就係12年喺北京管接管送、食晒宵夜嘅王嶠喇，即係話羅霖同J君4年來，一直保持緊密聯絡！<br> <br>之後J君再被揭佢嘅家族其實係做建築生意，而羅霖始終要兼顧湊仔同紅酒生意，所以就唔想戀情太過高調，咁佢就唯有改口風話要專注事業先，拒絕咗J君嘅求婚，仲話有同J君講遇到啱嘅對象可以試下發展，呢啲口不對心嘅劇情，完全係保護呢段姊弟戀㗎啫。</p></body></html>