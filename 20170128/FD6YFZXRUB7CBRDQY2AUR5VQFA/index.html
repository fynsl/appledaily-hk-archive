<html><header><meta charset="utf-8"><title>【港女補課】唔只水仙劍蘭　花藝師潮推新式年花</title></header><body><h1>【港女補課】唔只水仙劍蘭　花藝師潮推新式年花</h1><p>話咁快就年三十，要行年宵買年花最後衝刺就係今日！年年都買桃花、水仙、劍蘭？潮人當然要俾啲新意。第一位喺有百年歷史嘅倫敦切爾西花展獲得金奬嘅華人Dr. Solomon Leong，今年就同連續11年為諾貝爾和平獎頒獎典禮御用、西班牙著名花藝師Alex Segura合作喺圓方大玩花藝藝術裝置，記者當然趁機八卦吓有新式年花好入手，Solomon就有以下推介：</p><p>一、小牡丹
</p><p>牡丹花形豐滿，花語寄作「圓滿、華貴」，比起手板咁大的粉色牡丹，平均直徑只有約五厘米嘅小牡丹的骰又可愛，可以拼出清新風格。<br></p><p>二、日本雪柳
</p><p>日本雪柳又名「五穀樹」，因為春天盛開雪白小花，秋天會結出似稻穀、黃豆、玉米嘅果實而得名。古時流傳，如果雪柳結嘅果實似稻穀，會意味來年豐收，令軍人打勝仗機會大增，所以花語亦代表「殊勝」。以雪柳裝飾屋企，可以考慮配搭淺粉色系花朵，感覺更溫馨。<br></p><p>三、豌豆花
</p><p>豌豆花代表「喜慶」、「回憶」，約手掌咁長的一串小花常見於婚禮場合，因為似足飛舞中嘅蝴蝶而為花藝者所喜愛。而且有好多色揀，淺紫、深紫、粉紅、酒紅都有，梗有一款啱你口味。<br></p><p>四、火焰百合
</p><p>大家常見白色百合，感覺莊嚴而高雅；火焰百合相較細朵但霸氣，佢花瓣由黃變紅，想點綴家居的話，不妨將佢配合小型黃色馬蹄蓮，以圓潤流線形態補足其放射線條。<br><br>記者：黃樂雯<br>攝影：徐振國<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily <br></p></body></html>