<html><header><meta charset="utf-8"><title>群星集氣撐華仔</title></header><body><h1>群星集氣撐華仔</h1><p>劉德華於本月17日在泰國拍廣告時不慎墮馬受傷，造成盆骨多處骨折，要停工九個月，令很多人非常心痛，《蘋果動新聞》集合全城力量為華仔打氣，華仔好友鄭秀文（Sammi）及杜琪峯等於新年向華仔送上祝福，期望他早日康復。</p><p>另外，吳君如與老公陳可辛昨日到養和醫院探華仔，問到華仔現時狀況？君如答：「佢好靚仔呀。」更透露與華仔傾談了很久。</p><p>Sammi：華仔，你今次受嘅傷同埋你身體上面嗰種痛，雖然我哋唔能夠幫你去分擔，不過我好想你知道，我哋好多好多嘅人，其實都默默祝福同支持緊你。希望你能夠好好咁靜心休息，我哋會更加珍惜你，更加支持你同更加愛錫你。</p><p>杜琪峯：華仔，希望你早日康復，少少損傷冇乜所謂嘅，我知道你好硬淨嘅。</p><p>劉偉強：當然祝你身體健康，我哋全世界人支持你㗎，你安心休養啦，我哋見面食飯。</p><p>歐陽妙芝：華仔老大份人呢，就係我哋擔心佢同時，佢會憂心我哋有幾擔心，我哋愛佢，佢又會畀番好多愛我哋。We love you，快啲返屋企喇。</p><p>陳小春：恭喜發財、身體健康、早日康復 ，總之身體健康。</p><p>莊氏一家：「幫你加油，祝你早日康復身體健康。我哋80年代已經睇你嘅戲、聽你嘅歌㗎喇！祝你早日康復，等緊你呀！」</p><p>花店石小姐：「祝華仔早日康復，佢嚟我送支菊花畀佢（華仔鍾意菊花），佢啲fans成日搵我買花㗎！」</p><p>馮小姐：「佢幫助咁多人同做好事，希望佢能夠快啲康復，逢凶化吉。」</p><p>Rhys、Michael、David：「Andy Lau get well soon!(劉德華早日康復！)」</p></body></html>