<html><header><meta charset="utf-8"><title>【果籽影評】康城金棕櫚慘情作《我，不低頭》　過年啱睇！ </title></header><body><h1>【果籽影評】康城金棕櫚慘情作《我，不低頭》　過年啱睇！ </h1><p>This is Daniel.<br><br>Daniel is a citizen, nothing more,<br>nothing less.<br><br>Daniel is a real man.<br><br>Be like Daniel.</p><p>點解要似Daniel咁？佢落難助人，雖然未必垂丹青，但時窮節乃現。有錢人為利益折腰跪低奶X，呢幾年已不是新聞。當我哋係咁歌頌「仗義每多屠狗輩」，你就知為富不仁已成常態。如果政府有份製造惡勢力，要你捱窮，奪你尊嚴，你可以點？我唔直接答你，我用片名答你。</p><p>《我，不低頭》(I, Daniel Blake)其實唔似一套戲。我覺得某段情節好似有兩分over，即被同行觀影朋友圍攻「何不食肉糜」。我太離地，窮途末路，其實真係乜都可以犧牲。諗真佢係一套珍珠都無咁真嘅人間悲劇，有萬般無奈，千串淚水，百種荒謬，好彩仲有十級溫暖。<br><br>以近80之齡，導演堅盧治 (Ken Loach)拿下康城金棕櫚，是史上最年老得獎者，「堅」係老而彌堅。平凡故事得到康城嘉許，或者因為太寫實，電影有時係需要呢種真。導演接觸慈善機構及食物銀行，與領取救濟金的基層對談，取得第一手資訊，唔係隔岸觀火。<br><br>電影插英國社會福利制度如何侮辱窮人。想在困難時得到暫時援助，就要同福利機構玩不平等遊戲。片中木匠Daniel幾廿年靠手藝搵兩餐，因病申請工作津貼，點知所有手續都要上網搞，你一生都未用過電腦，sorry，我唔理；你人已在我面前，你依然要返去上網填form、等電話。你山長水遠拖男帶女來申請遲咗少少？今個月援助金你一個仙都唔會有。到底民粹可怕？定僵化官僚制度可怕？你連真正有需要嘅人都罰埋，想點？<br><br>花甲鰥夫，心臟病發，申領津貼，形同被玩，路見不平，好心出頭，摒諸門外，相濡以沬，人情冷暖，XXXX（唔出得街）。呢啲故事閣下左鄰右里樓上樓下可能都有三五七個，慘多幾錢重都有。電影貴在道出永遠上不了頭條的小人物悲歌，為他們吶喊。<br><br>角色塑造立體，男主角Dave Johns本為棟篤笑喜劇演員，角色面對逆境時的幽默感當然難唔到佢，生活磨人的慘情，對年輕單親媽媽Katie由憐生愛，都入木三分。女演員Hayley Squires根本就係Katie，食物銀行崩潰戲搞到人好心酸，但大家見狀熱心安慰，又好鬼窩心呀嗚嗚。<br><br>新年流流推介埋啲慘戲，係因為慘嘢唔會因為新年流流無咁慘。大時大節，與其睇笑唔出賀歲片，我寧願揀套喊得出嘅。<br><br>《我，不低頭》(I, Daniel Blake) <br>導演：堅盧治<br>演員：戴維莊斯、夏莉史昆絲<br>正式上映日期：9/2（初一至初四有優先場）<br><br>記者：葉青霞</p></body></html>