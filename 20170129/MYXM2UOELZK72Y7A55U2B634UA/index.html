<html><header><meta charset="utf-8"><title>【英文拜年】龍馬精神唔使dragon　即睇Ms. Mo表演</title></header><body><h1>【英文拜年】龍馬精神唔使dragon　即睇Ms. Mo表演</h1><p>2017雞年到，又係時候學一下新年祝賀語。今年不如挑戰自己，試試用英文拜年啦！記者請來毛孟靜議員（Ms. Mo）教大家講幾句英文，等大家過一個型英帥雞年。</p><p>1. 心想事成</p><p>記者意譯為Dreams come true，仲特登加個「s」變做眾數，祝大家心想幾多事都一定成真。Ms. Mo都讚有心思，不過就話唔好用dream喇，「dreams忽然太羅曼蒂克，用All your wishes come true啦！」</p><p>2. 身體健康</p><p>呢個萬用祝福語，人人鍾意聽，時時都啱講。記者就譯做Wish you good health，「Wish you a happy new year都係咁，身體健康應該都係啦。」呢個答案，Ms. Mo畀足一百分，仲大讚記者叻叻！</p><p>3. 龍馬精神</p><p>龍馬精神其實都係想祝人身體健康，不過就更加繪影繪聲，而且更加生動！講到英文點表達，記者真係一頭霧水，盡力譯出Dragon and Horse are so energetic，仲話「諗到energetic呢個字，我實在係太有才華！」Ms. Mo大笑：「龍馬精神即好有精神有活力，一句話in a dynamic spirit都可以喇。」<br></p><p>4. 金雞報喜</p><p>今年係金雞年，Ms. Mo特意教大家講講「金雞報喜」應節。雞，你係咪會同記者一樣，以為係用「chicken」呢？Ms. Mo就話太小學雞啊，「要講公雞rooster，即頭上有紅冠，羽毛好靚嘅公雞。」所以整句係：Golden rooster brings good tidings，金雞將好消息同喜訊帶畀大家。</p><p>5. 喜氣洋洋</p><p>Happy happy sheep sheep？時下年輕人，個個喜歡有請小鳳姐，一於請Ms. Mo教大家講句「喜氣洋洋」。Ms. Mo：「『洋洋』即係好多、好膨脹，所以用bursting啦。」全句係：Bursting with joy，喜氣洋洋，多到洋溢四方，大家學嘢喇！<br><br>最後，Ms. Mo在雞年祝願香港人「五福臨門」。「五個字『我要真普選』，英文都係五個字，Hong-kongers want true democracy！」<br><br>記者：黃凱婷<br>攝影：黃子偉、許先煜</p></body></html>