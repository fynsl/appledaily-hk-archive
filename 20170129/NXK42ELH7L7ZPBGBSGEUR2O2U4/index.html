<html><header><meta charset="utf-8"><title>【一神一票】求神問卜測特首：奸人衰人先會當道</title></header><body><h1>【一神一票】求神問卜測特首：奸人衰人先會當道</h1><p>第5屆特首選舉將會喺今年嘅3月26日舉行，到目前為止，四位熱門候選人包括：林鄭月娥、曾俊華、葉劉淑儀及胡國興。早前「奶媽」林鄭月娥就喺一個閉門會議中表示呢次參選係受到上帝感召，係上帝嘅旨意喎！我哋就搵咗20個各大中西占星命理專家，用咗唔同方法：八字、面相、術數、奇門遁甲、六壬法科玄術，仲有扶乩、靈雀……；西式以塔羅、占星、靈擺，又走勻港﹑九新界各大廟宇去預測下究竟邊個最有機成為新特首。以下就係各師傅嘅節錄：</p><p>吳佩孚（方法：八字 ；預測特首：林鄭月娥）<br>「今年2017年，天干上上面就丁壬合，就合咗木。所以姓氏嚟講係林鄭，或者曾俊華嗰啲，名裏面有木嘅元素，其實嚟講都係機會會大啲。但係丁酉年，個酉字嚟講等於個鄭字咁樣；上面既然合咗木嘅話，就等於雙木林林鄭。」<br><br>轉姐（方法：數字命理分析 ；預測特首：林鄭月娥）<br>「以排數嚟講呢，林鄭月娥，我會排行佢第三喇。撞到個數字佢係第9，3為木，9為火。所以木火通明，我會覺得佢係優勝一啲。」<br><br>司徒法正（方法：術數；預測特首：曾俊華）<br>「今年係丁酉年，天干地支係屬於陰火，屬於代表陰人，女性們；或者男性嚟講係代表滋油啲，四個嚟講，曾俊華先生比較上柔和一啲。」<br><br>法基師叔（方法：六壬法科玄術；預測特首：林鄭月娥）<br>「林鄭月娥我覺得個機會十分高，第一因為支卦顯示女星比較強；第二林鄭月娥個八字本身官殺星十分之強。」<br><br>張芯熏（方法：奇門遁甲；預測特首：林鄭月娥）<br>「 林鄭月娥出勝率比較高，由於喺佢個命盤裏面，佢嘅值符星同埋太陰星比較旺相。」<br><br>關雲麒（方法：奇門遁甲﹑面相；預測特首：曾俊華）<br>「我用奇門遁甲開咗個卦，見到個盤係講緊青龍下水，意思主要係男性，而嗰件事唔係幾好做嘅，所以我會估曾俊華做特首個機會大啲。」<br><br>夢妮妲（方法：直覺塔羅；預測特首：胡國興）<br>「胡國興個牌講緊佢嘅公關好似做得幾好。第二都係講緊一個完成將士或者一個戰士勝利嘅一個牌。」<br><br>Angela（方法：塔羅；預測特首：胡國興）<br>「暫時睇牌似乎比較勝算高少少，就好似係胡國興。」<br><br>Belinda（方法：占星；預測特首：葉劉淑儀）<br>「過去三位特首董建華﹑曾蔭權，同埋梁振英都一模一樣有呢個土星水星90度嘅強硬相位，我就睇到唯一一個最類似就只係得葉劉淑儀一個。」<br><br>何漢明（方法：求籤；預測特首：林鄭月娥 曾俊華 ）<br>「呢兩位林鄭同曾俊華如果能夠做到菩薩期望佢哋做到果一點嘅話，佢哋係可以跑出，連菩薩都唔會啟示話邊個一定得。」</p><p>另外，麥玲玲﹑蔡興華﹑楊天命就拒絕訪問；蘇民峰以及李居明就話連電話訪問都冇時間做。而代表星座界別嘅車婉婉同李丞責到目前為止都仲未回覆。今次訪問，我哋一共問咗20個唔同單位，暫時林鄭月娥成為大熱門，想知道更多師傅嘅獨到見解，即刻去片啦！<br><br>玄學並非精密科學，節目內容只供參考，敬請留意。<br><br>採訪：植詠珊 (Cathy)<br>拍攝：Neo、峰<br>剪接：Roy</p></body></html>