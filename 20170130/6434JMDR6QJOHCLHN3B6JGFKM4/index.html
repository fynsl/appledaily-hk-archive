<html><header><meta charset="utf-8"><title>網民惡搞林鄭 - 左丁山</title></header><body><h1>網民惡搞林鄭 - 左丁山</h1><p>林鄭月娥做官時，形象本來不錯，冇八十分都有六七十分，點知臨危受命，紅袍加身之後，民望即時插水，大落後於曾俊華，令一啲林鄭粉絲大感不平。左丁山在2012年特首競選時，屬於挺唐派，但當時有不少老友係挺梁派，當時問過中大學生Y，學生挺唐或是挺梁呀？佢話絕大部份挺梁，主要原因係梁振英出身於平民階層（與中大學生大多數相同），成為成功專業人士，做得嘢，不比唐英年係富二代貴介公子只識飲紅酒；左丁山叫學生Y睇嘢唔好淨係睇表面，但毫無作用，青年學生多是梁粉，梁振英民望不斷上升，超越唐英年，更得高人扶持，說服中央棄唐取梁，於是梁振英成為特首。<br>今天再問番已變成銀行主任嘅學生Y（可稱為小賓架Y），佢已經係一位逢CY必反嘅黃絲帶，為咗避免刺激佢，左丁山費事多問五年來佢嘅心路歷程。拜年時見到學生豪，問佢中大有冇林鄭粉絲呀，佢話未見過，可能係識得人少啩，反而碰到眾多薯片叔叔粉絲，學生豪講：「成個校園都反梁，林鄭係CY指定繼承人咁款，點會有年輕人撐佢呀，林鄭連facebook專頁都唔敢開呀。」<br>咁講法，林鄭大概好難在年輕人群組中爭取民望，搵五年前唐英年競選得力助手劉鳴煒幫手亦冇辦法，林鄭嘅競選大公關戴建文與Sandra Mak都係六十歲人物，當然亦與青年脫節，而且兩人都好似冇競選戰嘅打仗經驗，唔似得幫CY競選嘅Fanny Wong咁巴辣。<br>葉劉參選，粒粒皆辛苦，自己逐票逐票搵，過年前話搵到二三十張提名票，網民二次創作徐小鳳流行經典「順流逆流」網上廣傳，聽完都幾同情葉劉呢位苦命堅強的女人。林鄭宣佈參選後，第一個星期嘅政治公關「肥佬」（信報余錦賢話嘅），俾網民二次創作惡搞改編王菲及中島美雪嘅名曲「容易受傷的女人」為「渴望成為特首的女人」，傳到街知巷聞，左丁山咁老餅都收到，聽完覺得對林鄭幾殘忍，林鄭在網絡世界輸幾十條街，完全淪為惡搞取笑工具，原來成為CY 2.0之後，會咁惡睇嘅。民望墮後又如何，唔駛驚，葉劉講林鄭：「佢瞓喺度都入到閘」，以前又話過有人食殘廢餐，果然口舌不饒人。林鄭唔駛驚吖，總有人護航。1月21日大公報關昭專評：「民意非選特首唯一標準」，大家明白晒啦，2012年就講民意重要，因為CY領先，今天係薯片叔領先噃，唔講民意嘞！</p></body></html>