<html><header><meta charset="utf-8"><title>憶蓮《歌手》衰太穩陣　迪瑪希升Key飆高音攞第一</title></header><body><h1>憶蓮《歌手》衰太穩陣　迪瑪希升Key飆高音攞第一</h1><p>張敬軒被爆遭內地封殺，喺湖南衛視節目《歌手》被消失，於是大家再關注呢個節目！上個禮拜播出嘅第一集，唔少網民都金睛火眼去搵軒仔喺邊。結果就算CG點勁，劇組點努力剪走有佢嘅片段都好，總會喺畫面某個角落，發現紅頭髮嘅軒仔！<br> <br>由於軒仔喺第一集已經被消失，所以前晚出街嗰集《歌手》畫面睇落舒服好多，少咗突如其來嘅大特寫，又少咗啲偏左偏右冇中間嘅鏡頭，而且仲可以見到一班歌手坐定定喺休息室wide shot。<br> <br>不過有啲嘢，點都唔會變，就係台下觀眾嘅反應！<br> <br>當歌手們喺台上獻唱，台下觀眾都表現得勁入戲，都唔知佢哋係咪真係聽得明。無論係迪瑪希、定係林憶蓮唱緊歌，觀眾照舊如痴如醉、喊晒口，唔講仲以為節目叫《我是觀眾》。<br> <br>大陸歌唱節目嘅特色，點可以唔提「X叫」！歌手聲嘶力竭地飆高音，台下觀眾跟住high！第一集唱《一個憂傷者的求救》嘅迪瑪希，喺第二集佢又揀咗俄羅斯歌手Vitas嘅作品《Opera2》，相信台下都冇乜邊個聽得明歌詞。不過迪瑪希多次「X叫」硬爆高音，連升3次Key，觀眾就high到企晒起身，完全符合國情！<br> <br>反觀一向被公認唱功一流嘅林憶蓮同杜麗莎，喺冇「X叫」加持之下，都係輸畀迪瑪希。賽果係迪瑪希第1位、第2位係譚晶、第3位係林憶蓮、第4位係獅子合唱團、第5位係杜麗莎、第6位係袁婭維，排第7位嘅光良於首輪淘汰賽出局！</p></body></html>