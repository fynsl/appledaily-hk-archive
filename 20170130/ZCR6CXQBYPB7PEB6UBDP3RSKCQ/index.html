<html><header><meta charset="utf-8"><title>屋邨妹升呢港姐實錄　楊思琦慳家買豪宅</title></header><body><h1>屋邨妹升呢港姐實錄　楊思琦慳家買豪宅</h1><p>屋邨以往畀人嘅印象，大多係低收入家庭住嘅地方，但係，英雄莫問出處，好多時喺屋邨都出過唔少名人明星，其中「屋邨港姐」人數唔少，仲有好多都入到三甲，一啲都唔失禮。</p><p>楊思琦</p><p>01年港姐冠軍楊思琦，係著名嘅「屋邨港姐」，小時候居於石硤尾大坑西邨，楊思琦係圈中出名嘅慳妹，佢平日賺埋賺埋，儲錢置業，現時手上已有數個物業揸手，當中包括至少3個千萬單位，有傳合共市值半億。</p><p>林莉</p><p>05年港姐季軍林莉，於青衣邨出身，佢當選後喺大台發展平平，做吓主持同綜藝節目咁，直至10年，佢挾住「港版林志玲」之名，喺模界大展拳腳，出寫真集同拍廣告，又去台灣同韓國發展，更喺唔聲唔聲之下，原來已行天橋行到去巴黎，升呢國際名模，佢舊年更走上巴黎高訂時裝周天橋，展示法國名師Julien Fournié嘅新裝。</p><p>陳庭欣</p><p>10年港姐冠軍陳庭欣早年被揭自其任職公務員嘅爸爸退休後，一家人被安排入住九龍灣啟晴邨，由於佢始終係港姐冠軍，所以佢出入上址時，都顯得十分低調，而佢亦不時放聲氣打算「上車」做業主。</p><p>張秀文</p><p>同陳庭欣同屆選港姐、並獲得亞軍名銜嘅張秀文，同樣係公屋出身，佢曾經向傳媒表示過唔會為住公屋而感到自卑，亦唔覺得會輸蝕畀其他人，而佢亦坦言想盡快搵到錢買樓。</p></body></html>