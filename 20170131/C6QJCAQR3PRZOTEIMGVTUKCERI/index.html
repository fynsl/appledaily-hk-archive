<html><header><meta charset="utf-8"><title>【百週年紀念短途盃】幸福指數五奪級際賽　跑包尾竟係……</title></header><body><h1>【百週年紀念短途盃】<br>幸福指數五奪級際賽　跑包尾竟係……</h1><p>郭能真係旺過旺角，呢位愛爾蘭籍騎師只係用咗半小時左右，就已經起孖捧走百週年紀念短途盃，氣勢之盛一時無兩！<br><br>第三場郭能贏鄭俊偉馬房「尊兄」後，第四場隨即以告東尼馬房「幸福指數」一放到底攻下1200米國際二級賽百週年紀念短途盃，「幸福指數」單Win及組合獨贏A2分別派90及27元。<br><br>「幸福指數」這天（30日）之前今季未有頭馬見面，呢場交由之前騎過一次得亞軍的郭能發揮，在八駒場合排最外的8檔起步，結果火速埋欄帶放，末段雖受大熱門「幸運如意」於外側嚴重挑戰，但「幸福指數」與郭能一齊奮戰到底，就此沿欄放返贏0.75馬位，攻下速度系列頭關，同時為馬主黃凱汶敲響今季勝鼓。<br><br>前年「幸福指數」夥拍韋達首勝百週年紀念短途盃，今次重奪桂冠，並創出連續三屆於此賽全上名，獨取兩冠一季，表現出色。今場同時係「幸福指數」繼14年馬會短途錦標、15年百週年紀念短途盃、16年香港短途錦標及沙田銀瓶後，服役第五次贏出分級賽，戰績彪炳。<br><br>第四場二至四名分別為「幸運如意」、「新力風」及「華恩庭」，其中「幸運如意」繼上仗香港短途錦標不敵「友瑩格」屈居亞軍後，再一次於分級賽大熱做二奶，仲未拎到季內第二捷，連帶練馬師呂健威亦未打破2017年齋缽。而應屆國際賽盟主之一的「友瑩格」守好位下直路竟墮退，今場跑包尾而回，頗令人意外。<br><br>柏寶認為今日的微雨是「幸運如意」致敗的其中一個因素。柏寶說：「我覺得場地是一個因素，牠步大力雄，在這種場地上未能發揮出最高水準。我們賽前沒有預料會下雨，今日賽事快要開始時才下起雨來。不過，牠跑得很好。領放馬能輕鬆帶頭，我的坐騎則要努力追著牠。場地令馬兒未能全力加速，但牠仍力拼到底。事實上，牠已全力以赴，並有十足爭勝機會，只是敗於環境因素。」</p></body></html>