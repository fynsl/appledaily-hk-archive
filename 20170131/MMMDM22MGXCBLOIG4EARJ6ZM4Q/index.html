<html><header><meta charset="utf-8"><title>鄭紹康拜車公轉運「唔可以有風駛盡」</title></header><body><h1>鄭紹康拜車公轉運<br>「唔可以有風駛盡」</h1><p>有「天下第一關」之稱的鄭紹康，去年犯太歲有不少阻滯，踏入雞年他有不少新部署，除公關工作外，會拓展工作室業務，已有電視台接洽他做清談節目主持。鄭紹康日前就帶同旗下藝人游學修及有合作計劃的林作去沙田車公廟轉風車求轉運，他做足拜車公、轉風車及擊鼓等習俗，並說：「舊年最大得着係簽游學修。」</p><p>林作笑仇家多</p><p>鄭紹康說：「舊年幾跌盪、過山車咁，識到佢（游學修），雖然成日都會拗，大家相遇時間佢情緒唔高，我就遇上困難，大家一齊探索唔同媒體空間。」游學修笑言與他屬兩個世界：「同佢談戀愛好辛苦，我哋講錢唔講心，我哋想法、圈子好唔同，兩個仲揣摩，互相認識對方宇宙。」<br>林作全程搞搞震，更幫鄭紹康揀了一個四季平安風車：「要四季平安啦，你咁多仇家。」而鄭紹康就表示揀風車有學問：「一排風車入面，要揀有一個風車轉唔到，係廟宇姐姐教，做人唔可以有風駛盡𢃇。」</p><p>游學修遇困難</p><p>之後，三人會合麥玲玲與馮美基（May姐）吃團年飯，林作向玲玲師傅求有「𡁻完鬆」運行，而玲玲師傅就寄語游學修雞年會困難重重，當播種期。<br>對於鄭紹康，玲玲師傅直言他去年小人超多，贈言他今年要大變化：「行得偏鋒啲都唔怕，佢條命適合做中間人角色，做中間人角色是非口舌係難免，唔係好傷害是非就冇所謂，帶旺番人氣有新搞作。」另外，May姐亦贈言如何化解公關災難：「公關接觸太多人，得罪人一定有，最緊要件事係『和』，幫個客攞到最多嘢，好似打麻雀一樣，唔使吓吓都13么，求其食糊就得。」<br>採訪：唐如<br>攝影：沈健程、陳順禎<br>場地提供：王家沙花樣年華<br>服裝提供：La Perla</p></body></html>