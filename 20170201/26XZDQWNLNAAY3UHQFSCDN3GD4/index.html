<html><header><meta charset="utf-8"><title>收市閒情：富豪綁架案的啟示 - 千頌C</title></header><body><h1>收市閒情：<br>富豪綁架案的啟示 - 千頌C</h1><p>踏入雞年，正當大家同一班親戚鬥智鬥力、或討論緊看更有幾好面口之時，世界以至香港都發生緊大事。<br>唔講美國，我講香港！內地「明日系」舵主、好可能本名叫「蕭建華」嘅肖建華，傳因涉官場貪腐案，今次連洗頭艇都唔使坐，俾人挾返大陸，仲傳係黑幫收中共order幫手挾！「嘩！係咩？碰！關我乜事？」喂！淺白啲roundup，其實係「大陸搵黑幫綁架」，事關重大呀！大到話你聽，李波事件再唔係單一個別事件，用大陸字眼，叫做「新常態」；大到係今後香港每一個人，都有「被帶走」嘅機會；大到係「一國兩制」再一次被證實玩完。<br>當然你可以話，冇人冇物冇事冇幹係唔會得罪大陸政府，咁咪唔關我事囉！跳起Yeah！咁閣下就真係天真嬌了。講多個例子，上個月中國私募一哥徐翔，去年因涉內幕交易受查，結果上月判監五年半，罰款110億人仔。你可能話「抵死啦！炒內幕！」不過投資界靠內幕炒股大有人在，點解只係拉佢先？<br><br>話說2015年股災，市場所有資金都要衝去救國，當時徐翔都有被邀請去參與救國大軍，不過呢條友竟然大膽到Say No，話喺救市過程中，難免會接觸到關鍵嘅內幕消息，對私募基金旗手來講非常危險，稍有不慎就會萬劫不復。一句No下場就落得如斯田地。<br>香港一直奉行法治，條例點寫就點判；不過中國式法治其實係人治，黨想點判行先，再搵啲條例塞落去，真正欲加之罪何患無辭。當一個人喺香港話挾就挾，證明黨嘅意志已凌駕一切法律，更證明香港法治已赤化。當日有人唔聽話，結果係被人捉痛腳重判；以後又有邊個保證到，喺香港從商嘅人，唔會受到相同遭遇？一國兩制？哈哈！<br>香港現存嘅優勢係市場自由及所謂嘅一國兩制。當兩制消失，資金要投資嘅，去上海唔好？香港，仲剩啲咩？唔使50年，繼續溫水煮蛙，烚吓烚吓，香港分析師係咪終有日都要聽話「不准唱啖人民幣」？<br><br>千頌C<br> http://www.fb.com/winbigwok <br>本欄逢周三刊出</p></body></html>