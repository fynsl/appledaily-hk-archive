<html><header><meta charset="utf-8"><title>尾場騷三代同台賣溫情子華撐中基場　合唱狂走音</title></header><body><h1>尾場騷三代同台賣溫情<br>子華撐中基場　合唱狂走音</h1><p>鄭中基一連四場「PLAY IT AGAIN世界巡迴」演唱會，前晚圓滿結束。闊別紅館十年的鄭中基今次碌盡人情卡，繼大年初二請來分手十八年的舊愛楊千嬅上台合唱，尾場嘉賓亦好有睇頭，除有索爆天后陳慧琳，男神黃子華亦於安哥時現身，尖叫聲震爆紅館。子華上台後即時開talk，之後跟鄭中基合唱《風的季節》，可惜全首歌錯key，走音走到尾。最溫情是鄭家三代同台，鄭中基更在台上啜爆愛妻余思敏。</p><p>鄭中基闊別紅館十年，今年成功爭取到紅館農曆年檔期，由年三十晚唱到年初三，場場爆滿。嘉賓陣容亦好鼎盛，除杜汶澤、薛凱琪、LMF、吳君如、林敏驄、梁詠琪及舊愛楊千嬅，前晚尾場嘉賓亦具睇頭，有天后陳慧琳及男神黃子華。<br>男神子華駕到，除了上演棟篤笑，還跟鄭中基合唱一曲《風的季節》，唱歌前他自爆試過在張國榮面前唱歌，唱完被電影監製問他可否有一句不走音，全場觀眾即拍掌大笑。子華又叫鄭中基要忍讓他，因他多數會走音，鄭中基雖安慰他指「冇咁嘅事」，但子華開口即錯key，結果走音走到尾。</p><p>台上咀老婆</p><p>子華在台上大放笑彈，笑鄭中基食過牛歡喜還能唱情歌，又說：「我一向對唱歌嘅人有個好大好奇心，點解成日唱歌就走埋去握手『掗』時間？我自己從來未試過，好想去試吓。我想做一個實驗，我𠵱家同你握，你嗰邊啲人係咪覺得好討厭？握到極咪握廿個，呢個仲唔握嘅㖭，花晒時間喺呢一邊，你後面嗰啲覺得討唔討厭呀呢個行為？但係新年要做㗎，有利是㗎嘛，但點解Kelly有，我就冇？」<br>要數前晚最溫馨場面，是鄭中基三代同台，鄭中基囡囡Emma及囝囝Evan都有上台，Emma唱賀年歌，鄭東漢就抱孫仔Evan錫鄭中基一啖。鄭中基老婆余思敏於安哥前上台，兩公婆在台上情深一吻，余思敏罕有開腔：「大家好！我好緊張呀！我好耐冇揸住支咪喺大家面前講嘢，好多謝大家咁支持佢。」她指老公鍾意唱歌，要面對好大壓力：「我可以做到嘅嘢好少，只能夠喺佢後面畀佢最強大嘅後盾同支持，等佢可以冇任何後顧之憂，做佢鍾意同需做嘅嘢。」鄭中基聽罷即哽咽說：「導演你咁樣想搞喊我，係冇好結果㗎！」</p><p>鄭中基完騷後於慶功宴受訪，問他打算如何「還債」？他說：「冇呀，預咗㗎喇，總之同佢哋講有乜需要我一定幫手。」記者笑指子華唱歌走音，鄭中基說：「冇事喎！可能喺我ear mon聽佢把聲好細聲。」問為何找千嬅，卻不找前妻蔡卓妍（阿Sa）任嘉賓？他謂：「搵千嬅係因為佢翻唱咗《閉目入神》。」是否與阿Sa少聯絡？他承認很少，但指找千嬅做嘉賓有問過太太。<br>採訪：黃曉妍<br>攝影：陳慧安</p></body></html>