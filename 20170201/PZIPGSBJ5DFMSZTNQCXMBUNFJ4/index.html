<html><header><meta charset="utf-8"><title>Money Walker：新經濟×共享經濟之女裝出租 - El.</title></header><body><h1>Money Walker：<br>新經濟×共享經濟之女裝出租 - El.</h1><p>荷蘭有間叫LENA嘅舖頭，專門租衫畀人着，租衫呢門生意當然唔係乜嘢創新業務，香港都有舖頭出租婚紗、裙褂同名牌手袋，特別在呢間位處阿姆斯特丹嘅LENA，主打一般日常女裝衣物出租，更以Fashion Library自居。<br>顧客只需入會並每月畀一個固定金額嘅價錢，就可以買到指定點數，憑點數租走心儀衣物。LENA嘅理念係Enjoy the feeling of new but without having to possess everything（能夠享受新的感覺，而不需要擁有所有物品），呢類舖頭啱晒睡房得區區幾十呎空間，放多個衣櫃擺衫都成問題嘅香港人。<br><br>同一概念亦喺北歐彼國發酵，丹麥一間叫Vigga嘅公司，主打嬰兒同小朋友市場，專為家長提供有機材質衣物租用服務。同LENA一樣，Vigga嘅出發點都係唔希望大家過度消費，實行將衣物納入共享經濟範圍。<br>一講到「新經濟」，大家自然會諗起阿里巴巴、亞馬遜等科企，但其實「新經濟」定義可以好廣泛。例如上述嘅LENA同Vigga，甚至係大家熟悉嘅Uber同Airbnb，營運雖涉及科技元素，但算不上係創新科研，佢哋業務最創新之處，反而在於顛覆既有沉悶單一嘅消費模式，無論成立理念係出於推動環保、實行共享經濟、挑戰商業霸權，定純粹搵錢，都為大眾提供咗一個額外嘅消費選擇。<br><br>El.<br> http://fb.com/moneywalkerhk <br>本欄逢周三刊出</p></body></html>