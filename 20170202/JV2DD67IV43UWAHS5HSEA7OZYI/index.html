<html><header><meta charset="utf-8"><title>不如麒麟選特首 - 曾志豪</title></header><body><h1>不如麒麟選特首 - 曾志豪</h1><p>哀其不幸，怒其不爭，這是對葉太的感覺。<br>她是不幸的，為了祖國的革命事業，精忠報國，辭官下台，從頭開始。轉投西環懷抱，接納了一些綉花枕頭的成員，幫人起機，一切都是為躋身特首寶座。<br>可惜立法會選舉時是西環幫，一到特首選舉，馬上變成棄婦，見識了西環始亂終棄的寡情薄倖。<br>看着自己舊日的下屬突然坐正得寵，世態炎涼，人家瞓喺度入閘，自己做到瞓喺度都望唔到道閘。的確不幸。<br>但怒其不爭。<br>由23條開始，大家便知道葉劉唔激得，EQ低，容易動怒發火。好聽便叫真性情（Sorry我係鬼妹仔份人比較直），難聽便叫心胸狹隘，傲慢無禮，眦睚必報。<br>你說她接受了選舉洗禮，應該學懂選舉使人謙卑，因為你要做戲，取悅選民。這場戲直至你完全退出政壇才能嗌cut。<br>但葉劉從未扮演入戲，特首選戰一開始，便不停發炮攻擊曾俊華hea做。卻渾然不知自己失分，因為曾俊華其實並非她的主要敵人，林鄭才是。<br>最重要是，葉太似乎不知道自己現階段最主要是爭取民意。<br>特首選戰民意不是最重要，但當你得不到上意支持，民意便是唯一可以掌握的資源，中心思想便是「挾民望以令北京」。<br>這個方法不一定成功，但應該是唯一可行之道。<br>上屆的梁振英，便是靠「基層形象」以及「得罪大地產商」，呃到高民望，影響了北京換人的決心。<br>今屆的曾俊華，其實一直的選舉工程都是積攢人氣爭取民望，和西環加持的林鄭對決。<br>但葉太不明白這個道理。竟然話要告車公解籤佬影響選舉結果。<br>葉太！如果中央竟然會因為一個解籤佬嘅說話而影響特首人選，咁不如叫隻麒麟選特首，撞到邊個就篩選邊個啦！</p></body></html>