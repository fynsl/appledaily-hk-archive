<html><header><meta charset="utf-8"><title>魚樂無窮：雞年精選利是股 - 唐牛</title></header><body><h1>魚樂無窮：<br>雞年精選利是股 - 唐牛</h1><p>雞年第一次同《蘋果日報》戰友見面，祝大家贏到好似金雞咁肥美！一講起雞，即時聯想到食，雞年第一擊推介合興集團（047），咁啱與食有關。公司主要在內地經營吉野家及冰雪皇后，牛肉飯加雪糕，聽見都流口水。<br>業績同樣令人垂涎，中期盈利增長54%未算巴閉，皆因最新盈喜指全年盈利將勁升起碼八成，主因轉型力谷外賣策略得宜，以及營改增帶來稅務優惠。以2015年全年賺6,579萬銀計，2016年盈利最低亦有1.2億銀，篤篤計數機，即下半年賺7,879萬銀，較上半年多足足一倍，犀飛利！<br><br>內地經濟疲弱，再加上互聯網衝擊，以及中低檔市場競爭激烈，吉野家生意理應極難做，但中期業績報告顯示，管理層透過多元化經營模式，包括提升O2O策略及外送能力、強化信息系統、靈活開店等，令毛利率不跌反升，證明變陣奏效，未來進一步強攻O2O，將電貿及實體店融合，配合不斷強化嘅自營外送團隊，增長勢頭可望延續。從圖表出發，噚日一棍升穿盈喜後高位，下一站直指0.2元，屆時市值都只係20億銀，仲有好多湊大空間囉。<br><br>唐牛<br> http://www.fb.com/tongcow88 <br>本欄逢周二、四刊出</p></body></html>