<html><header><meta charset="utf-8"><title>不認同公民抗命「犯咗法保護唔到市民」法政男神用智慧抗爭</title></header><body><h1>不認同公民抗命「犯咗法保護唔到市民」<br>法政男神用智慧抗爭</h1><p>【本報訊】抗爭不一定要激，法政匯思新召集人蔡騏選擇「文鬥」，「我唔係衝擊型，係智慧型」。前年俗稱網絡23條的《2014年版權（修訂）條例草案》戰役，夥鍵盤戰線以文宣及游說戰報捷；於人大8.31的法治風暴下登場，力保終院外的泰美斯女神像不蒙污。以版權戰「起朵」的新一代律政男神表明，會專注網絡自由及私隱條例。<br>記者：許偉賢<br><br>「其實最初係覺得佢哋（鍵盤戰線）有啲騎呢，走去扮法輪功解剖屍體（請願）喎！」蔡騏笑笑口說。與鍵戰的情緣，始於有高登仔被高登網「踢走」，查詢法律意見，其後談起版權法，「嗰時知道會翻生，但都唔多熟悉，去到見到呢班年輕人嘅presentation有紋有路，冇諗過一個『廢青』組織咁well-prepared，好impressed」。</p><p>自覺網絡23條戰失敗</p><p>擔當法律顧問，狂「咪」版權法例，約見外國專家學者，製作懶人包揭魔鬼細節，蔡騏憶述那段作戰「苦」日子，「寫完啲文章甚至會畀啲學者睇，確保冇錯，因為本身真係唔係專長」。最終在泛民助攻下，《版權條例》被拉倒，外界認定是反對者的勝利，蔡騏直言，「我哋覺得係失敗，因為唔係唔想條條例過，而係想修訂，先至提出有建設性嘅proposal」。<br>他強調當時抗爭很斯文，「都係提出建議書、去聽證會，同人講道理」。時值雨傘運動，他曾獲邀到大台解說條例，「瞓喺街就冇，條腰頂唔順」。<br>問他是否支持公民抗命？「唔好做啦，哈哈」，說笑後正經道，不認同法律界進行公民抗命，「否則犯咗法就保護唔到其他市民」，又明言激烈抗爭之時，必須考慮結果。遊行當然沒問題，他的處男上街就在2003年，剛畢業的他深怕言論及表達自由受影響，「咪行出嚟捍衞，嗰時覺得香港人好團結、香港好有希望」。</p><p>「每次釋法都衝擊法治」</p><p>隨後香港五度人大釋法，令他覺得法治越來越危險，「每次釋法，都係對法治嘅一次衝擊，最近一次釋法（議員資格）都冇咁嘅必要；有啲權喺度，唔一定要用」。人大就政改作出8.31決定，至今令他意難平，「覺得佢哋係撕爛塊面，唔同大家講道理，佢哋話乜就要乜，其實佢哋係想操控個選舉，話畀你聽：揀呢個就呢個！」<br>接任法政召集人，關注司法人權等是必然，網絡自由及私隱權亦是主打，在終院外看到一則有關現場設閉路電視、涉及收集私隱的相關啟事，他即時以手機拍照做記錄。斯文書生型的他明言，抗爭手法不會變，「唔係衝擊型抗爭，係智慧型」，呼籲市民有需要時發聲，「無論民主法治與自由，都係好脆弱，如果唔行出嚟捍衞，好自然被侵蝕」。</p></body></html>