<html><header><meta charset="utf-8"><title>【馮仁昭四圍超】劉美君碌人情卡執導變鵪鶉</title></header><body><h1>【馮仁昭四圍超】劉美君碌人情卡<br>執導變鵪鶉</h1><p>演活過無數角色嘅劉美君（Prudence），早前應ViuTV邀請參與節目《碌卡大導》，喺觀塘分享初次執導經歷，今次拍攝係零預算兼要碌人情卡，好彩佢喺圈中人緣甚佳，得到唔少朋友相助。<br>拍攝時，Prudence話遇到最困難就係演員度期，佢笑住話：「自己做演員時就係關我鬼事，同我經理人度，但碌卡就唔可以堅持，演員、攝影、場地都好難就得到，有錢畀度期都難，何況冇錢就更加縮細把聲。」Prudence話自己喺美國先完成好劇本，返港落機就去睇場景，用咗六日時間作前期籌備工作，之後再用兩日時間拍攝，接住後期製作如配樂、剪接等工序佢都有份參與。</p><p>敬重女導演</p><p>而Prudence整個拍攝過程都被紀錄，佢話：「我都好想睇劉美君係乜導演，我自己覺得都可以，過程中冇癲同發嬲。」原來ViuTV邀請前，佢已開始寫劇本，預計明年開拍，佢想拍一部以女性為主電影，同時亦覺得行內甚少女導演，當中只有敬重嘅張艾嘉同許鞍華，佢話：「佢哋都係我嘅前輩，我都想加多個女導演，去承接一把。」<br>化妝：Kris Wong<br>髮型：Gary Sun@Hair Corner（Central）<br>服裝：shiatzychen<br>撰文：馮仁昭</p></body></html>