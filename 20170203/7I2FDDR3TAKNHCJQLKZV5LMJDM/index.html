<html><header><meta charset="utf-8"><title>香港首位華人女騎師上年離婚江碧蕙下月嫁網球教練</title></header><body><h1>香港首位華人女騎師上年離婚<br>江碧蕙下月嫁網球教練</h1><p>40歲的香港首位華人女騎師江碧蕙於去年7月離婚後，火速撻着法國、西班牙及波蘭混血網球教練Jerome。兩人同經歷過婚姻失敗，拍拖至今大半年，處於熱戀期，上周更入紙申請「閃婚」，昨日江碧蕙受訪時表示婚期將於下月中，大讚未婚夫浪漫。</p><p>香港首位華人女騎師、40歲的江碧蕙去年7月在facebook宣佈與法籍騎師丈夫李格力結束19年婚姻，原因是因了解而分開，二人的兩名兒子留在法國生活，江碧蕙就獨自回流香港重新開始，當中她簽了經理人公司，又重執馬鞭教騎馬，目前學生有陳蕊蕊和梁芷珊等。</p><p>同是失婚</p><p>江碧蕙事業上有新發展，感情生活亦火速有喜訊。去年11月她在港出席畫展活動時，帶同法國、西班牙、波蘭混血網球教練新男友Jerome Lacorte現身，大方公告戀情，當時還透露二人相處開心，戀情順其自然，但相信他們是火速發展就真，江碧蕙不但早已帶男友見家長，拍拖大半年已談婚論嫁，本報日前發現兩人已於上周二入紙申請註冊，根據填寫的資料，42歲的Jerome也是離婚人士，二人報住跑馬地同一住址，估計已同居。記者前日致電江碧蕙道賀，她表示希望低調處理，到昨日再受訪時就表示收到不少朋友祝福：「婚禮喺3月中舉行，唔會大搞，會同屋企人慶祝，都會有婚紗、裙褂等儀式。」<br>問到求婚儀式，江碧蕙笑言浪漫的Jerome未有特別營造驚喜：「乜都冇，佢淨係開口向我求婚，我覺得我哋timing好啱，大家情投意合，大家都鍾意做運動，相處得嚟，緣份係一剎那，唔會諗咁長遠，我信命，係天時地利人和，好amazing搵到一個咁夾嘅人，我第一段婚姻早結婚冇乜拍過拖，今次返嚟重新生活，要有一段時間面對，佢嘅出現，畀到我想要嘅嘢，畀到安全感同令我開心，已經足夠。」</p><p>不打算生</p><p>提到兩名兒子會否返港出席婚禮，江碧蕙說：「小朋友已知道，佢哋冇所謂，我開心就得，嗰時候係返緊學，希望可以安排佢哋返嚟慶祝，佢哋之前見過相，未見過Jerome真人。」再問到與Jerome會否要小朋友，她坦言：「我哋都唔係20歲，都過咗一半人生，同埋已傾好唔會生小朋友，我年紀都咁大，個仔都16歲，就係唔使要小朋友先浪漫，佢係好浪漫，唔係都唔嫁佢，總之開心就得。」<br>感情路上江碧蕙非常果斷，於1997年以21歲之齡下嫁年長她11年的騎師李格力，之後隨丈夫長居法國，因患上腎組織病變不可以自然懷孕，不過為了組織完美家庭，22歲進行人工受孕，試足三年到第九次才成功生下大仔李國銘，再隔三年竟意外地以自然懷孕方式誕下細仔李國寶，兩名兒子現分別16歲及13歲。<br>採訪：卓寶花、唐如</p></body></html>