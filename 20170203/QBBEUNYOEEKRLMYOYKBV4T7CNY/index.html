<html><header><meta charset="utf-8"><title>北上搏殺　暴瘦十多磅魯芬患皮肌炎留院：情況OK</title></header><body><h1>北上搏殺　暴瘦十多磅<br>魯芬患皮肌炎留院：情況OK</h1><p>現年62歲的魯芬（原名張偉芬），去年到內地開工時曾患上神經性皮炎，因病消瘦了十多磅，昨日有自稱魯芬朋友的讀者張先生向《蘋果》報料指魯芬病重留院。<br>魯芬年初二曾於facebook貼圖跟大家拜年，但其後幾日都沒再更新。昨傳出她留院消息，張先生昨在電話中表示曾往探望：「佢平時開開心心好多嘢講，𠵱家就插晒喉，好似認唔到人咁，唔知佢乜嘢病。知佢上次喺內地拍完嘢後，病得好犀利。」張先生稱與魯芬相交多年：「佢唔係好好景，好似係佢家姐睇住佢。前幾個月我有陪過佢睇醫生，我咁啱又得閒，幫到手咪幫囉，佢嗰陣講嘢已經好似冇乜力，但我問極佢都唔肯講乜嘢事。」張先生稱魯芬暫無法說話。</p><p>出入醫院幾個月</p><p>記者聯絡魯芬，其姪女張小姐昨以電話回覆：「芬姐休息緊，多謝你，有心了。佢一直患有皮肌炎，係免疫系統病，過往一直有進出醫院，𠵱家冇乜大礙。」張小姐希望低調處理魯芬留院一事，她說：「佢過去幾個月都出入醫院，呢次係過年前入院。」張小姐否認魯芬現插喉，她說：「之前有，𠵱家佢落到床，胃口同精神都OK。」何時出院？張小姐說：「要再觀察，等醫生決定。」魯芬昨晚以短訊回覆：「多謝，有心。身體健康！暫時情況OK，多謝關心。」圈中友人都慰問魯芬，她續說：「哈哈，好有愛啊，感恩！」</p><p>嚴重可影響心臟</p><p>魯芬去年7月撐枴杖現身歌舞劇《香港過來人》拜神儀式，她承認去年北上開工時患神經性皮炎，肝酵素偏高，胃口變差兼易攰，至今未完全康復，她謂不可吃太甜及肥膩食物，亦要減肥，她曾說：「住啲酒店唔乾淨，開頭以為少少痕冇事，點知越嚟越大，好似生蛇咁。」皮肌炎發病主因是免疫系統失調所致，嚴重皮肌炎病患者可波及身體其他器官，例如心臟、呼吸系統、食道及消化系統，亦可引起併發症如肺部纖維化發炎等。<br>此外，鄧英敏謂大半年沒見魯芬，只知道她最近皮膚不太好。吳麗珠也知魯芬患皮膚病：「詳情唔知，後尾問佢話冇嘢，可能係疲勞過度。」斑斑則透露：「幾個月冇見，知佢有啲事。」<br>採訪：嵐山、劉敏</p></body></html>