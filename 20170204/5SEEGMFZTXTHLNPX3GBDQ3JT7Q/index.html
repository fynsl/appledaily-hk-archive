<html><header><meta charset="utf-8"><title>徐子淇升呢千億新抱　雪兒嫁酒店大亨之子做少奶奶</title></header><body><h1>徐子淇升呢千億新抱　雪兒嫁酒店大亨之子做少奶奶</h1><p>想當年，o靚模仲未興起，但模特兒總叫係新面孔，尤其以混血女模更為吃香，正所謂「十年人事幾番新」，同Danielle同期嘅女模們，家陣又去晒邊？<br> <br>徐子淇<br>於澳洲長大嘅徐子淇，喺14歲時被模特兒公司睇中做模特兒，後來亦有拍過電視劇及電影等，星途一般嘅徐子淇於04年7月認識現任老公、恆基兆業創辦人李兆基次子李家誠，其後2人共墮愛河，到06年兩人共諧連理，徐子淇正式嫁入豪門。婚後徐子淇努力「造人」，結婚10年共誕下兩子兩女，同老公李家誠又不時放閃晒恩愛，生活相當幸福。<br> <br>雪兒<br>1997年憑住同天王郭富城合演電訊商廣告走紅嘅雪兒（Michelle Saram），喺香港發展過一段時間，拍過大台劇《創世紀II之天地有情》同《尋秦記》、又去過台灣參演《流星花園2》等，喺7年前低調嫁畀新加坡GHM酒店集團大股東Zecha嘅仔Ajai，婚後定居新加坡。現時佢除咗陪老公周圍飛去睇酒店嘅新location之外，仲同老公構思將紐約嘅烹飪學校International Culinary Center帶嚟亞洲，同時修練自己嘅煮藝。<br> <br>Lee Ann<br>經典廣告對白「我係咪好任性呀？」就令人聯想到中法混血模特兒Lee Ann（李鞍），10幾年前，佢移居法國結婚生女，任職兒童心理學家，至今已育有兩女。佢舊年回港為拍賣行擔任珠寶模特兒時表示，女兒開始長大，希望可以多啲回港工作，又放風話對功夫有濃烈興趣，仲一直有學蔡李佛拳，如果有人搵佢拍戲，佢一定會答應。<br> <br>Maggie Q<br>一早打入荷里活嘅Maggie Q近年除咗忙於拍攝《分歧者》（Divergent）系列等演藝工作之外，亦有關心世界大事，一向愛護動物嘅佢茹素多年，亦係善待動物組織（PeTA）嘅活躍分子，不斷呼籲反對用皮草，亦曾獲選為亞太區年度風雲人物。有報道指Maggie Q上月中與眾PeTA嘅請願人士到時裝品牌Canada Goose多倫多總部門外抗議，更帶捕獸器作血的控訴，指該品牌外套用了郊狼的皮毛，Maggie Q要求與公司行政總裁Dani Reiss會面，商討不再在外套上加毛皮，但遭拒絕。</p></body></html>