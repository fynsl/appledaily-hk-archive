<html><header><meta charset="utf-8"><title>今日立春 - 左丁山</title></header><body><h1>今日立春 - 左丁山</h1><p>一年易過，又到立春之日。睇節氣時辰，立春係在陽曆2月3日晚上11時33分，以一般坊間按採用嘅八字計算方法，立春在「夜子」時分來臨，應屬次日（2月4日）計算，如用此法，丁酉年立春嘅八字就是：丁酉年壬寅月壬戌日庚子時。<br>立春八字有甚麼啟示呢？去年2月4日本欄引述八卦丘之言，推論一番，指丙申猴年立春多火缺水，乾燥得滯，火猛則易燥，恐怕全年易生火爆事件，但火旺可生土，火多又剋金，故此房地產有生機，金融則不敢睇好。<br>今日睇番轉頭，八卦丘講得冇大錯，香港不幸發生工廈迷你倉大火，令消防員殉職，至到猴年年尾，沙田還發生長命山火，而全年地產旺盛，地價樓價不斷升溫，迫使政府推出新辣招。股市方面，2016全年冇乜升幅，股票得個揸字，除咗職業炒家炒上落市之外，一般散戶搵唔到錢，全靠在猴年農曆十二月，得益於特朗普效應，恒指先至反彈，令全年有滿意進賬。政治上則鬧出港獨、DQ事件，火藥味十足。<br>去年立春算係批得OK啦。雞年立春又如何？問番八卦丘，佢有如下推論：「雞年立春八字有三水二金一木一火一土。五行齊全，以水為主，壬水乃陽水，江湖之水，有奔蕩之性。但春天木旺，壬水氣弱，須有庚金生水，則生機水源不絕；水有氾濫之性，如亂撞亂撞，易失本性，宜有戊土制之（如城門河兩旁有石土壆防水氾濫），導之入正軌；此外，春天壬水比較冷，凍水無甚生機，最好有太陽照耀，就春江水暖，正晒。咁有冇呢？新年正月一定係寅月，寅內藏丙火甲木戊土，十分啱用，壬戌日之戌為火庫，內有戊土，辛金、丁火，即係話，八字雖然天干無丙戊，但火藏地支，亦相當有力，水唔會凍啦。時辰係庚子時喎，庚金顯露生水，亦正。寅戌內藏戊土，可起堤防之用，令壬水不致出軌。還有一點要注意，丁壬化木，木為壬水之食傷，洩一洩，令呢個八字出生嘅嬰兒將來更加聰明。唔，成盤八字算唔錯。」<br>廣泛引伸嚟講，雞年水旺，大勢向好，利水行業；水生木，屬木行業有水則靈，水剋火，屬火行業可能低迷一啲；水多洩金，金融業洩氣如濕水炮仗，一啲都唔奇；水被土剋，地產今年不受水旺影響。今年防水災多過防火災，水能載舟，亦能覆舟，不聽民意嘅政治人物，今年要注意嘞。</p></body></html>