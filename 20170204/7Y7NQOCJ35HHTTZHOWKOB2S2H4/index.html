<html><header><meta charset="utf-8"><title>【幕後英雄】體能要求大過騎師？釘甲匠話你知最辛苦係乜！</title></header><body><h1>【幕後英雄】<br>體能要求大過騎師？釘甲匠話你知最辛苦係乜！</h1><p>馬場上勝利嘅掌聲，瘋狂嘅歡呼聲同榮耀，似乎一切盡歸騎師同練馬師，但其實仲有一班無名英雄喺背後默默咁付出，其中一個崗位就係釘甲匠。<br><br>釘甲匠主要工作是為馬仔打造合適的馬蹄鐵並且牢牢釘喺馬蹄下，就連馬會會徽亦印有馬蹄鐵圖案，可想而知它對賽馬文化之重要。<br><br>馬蹄鐵作用等於人類嘅鞋，為咗延緩馬蹄磨損及防止其爆裂，而馬蹄就似指甲咁係識得生長，所以隔兩至三星期就要換一次馬蹄鐵。而馬蹄鐵就有分鐵製同鋁製，鐵甲較為襟用，通常要嚟平時操馬使用；而比賽用就會用較輕身嘅鋁甲。<br><br>要成為一個釘甲匠，基本條件需要專注、強健體格、保持健康、熱愛馬匹及具備耐性。因為釘得好，自然該馬會跑得舒服啲，因而跑快啲，但如果唔夠專注同耐性搞到釘得唔好，蹄鐵好易甩出嚟，舊鐵嚴重唔啱位嘅話仲會搞跛隻馬，所以呢門專業起碼要浸淫七至八年，先能升級為一級釘甲匠。<br><br>釘甲匠除咗對馬腳結構瞭如指掌外，亦要識得同馬溝通。如果釘得隻馬唔開心，佢哋真係會咬你一啖或者踢你一腳。一般嚟講，釘甲匠完成四隻腳嘅工序，需要彎低條腰做嘢接近一小時。其中一位釘甲匠透露：「呢份工最辛苦可以話學師時，成日都喺夏天三十幾度高溫下打鐵。」<br><br>又要捱熱又要彎腰又要長期專注，咁講法真係少啲魄力都搞唔得惦。不過如果賽駒贏到賽事，他們都有得齊齊分到一筆小獎金及幫到手贏馬嘅成就感。</p></body></html>