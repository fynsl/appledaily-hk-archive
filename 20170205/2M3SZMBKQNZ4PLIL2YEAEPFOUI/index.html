<html><header><meta charset="utf-8"><title>被鼎爺鬧抽水李錦聯：欽點佢拍廣告都未抽佣</title></header><body><h1>被鼎爺鬧抽水<br>李錦聯：欽點佢拍廣告都未抽佣</h1><p>李錦聯冇同大台續約後，連講嘢都變得灰諧有創意，早排佢出席活動時，就話想同呢排爆紅嘅李家鼎合作賣滷味，個名都改好咗叫「鼎李滷味」。<br> <br>李錦聯搞搞綽頭，點知換嚟一盆冷水照頭淋。事緣昨日鼎爺出席活動時，就鬧爆李錦聯抽自己水，仲話對方冇事前同佢講，如果開舖，蝕咗就真係要「鼎佢滷味」啦！<br> <br>《蘋果》昨日就搵過李錦聯， 得知鼎爺向自己開火，李錦聯不怒反笑喺電話中講：「呢排鼎爺紅吖嘛，搵佢合作大家有着數，冇所謂啦，同佢係自己友，佢講咩咪由得佢囉，我o依家做『小肥牛』宣傳顧問，咁之前拍廣告，推出個鮑魚餐叫『問李點鼎』，都係我欽點鼎爺同我一齊拍廣告，咁我咪構思吓可唔可以同鼎爺開間『鼎李滷味』囉！哈哈，話我抽水？我都未問佢磅水呀。」<br> <br>李錦聯又話為咗慶祝小肥牛今個月10號喺創業版上市，已經向公司提議到時加兩道菜式，一道叫「鼎心鼎肺豬雜麵」同「鼎李個肺豬肺湯」，佢仲不忘話要整多道菜式俾舊拍檔安德尊。李錦聯話：「佢(安德尊)係半個西人嘛，送個燒羊鞍俾佢，以前啲恩恩怨怨咪燒埋佢囉！」</p></body></html>