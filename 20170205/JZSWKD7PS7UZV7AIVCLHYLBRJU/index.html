<html><header><meta charset="utf-8"><title>做足11年警察吳卓羲回歸TVB又演衝動細佬？</title></header><body><h1>做足11年警察<br>吳卓羲回歸TVB又演衝動細佬？</h1><p>呢個圈……或者應該話，呢個世界，根本就冇永遠嘅敵人。<br> <br>2015年，吳卓羲剛約滿無綫，父親離世。吳卓羲為照顧母親，暫時放下傾約事宜。但父親設靈當天，其舊公司無綫未有派攝製隊到場採訪，僅得樂易玲暨無綫藝員部送花牌致意。<br> <br>離開效力了15年嘅無綫後，吳卓羲北上賺人仔，佢自己都話，喺大台即使做所謂一線小生，但上到去人地地頭，唔代表你都可以繼續係一線。佢仲笑言，即使拍一套大片，俾個好吃重角色你，你都未必可以擔得起，觀眾亦未必馬上就接受你。<br> <br>離開無綫，對吳卓羲而言，最開心係終於夠瞓。當然仲有嘅就係，可以搵多啲。<br> <br>但呢個世界係圓，當日唔續約無綫嘅奧運六星之一陳鍵鋒、當日鬧大台小器，依家離開TVB 7年了，都冇搵過佢返「娘家」，但同樣當日遭冷待嘅吳卓羲，就獲召回朝。去年10月邵氏大晒冷，除宣佈開拍新片之外，仲有宣佈開拍由馬德鐘、吳卓羲與黃宗澤等主演嘅飛虎主題網劇《飛虎極戰》。<br> <br>昨日有周刊報道指，吳卓羲今次返去拍嘅，sorry，又係中港合拍。係無綫同大陸合拍。<br> <br>吳卓羲稱，自從離巢後，無綫一路都有搵佢再合作，吳卓羲吳都係open嘅，話有好劇本就考慮啦咁。依家呢套，就如佢所願，同奧運六星其中一星、去年底以三千萬包薪三年簽邵氏嘅黃宗澤合作，吳卓羲又係飾演細佬。<br> <br>喺周刊訪問中，吳卓羲話呢套網劇題材係警匪片(咁仲係咪飛虎？)全實景拍攝，劇情交代佢兩兄弟因為誤會而令大家發生咗好多事。今次係吳卓羲第N次喺大台又演紀律部隊角色。<br> <br>唔通吳卓羲又要做番佢慣常被派演嘅為人衝動破壞大事如《學警》系列鍾立文、或者《叛逃》Alfred或者《衝上雲霄》嘅Issac嗰種戲路？<br> <br>其實「重中之重」嘅重點係，呢套回歸大台新網劇，又係同大陸合作。即係遲啲喺myTV Super睇到嗰啲，有可能大陸優先播出。<br> <br>係大台當香港觀眾nothing，定係佢哋相信香港人口味變咗？<br> <br>你睇中港合拍嘅網劇《無間道》。</p></body></html>