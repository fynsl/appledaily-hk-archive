<html><header><meta charset="utf-8"><title>最後一次開騷冇避忌朱咪咪寸TVB愛照肺</title></header><body><h1>最後一次開騷冇避忌<br>朱咪咪寸TVB愛照肺</h1><p>朱咪咪前晚假紅館舉行首場「利利是是演唱會2017」，穿銀色珠片裙登場唱《白金升降機》後跟觀眾拜年，之後換閃爆紅裙孖醒獅繞場𢭃利是，她搞笑地說：「我奶奶嗰封一定要攞，唔係叫個仔休咗我點算！」咪咪姐指今次最後一次開騷，之前很多記者問她是否有病，她說：「我話『啋！你就有病！』只係做一次個唱好多嘢要準備，我想下半生舒服啲啫。」</p><p>重口味扮學生妹</p><p>咪咪姐自嘲沒經理人又沒簽大公司：「最大間嘅係TVB，我知道好多同行睇唔起我哋，唔緊要，我只係想開開心心，同大家好似自己人咁傾吓偈唱吓歌，其實大同細有乜分別，最大嘅歌星咪又係開四面台，唔通可以開六面咩！」為帶給觀眾歡樂，62歲的咪咪姐更化身重口味學生妹唱兒歌。<br>前晚，姜皓文（黑仔）、劉玉翠和李思捷擔任嘉賓，勇字當頭的咪咪姐將TVB擺上枱，介紹黑仔出場時說：「佢係隔籬台（亞視）嘅人，其實我好鍾意聽隔籬台電視劇嘅歌。」兩人合唱麗的和亞視的主題曲，之後咪咪姐扮收到電話，聽完後扮驚豬並寸爆TVB：「我哋都係要唱番啲我個台嘅歌，如果唔係我聽日就要返去照肺㗎喇！我哋公司好鍾意叫人照肺㗎！」</p><p>爆大仔想做霆鋒</p><p>黑仔抵死地說：「乜TVB啲醫療福利咁好㗎！乜你有病咩？」咪咪姐笑罵：「病你個死人頭，係入高層房照呀！」黑仔詐儍扮不知，又說：「你台啲歌，我唔識㗎喎，只識一首《難為正邪定分界》。」<br>咪咪姐的兩個兒子上台獻花，咪咪姐笑說：「大仔呢，以前同我講想做謝霆鋒，但係我同佢講800萬人入面，謝霆鋒就得一個，其餘700萬人唔係打工就係餓死，所以做人都係踏實啲。」<br>採訪：曹家誠<br>攝影：陳慧安</p></body></html>