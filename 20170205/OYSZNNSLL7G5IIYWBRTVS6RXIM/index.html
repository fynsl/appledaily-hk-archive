<html><header><meta charset="utf-8"><title>少奶奶都會買餸煮飯陳少霞望與老公過細水長流嘅生活</title></header><body><h1>少奶奶都會買餸煮飯<br>陳少霞望與老公過細水長流嘅生活</h1><p>40歲嘅陳少霞舊年嫁咗俾有「法拉利之父」之稱嘅李文輝，雖然陳少霞離過婚又生咗2個囡囡，不過佢哋喺教會姊妹黎曉靈撮合之下，一見鍾情，聽講男方仲俾佢嘅氣質吸引，主動結識後交往，冇耐仲閃電結婚，真係令唔少女士勁葡萄！<br> <br>以前為咗工作，陳少霞要穿州過省咁拍劇登台搵錢，雖然0依家佢都要飛嚟飛去，不過變咗係陪老公出去公幹，唯一冇變嘅仲係好勤力update微博，但係由貼工作相變咗貼旅行相，足迹遍佈世界各地，當然唔少得佢同老公啲恩愛相喇！<br> <br>唔知係咪老公李文輝鍾意中國風，所以陳少霞婚後經常著旗袍示人，而且佢嘅生活亦貼地，試過俾人影到佢去街市買餸，又會喺微博貼一啲親自下廚嘅相，又試過喺聖誕節同老公走去深水埗唱聖詩傳福音，陳少霞曾經喺訪問度話過，老公o依家會減少工作，想多啲時間同朋友相處，享受吓人生。<br> <br>講到唔少人覺得嫁入豪門，食嘅、用嘅同玩嘅一定係最好，過住啲無憂嘅生活，不過少霞就話，0依家嘅生活好感恩，但係佢同老公每日都會檢討自己，睇吓有乜做得唔夠好，因為佢哋覺得幸福嘅定義唔係源於物質有幾富足，人生唔一定事事如意，一對夫婦要有能力抵擋同跨過風雨，佢哋追求嘅係聖潔嘅婚姻，希望過啲低調、細水長流嘅生活。</p></body></html>