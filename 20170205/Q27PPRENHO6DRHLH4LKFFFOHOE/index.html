<html><header><meta charset="utf-8"><title>不滿被指合股開「鼎李滷味」鼎爺勞氣　轟李錦聯抽水</title></header><body><h1>不滿被指合股開「鼎李滷味」<br>鼎爺勞氣　轟李錦聯抽水</h1><p>李家鼎與金剛昨日到屯門V City出席新春活動，兩人即席下廚整福袋及「撈起」。提到日前李錦聯笑指要與鼎爺開食肆「鼎李滷味」，他聞言即大爆不滿被抽水，鼎爺說：「黐線啦！佢抽我水，原本影張相冇所謂，點知佢爆呢啲嘢，我唔鍾意。兩個加埋都百幾歲，話佢又唔好意思，搞笑、搞gag冇所謂，不過我唔知呀嘛！有共識就冇問題，佢事前又冇同我講。」</p><p>開食肆嫌辛苦大壓力</p><p>原來抽水事件之後，鼎爺曾和李錦聯聯絡，他說：「過咗去啦！我有話佢有冇搞錯呀？佢自己都話係抽我水，唔講都講咗喇。」至於可有興趣開食肆？鼎爺笑謂：「何來巨款？唔會啦！好多人搵我合作，不過我冇答應，都要睇吓啱唔啱。如果自己搞，真係20％興趣都冇，好大壓力㗎！打和就辛苦，蝕就PK，真係要『鼎佢滷味』呀。」鼎爺早前曾表示不介意與楊思琦合作，昨日他再說：「如果公司安排，我冇所謂，我唔想打爛人飯碗，我唔鍾意咁樣。」</p><p>李錦聯：未問佢磅水</p><p>李錦聯昨日回覆本報笑說：「呢排鼎爺紅吖嘛，搵佢合作大家有着數，同佢係自己友，佢講乜咪由得佢囉，我𠵱家做宣傳顧問，之前拍廣告，推出鮑魚餐『問李點鼎』，都係我欽點鼎爺一齊拍，咁我咪構思吓可唔可以同鼎爺開間『鼎李滷味』囉！話我抽水，我都未問佢磅水呀。」<br>採訪：盧妹、王梓嫚<br>攝影：陳俊強</p></body></html>