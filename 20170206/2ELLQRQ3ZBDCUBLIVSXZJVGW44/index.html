<html><header><meta charset="utf-8"><title>大肆干預必失敗 - 左丁山</title></header><body><h1>大肆干預必失敗 - 左丁山</h1><p>特朗普對好多人嚟講，係一個肯做事嘅大有為總統，一入白宮就日日簽署新柯打（總統行政命令）：建墨西哥邊境圍牆，廢除醫保法案，興建油管，禁止氣候變化宣傳，向墨西哥貨品徵收邊界稅20%，停止撥款反對佢移民政策嘅新城市……總之好似開機關槍咁，連珠炮發，令民主黨透不過氣來，仲未能組織一場反擊戰，反而大多數傳媒繼續嘲諷特朗普作風，成為白宮眼中釘，白宮首席顧問班農大罵傳媒係「反對黨」，乜咁似香港特區政府嘅？<br>特朗普還要干預正常市場運行，責成大公司CEO將職位帶回美國，停止外判（outsourcing）及在外國設廠，自稱會成為美國歷史上創造最多就業職位（2千5百萬）嘅總統。咁巴閉，得唔得呢？從過往幾十年經驗睇，特朗普呢套多數會肥佬收場，徒勞無功。近啲睇，委內瑞拉已故總統查韋斯係一個左派社會主義特朗普，任內驅趕外國油公司，石油企業國有化，大派福利增加工作職位，搞基建，本質上與今天特朗普政策相同，但委內瑞拉今天難敵油價由150美元一桶下降至50美元一桶，加上國有化民間企業之後，效率大減，冗員大增，今天委內瑞拉已經破產，人民捱窮，冇錢償還俾中國。<br>美國富有得多，當然唔會成為委內瑞拉，但美國人工貴過墨西哥八成，廠商將職位帶回美國，生產成本大升，理論上一定推高通脹，唔通特朗普到時實行價格管制？如不加價，美國大公司必然虧本，導致股價大跌，連累華爾街。仲有另外一個方法，就係商人攞晒稅務優惠，不搬廠去墨西哥，但投資於興建最新型自動化，利用機械人嘅工廠，直接結果係唔會在美國開設新職位，反而透過自然離休方法，減少美國本土嘅職位，明呃特朗普。開利母公司嘅CEO對電視台講明會係㗎，唔係老作！特朗普要製造一個順我者昌，逆我者亡嘅強勢領導形象，大商家順晒佢嘅意思攞着數，實際上唔會大力增加美國就業，而且講真，美國失業率已降低至4.6%左右，屬美國全民就業狀態，又唔准大部份新移民入境，美國何來咁多工人呀？但呢個世界，人人識do，風頭火勢之下，冇商家提出問題，只有傳媒成為百彈齋主，亦顯得言論自由、新聞自由之可貴矣。</p></body></html>