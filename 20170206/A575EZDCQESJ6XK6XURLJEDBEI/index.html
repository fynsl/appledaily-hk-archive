<html><header><meta charset="utf-8"><title>智取大市：藍籌狗股快斷碼 - 晉佳</title></header><body><h1>智取大市：藍籌狗股快斷碼 - 晉佳</h1><p>星期五強勢股紛紛走弱，資金流入升勢初起股。之前資金只限買受惠通脹概念最直接嘅選擇，但由於炒到唔再平，所以轉吼「揩到波皮」嘅低殘概念股。<br>之前講過百麗（1880）高層去年中期業績瘋狂唱衰自己，實在沒有更衰，結果年初至今，百麗股價逐步回穩，最近沿住保歷加中軸作為支持位而向上，唔錯。<br>拆解百麗條數，最近半年業績，有45%毛利來自平穩增長嘅運動、服飾業務，55%來自倒退嘅鞋類業務，截至去年8月底止半年，運動、服飾毛利增長11.8%，鞋類毛利倒退14.2%，拉勻盈利倒退兩成。第三季度鞋類同店銷售跌13.4%，運動、服飾業務同店銷售增長4.6%，表現令市場失望，股價再跌，但同樣反映衰無可衰。<br><br>去到今年，相信兩part業務一個輕微增長、一個倒退，即使增長步伐只有第三季度咁少，毛利亦至少扯平，再過一年，增長嗰part大過倒退嗰part，業績先回穩，然後可以重拾增長，但股價總會提前走出谷底。 <br>一間每年賺錢、經營現金流幾十億人仔嘅公司，市值413億港幣，市賬率只有1.38倍，講緊一、兩年後幾可肯定turnaround嘅公司，仲要每股淨現金1蚊，係如假包換藍籌優質狗股，長遠揸得過。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>