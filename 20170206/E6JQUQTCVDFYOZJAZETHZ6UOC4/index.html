<html><header><meta charset="utf-8"><title>笑到最後：TSA與香港股神 - 高明</title></header><body><h1>笑到最後：TSA與香港股神 - 高明</h1><p>過年之前，高明同基金經理溫鋼城兄食飯，溫兄問咗個問題：點解咁多人靠買樓發達，但係咁少人靠買股票發達？直接啲問就係點解香港冇股神？<br>全世界先進嘅金融中心，總有幾個有代表性嘅投資者，美國由畢菲特、索羅斯，數落去多十隻手指都未必數得晒；其他地方亦有「歐洲股神」Anthony Bolton、德國股神André Kostolany，日本以前有邱永漢，現時有B·N·F。但係香港又真係講唔出邊個代表人物。<br>香港的確有好多人靠股票發達，但就唔係透過買賣，而係提供服務，包括印股票、放貸、買賣殼，以上生意同炒股係完全兩回事。答番條問題，高明大概記得，喺餐飯入面答香港樓市已被證實同美國息口關係較敏感，利率下降樓價會升，有類似美股嗰種彈力，反而港股冇咁嘅升值能力，所以即使有人喺港股度賺到錢，都會買兩嚿磚頭保值，個個有錢都搬錢走，股市好難大升，塘水滾塘魚亦都難搵食。<br><br>不過，以上解釋都仲係好表面。直至高明睇新聞見到教育局局長吳克儉，因為TSA不得民心，所以將評估改名做BCA，繼續要小朋友操練有標準答案嘅練習，本報報道仲話好多家長係fans，就知香港人自細被訓練只可以做睇得到結果嘅嘢，亦都係香港出唔到股神嘅原因。<br>從事投資，就好似以前出海搵新大陸咁，即使你有齊裝備，都未必搵到大陸，但有時又會符碌發現新大陸，冇標準答案話一定有結果。港式考試則相反，先有結果，之後小朋友再操練，呢種方法訓練出嚟嘅思維，就係只做計算到嘅事，股票市場上印股票「車出街」、有抵押放貸等等，全部都計得到回報，所以香港不乏呢方面嘅精英。<br>至於買樓，樓價升跌同樣都不屬計算得到，但起樓賣出去有數得計，散戶買二手樓收租亦有得計，好多香港樓民買樓只計租金回報，樓價升當送，個市逼你發達。炒賣股票並冇一條好明顯嘅回報數字，即使有市盈率之類，隻股唔升都吹佢唔脹。有呢種思維打底，贏錢都會提走，個市永遠唔會旺。接受過港式教育嘅人，都好難做到股神。<br><br>高明<br> http://www.fb.com/bigricetea <br>本欄逢周一刊出</p></body></html>