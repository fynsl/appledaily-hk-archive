<html><header><meta charset="utf-8"><title>溫哥華晚宴重振靚聲王吳岱融揀歌出碟</title></header><body><h1>溫哥華晚宴重振靚聲王<br>吳岱融揀歌出碟</h1><p>吳岱融去年憑《巨輪II》的角色「高天鷲」奸出位，原來他演技好之餘更是靚聲王！大前日他大開金口，在溫哥華為一新春晚宴擔任表演嘉賓，先後獻唱《My Way》、《皇后大道東》、《愛拼才會贏 》和《新鴛鴦蝴蝶夢》等金曲，其聲線甚有磁性魅力，唱功幾乎拍得住張學友！而吳岱融獻唱期間不少人埋身集郵，場面熱鬧。</p><p>同偉仔錄過黑膠</p><p>此行鍾淑慧專程陪老公吳岱融做騷，她昨說：「今次係一個私人晚會活動，因為過節，個個都好開心，反應好好。」對於丈夫吳岱融被指唱功了得，她聞言也大讚：「OK㗎，因為佢以前唱歌出身，佢喺新加坡電視台做之前都係唱歌，後尾亦都喺台灣出過兩張碟，所以唱歌對佢嚟講冇問題。」</p><p>鍾淑慧更指吳岱融當年曾跟梁朝偉推出《絕代雙驕》劇集歌曲黑膠碟，問到吳岱融會否出山再推出唱片時，鍾淑慧透露有人正接觸：「有㗎，有傾緊嘅，但𠵱家一路揀緊歌，有啲製作人都有畀歌佢聽緊，睇吓有冇乜嘢適合同啱嘅，𠵱家都係揀緊階段。」未知吳岱融可有唱情歌冧老婆？鍾淑慧笑謂：「以前有囉。」</p><p>探李婉華兼度假</p><p>今次到溫哥華，鍾淑慧透露做騷、探親兼度假，一舉三得，她說：「Hugo（吳岱融）妹妹住喺溫哥華，我哋咪去探吓佢哋，呢邊落住雪個景真係好靚好浪漫，如果唔係咁順便一齊去旅行，真係好難度到時間。」兩公婆更在溫哥華跟移居多年的老友李婉華，以及昔日無綫《新婚夫婦大賽》得主周國麟及吳凱珊夫婦見面敍舊，她說：「婉華第一部拍嘅TVB劇，就係同Hugo合作嘅《玉面飛狐》，而我同周國麟以前合作過《K-100》，大家好熟絡，見番面真係好開心。」<br>採訪：魯吉</p></body></html>