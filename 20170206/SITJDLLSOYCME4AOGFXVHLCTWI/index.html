<html><header><meta charset="utf-8"><title>經濟客艙：富二代的姊弟戀 - Captain Cool</title></header><body><h1>經濟客艙：富二代的姊弟戀 - Captain Cool</h1><p>90後嘅富二代Evan，唔係億億聲嘅大家族出身，但父母雙親做律師，比上不足，比下有餘，入讀史丹福大學，但最後都係冇畢業就走去創業。曾經紅過嘅80後女模Miranda，憑副好身材成為國際名牌內衣VS嘅御用模得兒，係宅男嘅「sweet bae」；佢同男影星結過婚兼生咗個囝。<br>呢兩個人原本大纜都扯唔埋，兩年前喺party遇上後火速撻着，上年仲宣佈訂婚，Miranda會在雞年做新娘。呢段富二代搭上名模嘅姊弟戀終於開花結果，Evan同Miranda用行動證明點樣跨越六年嘅差距。21世紀嘅童話故事，原來唔會閱後即焚。<br><br>其實Evan同Miranda你同我都認識，佢哋咪係準備喺美國上市嘅Snapchat聯合創辦人Evan Spiegel，同佢嘅模特兒未婚妻Miranda。Snapchat嘅母企上市籌最多30億美金，最高估值250億美金。今次唔討論呢間公司值唔值咁多錢，或者Evan Spiegel係咪成為下一個做朱克伯格，而係想講吓Evan嘅女神Miranda Kerr。<br>Miranda Kerr嘅靚，可以話佢總會散發一種難以抗拒嘅親和力。而更令人羨慕，係佢嘅「愛情履歷」，比起模特兒事業更發光發亮。曾經同男神Orlando Bloom結婚嘅Miranda仲生埋囝囝，4年前左右結束呢段童話式嘅婚姻。婚姻嘅挫敗冇令Miranda消極，佢比一般女仔更幸運，仲搵到個黃金降落傘Evan。<br>人生如若投資，想要得到完美結局，要審慎經營，買過大藍籌輸過又如何，最緊要坎坷過後有艇搭，搵番隻潛力股，以後唔使捱苦。<br><br>Captain Cool<br> https://www.facebook.com/seeforcaptain/ <br>本欄逢周一刊出</p></body></html>