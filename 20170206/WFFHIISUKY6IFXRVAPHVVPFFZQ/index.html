<html><header><meta charset="utf-8"><title>火辣戰果：新兵捷西斯省兩粒曼城捉天鵝做三哥 - 咖喱</title></header><body><h1>火辣戰果：<br>新兵捷西斯省兩粒<br>曼城捉天鵝做三哥 - 咖喱</h1><p>趁阿仙奴及利物浦上周六齊齊輸波，曼城周日驚險贏波，靠新加盟的巴西小將加比爾捷西斯梅開二度，主場以2:1險勝有基菲爾施古臣遠射建功的史雲斯，一口氣由第五位升上英超第三。</p><p>曼城今場4-1-4-1陣式強攻史雲斯，韋利卡巴尼路繼續取代哥迪奧巴禾把守最後一關，史東斯與左閘出身的高拉洛夫拍檔踢中堅，基捷基治擔任左閘，而令人意外地，費蘭甸奴客串右後衞。耶耶托尼踢單防中，大衛施華、利萊辛尼、奇雲迪布尼及史達寧同任攻中，支援加比爾捷西斯攻堅，阿古路續居後備。至於史雲斯就排出4-3-3陣式，洛蘭迪踢中鋒，與魯迪治及基菲爾施古臣合組三叉戟。</p><p>捷西斯兩場英超入三球</p><p>曼城挾上周中作客大勝韋斯咸4:0之勢，初段就壓迫史雲斯，圍住半場強攻。德國小將辛尼在左路十分活躍，多次突破基爾洛頓，開波兩分鐘，他左路傳中予捷西斯，但後者炒高。11分鐘，施華展現優秀技術，在左路擺脫對手，精準的傳中球更通了對手「坑渠」，造成史雲斯門前混亂，捷西斯快步上前，一腳射入，為曼城先開紀錄。<br>22分鐘，曼城在禁區頂獲得罰球，耶耶拉弓右腳一射，直飛死角，但被法比安斯基神勇救出。施華開出角球，皮球精準地落在耶耶腳下，但耶耶射斜。31分鐘，施華及迪布尼在右路組織短角球攻勢，後者突入禁區起腳，被對手擋到出界。一分鐘後，耶耶又在禁區頂覓到起腳良機，推大位一射被接實。</p><p>藍月全場撳住踢</p><p>雖然曼城半場只領先一球，但各項數據都佔優，藍月佔逾七成控球。相反，史雲斯整個半場幾乎零攻勢，僅一次在曼城禁區中觸球，而埋門更加一次也沒有。換邊後，史雲斯壓得較前，搶回不少控球，48分鐘基菲爾施古臣左路罰球施展重炮，卡巴尼路撲到再中柱。隨後的角球攻勢，史雲斯中場利萊費亞前柱一頂，曼城的費蘭甸奴在門前解圍。<br>51分鐘，辛尼左路突破後傳中，但似傳非傳，皮球直滾往球門，中柱彈出。雖然施古臣81分鐘遠射建功，為史雲斯追平1:1，但捷西斯在補時絕殺，為曼城鎖定贏2:1完場。這名19歲巴西前鋒今季英超兩次正選，已經攻入三球。由於原先排第三及第四的阿仙奴及利物浦同於上周六聯賽輸波，曼城就以聯賽兩連勝之勢，爬升兩位，以49分由第五升上第三，暫落後第二位的熱刺一分。<br>文：咖喱</p></body></html>