<html><header><meta charset="utf-8"><title>撐枱腳醫肚開始　羅天宇湯洛雯緋聞傳足4年</title></header><body><h1>撐枱腳醫肚開始　羅天宇湯洛雯緋聞傳足4年</h1><p>羅天宇同湯洛雯呢一對……暫且叫同事先，因為合演無綫處境劇《愛‧回家》而傳緋聞，劇中湯洛雯要暗戀羅天宇，估唔到戲假情真，兩人真係撻着。羅天宇同湯洛雯喺2013年10月被《蘋果》拍到一齊喺元朗拍拖食酸辣粉斷正，「洛宇戀」正式曝光，當日羅天宇揸住佢架Audi戰車，載湯洛雯去醫肚，着住黑色情侶裝嘅「洛宇」喺小枱對坐，之後羅天宇車湯洛雯返九龍塘寓所，再傾咗一輪先揸車返自己位於將軍澳嘅屋企。當時，湯洛雯聲稱兩人只係收工一齊食飯，係普通朋友，但就勁讚羅天宇「人好好、好nice，樣樣嘢都好。」<br><br>被爆戀情斷到正，但當事人唔認，點知湯洛雯位同屆好姊妹朱千雪就不慎爆料「佢話自己係同子仁（羅天宇飾）嘅。」<br><br>事隔幾年，「洛宇戀」消息冇停過，連去飲都一齊去，但就搵人坐喺中間隔住吓，惟佢哋不時被目擊行孖咇出現，好似上個月初，佢哋被《蘋果》讀者陳先生透過「爆相爆片」喺九龍灣MegaBox拍拖睇傢俬，其間兩人有商有量，但羅天宇見到附近有人拎起手機即警覺地同湯洛雯分開走。<br><br>「洛宇戀」傳足4年，又有相為證，都仲係「朋友」，呢啲……叫友誼永固？</p></body></html>