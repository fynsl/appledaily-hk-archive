<html><header><meta charset="utf-8"><title>中環在線：爆seed石禮謙送「吻」歐達禮 - 李華華</title></header><body><h1>中環在線：<br>爆seed石禮謙送「吻」歐達禮 - 李華華</h1><p>噚日經民聯議員石禮謙好好火，鬧爆證監會想靠改革奪權，鬧到興起，佢竟然想錫啖證監會行政總裁歐達禮㖭呀，不過係死亡之吻！<br>話說噚日立法會財經事務委員會開會，證監會高層主要報告今個財政年度預算，石禮謙先禮後兵，率先話自己支持呢份預算，但話鋒一轉，就開始solo表演，由頭帶到落尾，鬧爆證監會舊年推出嘅上市架構改革，指市場人士好擔心證監會以理順審批新股上市流程為名，實際上係透過改革，奪取大部份權力，架空港交所（388）云云。</p><p>狂數舊論點</p><p>其實，石議員所講嘅一堆論點，上個暑假一早被人講晒，佢上個暑假都有陪過金融服務界議員、黨友張華峰派傳單嘅，不過就好少見佢出聲，整個上市改革諮詢，主要由大孖沙力撐嘅上市公司商會，做反對派大旗手。立法會選舉完結之後，經民聯牽頭搞咗場論壇，石禮謙都有份出席咁囉。<br>唔知點解石禮謙噚日忽然就呢個議題開行turbo，同場嘅梁繼昌稍為搭嘴，話市場監管應該更嚴謹，石禮謙就食住個勢問證監會歐達禮：「嗱，敵人同朋友畀你嘅死亡之吻，你自己揀要邊啖啦，反正你有兩邊面珠可以錫。」全場聽到O晒嘴。<br>石禮謙係代表地產及建造界，無端端咁勇，唔通早前佢去拜年時，各方好友叫佢喺立法會講多兩句？<br><br>李華華<br>mailto:LiWaWa@AppleDaily.com</p></body></html>