<html><header><meta charset="utf-8"><title>金手指：薯片政綱充滿智慧 - 孫柏文</title></header><body><h1>金手指：薯片政綱充滿智慧 - 孫柏文</h1><p>曾俊華周一早上宣佈政綱，可以話劣評如潮。例如好友利世民，率先狂批累進利得稅。而孫柏文都收到唔少選委朋友短訊，問搞啲乜，喺之前近乎完美嘅競選動作下，佢哋覺得完全反高潮。話如果要扶植中小企同startup，銀行開戶、勒住證監等有用得多啦。<br>我睇完，發覺啲批評完全get唔到曾俊華嘅功力，個政綱係充滿智慧。首先，嗰啲例如累進利得稅嘅建議，雖普通人唔明為乜，不過現實係佢要先喺1,200名選委中攞150個提名，再攞600票，味道似係要喺1,200人制贏，就要做呢樣。因贏唔到，其他都唔使講。<br>曾俊華攞廿三條、八三一出來，就係因為知香港未來幾年對中央嘅嗰盤棋，要捉，同埋點捉。中央同中聯辦有冇分歧？如果有，棋點捉？你覺得喺主動攞廿三條、八三一出來嘅曾俊華好啲，定係2.0填鴨產物下會好啲？<br><br>彭定康當年喺立法局解釋佢嘅95選舉方案時，高舉本基本法問：「新九組違反邊條？」（可惜另起爐灶時，泛民企太硬）又或者曾蔭權為2012年將功能組別「直選化」，已經證明只要落棋落得準，有得玩。2.0填鴨產物敢捉咩？識捉咩？八達通都未識用啦。<br>仲有，未來幾年，將會係香港喺中央最高領導眼中，地位提升嘅最大時機，因國家可能面對金融大動盪。我哋係要搵個幫到手為國家救火，之後可平心靜氣攞讓步嘅棋手。最後，好多人估緊2.0填鴨產物可唔可以攞多過1.0嘅689票。呢個我唔知。不過2.0填鴨產物喺西環插手下贏，台灣民進黨下次總統大選就肯定唔止689萬票。</p><p>孫柏文<br>獨立股評人<br> http://www.fb.com/shuen <br>本欄逢周二刊出</p></body></html>