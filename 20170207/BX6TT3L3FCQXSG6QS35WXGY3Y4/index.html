<html><header><meta charset="utf-8"><title>七級偽術：有種品味叫問心無愧 - 彭瑪莉</title></header><body><h1>七級偽術：<br>有種品味叫問心無愧 - 彭瑪莉</h1><p>近日熱門話題，非特首選戰莫屬，各位參選人密集出招，你來我往，像Mary這類無票平民，做其花生友，睇戲咁睇亦趣味盎然。<br>這個還要多得薯片率先把競選宣傳面向群眾，甚至面向網民，這個策略至今非常成功。得知道奧巴馬當年這樣做並不為奇，人家一人一票，網絡攻勢絕對是有效籠絡各方群眾的渠道。但在香港，人人皆知選委人數僅得千二，這種情況下，薯片仍以清晰定位兵行險着，認真抵讚，最近仲做埋眾籌把參與感帶予本來無票的市民，難怪Mary身邊薯粉數量與日俱增。<br>當然，薯片的初步勝利也要歸功對手的進退失據。執筆之時，嶺大公佈最新的民調結果，調查在本月1至4 號做，即係踩正林鄭造勢大會，結果竟然係林鄭支持淨值首現負數，又若假設是二人之爭，薯片的支持度已升逾五成，遠勝對手。<br></p><p>由此可見林鄭一方那種把建制派、大孖沙一類既得利益者傾囊而出的造勢會，只會越做越衰，只能進一步強化她那離地和與民為敵的形象。<br>而且，唉，如你也有看那個造勢會，那種徹頭徹尾的土氣，那種畫虎不成反類犬，確是挑戰中產和後生仔對品味的底線。<br>我知你想話畀人知你同年輕人打成一遍，但真的不是叫幾個細路做佈景板，無情情同人high five就扮到。我知你要親民，唔敢着旗袍套裝，但你套競選制服可唔可以着得型仔啲？下身竟然穿西褲皮鞋？你知道後生仔崇拜Steve Jobs，你都唔使學佢在台上行來行去講嘢㗎，可知此幕由你來東施效顰確係尷尬到唔恨。<br>想知乜嘢叫品味？可以參考薯片的campaign，Mary的朋友不少就係因為鍾意佢啲相夠型。至少，也可以參考胡官，恰如其份，不慍不火，呢啲品味叫問心無愧、叫勇者無懼。<br><br>彭瑪莉<br>mailto:marypang2015@gmail.com</p></body></html>