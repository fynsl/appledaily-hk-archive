<html><header><meta charset="utf-8"><title>【港人在韓】粗豪導遊整蛋糕　最難忘：頂！港產片講國語</title></header><body><h1>【港人在韓】<br>粗豪導遊整蛋糕　最難忘：頂！港產片講國語</h1><p>【尋找首爾的香港】「頂！《少林足球》講國語！」住咗喺韓國近二十年嘅River講返十年前喺當地睇《少林足球》非常激動，「十年前，諗住終於有得睇講廣東話嘅戲，點知原來講普通話，臨尾真係想界刂爛凳呀！」<br><br>說話粗魯、外表粗豪嘅River，前身係一位導遊，誰不知竟然為興趣裸辭，轉行做細心嘅烘焙師，透過網上平台賣自家製蛋糕！River講嘢相當直接，自嘲自己唔係生得靚，又唔係溫柔體貼，「當一個咁粗魯嘅人，畀件咁溫柔嘅蛋糕人哋嗰陣，佢哋就會諗：『嘩！係咪你整o架？堅定流呀？』」</p><p>採訪當日，記者見證River親手整出鬆軟嘅柚子蛋糕，枱上亦放滿佢一早整好嘅朱古力、紫薯小蛋糕，非常精緻。River話當朋友見佢整蛋糕都會話：「頂！點解你咁闊太嘅整蛋糕！」River就解釋背後其實花咗好多功夫、時間同金錢，「為咗研發無防腐劑嘅柚子蛋糕，我整咗100個先成功！」<br><br>故事要講返River做導遊嘅日子，當時帶完團可以休息兩三日，咁啱好朋友送咗一箱柚子畀佢，食唔晒，就試下用嚟整蛋糕，結果出奇地夾。身邊嘅朋友開始成為River研究蛋糕嘅白老鼠，「為咗唔想食死啲朋友，我研究到唔落防腐劑，用新鮮食材，但係賣出去要考慮保存問題，於是試真空包裝。」</p><p>當整蛋糕整到十個朋友十個like，River兩年前決心裸辭，咬積蓄，搏一舖！正所謂萬事起頭難，初初得River一個人，接單、整餅、包裝、送貨、宣傳等一手包辦，加上未有足夠客源，喺體力和資金上都非常難捱。River坦言有掙扎過想放棄，「當頂完一陣積蓄之後，就要諗繼唔繼續呢，如果返去帶團，頂！好悶呀！同條鹹魚無分別！」好在得朋友撐住，「佢哋話試吓啦，最多你無飯食，我請你食飯，你無錢睇戲，我請你睇戲，一路捱到唔得嗰日為止！」River講到呢度，都忍唔住喊出嚟。</p><p>River咬緊牙關四個月，每日做足21個鐘，先開始有錢賺，請到第一個員工。慢慢開始有回頭客，就租餅房，River話因為自己係外國人，喺韓國搵餅房都唔容易，「業主唔知我呢個外國人租地方嚟做啲乜，就算解釋咗都唔信，咁我咪敲兩次門、敲三次門、打多幾個電話，講到人哋怕咗我囉！」River仲話o依家同業主熟咗，有得減吓租添！<br><br>目前，River嘅蛋糕生意已經上軌道，請咗五個員工，有餐廳、酒店、cafe shop等向佢訂蛋糕，客源亦有唔少香港人，River就將蛋糕空運回港。計下數，呢門蛋糕生意成本約一億五千萬韓圜，約100萬港元，九個月已經回本，未來打算物色店舖開蛋糕店。</p><p>River話深信如果當日無去韓國，留喺香港嘅話，今日就唔會有自己嘅生意，「首先唔好計搵錢先，做人要新鮮啲，要喺未死之前做自己開心嘅嘢。」就係韓國呢個地方畀到空間River搵自己嘅興趣，有機會令興趣變成事業，「我覺得定居韓國係無揀錯！」<br><br>Mephistopheles Le Pastries<br> https://www.facebook.com/mephistopheleslepastries/?fref=ts <br><br>記者：鄒倩婷（阿仙）<br>攝影：陳家文、李錦鏵<br>剪接：Roy<br><br>_theme_kdrama,_kstar_hkinseoul,_mt_娛樂,_mt_韓流</p></body></html>