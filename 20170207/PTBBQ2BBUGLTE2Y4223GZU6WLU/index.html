<html><header><meta charset="utf-8"><title>大棋局：特朗普「嘴炮」真定假 - Mr. Tregunter</title></header><body><h1>大棋局：特朗普「嘴炮」真定假 - Mr. Tregunter</h1><p>特朗普自上任以來三日唔埋就四處發炮，有人話佢係黐線佬，有人話佢係狂人，有人話佢係第二個列根。究竟佢係齋講定真做，不妨先睇一組數據。據外媒統計，特朗普上任兩個星期簽署咗22項總統令，其中包括8項行政令（Executive orders）、12項總統備忘錄（Presidential memoranda）、2項總統宣言（Proclamations）。<br>上述三種總統令，行政令最具影響力。因為行政令需要經聯邦注冊局編號，再刊登喺聯邦公報，而且要註明屬憲法範圍定法律範圍。總統備忘錄唔需要編號，唔會刊登喺聯邦公報，換句話即唔需要對外公佈。若備忘錄指令所需資金唔超過1億美元，亦唔需要註明。而總統宣言則多屬呼籲。<br><br>簡單嚟講，總統令有點類似中國以前南書房、軍機處內下達嘅指令，目的係繞過內閣（國會），直接下令。所以衡量美國總統任內有冇過份行使權力，就係睇上述數字。華盛頓任內簽署咗8項行政命令，列根381項，克林頓364項，奧巴馬277項。羅斯福最誇張，簽咗3,721項，但當時正值大蕭條及二戰，加上佢連任三屆總統。<br>特朗普向四方發炮用意何在，以中國人傾生意角度視之或見端倪。中國人傾生意要夜夜笙歌，不醉無歸。除咗可順便出公數去玩外，好多時係一種觀察。孟子有句話：「好名之人能讓千乘之國，苟非其人簞食豆羹見於色。」意思係一個人為咗名聲可以天下都唔要，但就為一碗湯露出吝嗇嘅神情。<br>埋枱傾嘢個個都話自己掂過碌蔗，傾深入啲先知虛實。飲到懵下懵下，磨爛蓆越耐，越容易睇穿對方有幾多料同底線喺邊。特朗普嘴炮有真有假，但較多嘅可能只係睇對方反應？拎佢嘅嘴炮同簽署嘅總統令拍埋對比，會知道乜嘢需要畀反應，乜嘢唔需要。</p><p>Mr. Tregunter<br>本欄逢周二刊出</p></body></html>