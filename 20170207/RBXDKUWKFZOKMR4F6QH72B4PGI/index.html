<html><header><meta charset="utf-8"><title>選舉論壇嘥口水 - 左丁山</title></header><body><h1>選舉論壇嘥口水 - 左丁山</h1><p>1月27日，唐英年對記者話唔希望今年特首選舉係一場君子之爭，唔好成為2012年競選嘅re-run，呢句說話嗒落有味。五年前呢個時候。唐英年因僭建一事，民望逐漸落後於梁振英，加上（一）不少傳媒捧梁，認為佢夠勤力，識講說話，無桃色醜聞；（二）董建華在背後力捧，習近平還未入主中南海就發出欽定指示，劉延東撲去深圳召見建制派選委訓話要佢地轉軚，一定要棄唐投梁。於是乎，指定特首人選，四大條件之中，即愛國愛港，管治能力，中央信任，港人擁護，梁振英盡得其四，唐英年只有兩項（中央信任，愛國愛港），管治能力方面，被攻擊hea做，港人擁護方面，梁振英明顯領先。<br>一啲有心人收埋唐英年好多材料，忍而不發，讓他順利做完商務局長，財政司長，政務司長，直到最後問鼎最高職位，先至連環發炮，政敵之忍耐力與快狠準負面攻擊，令唐英年至今感到心寒。政治就是這樣的，今年法國總統競選人之中，熱門菲永被指遠在1998年聘用太太為政治助理，領取薪酬。喂，1998年噃，咁多年都唔提出，依家先至爆？總之政治人物一旦謀求登基大業，就會發覺百箭穿心㗎嘞。<br>唐英年夠hea，現在又話曾俊華夠hea，林鄭有擔當，夠勤奮，十足係2012年捧梁踩唐嘅翻版，如果有莊曾陳年「醜聞」爆出，就係2012年選舉re-run一次嘞，唐英年係想起2012，有感而發嘅。到目前為止，只有一樣不同，就係莊曾民望高過林鄭，市民與傳媒有2012年經驗，今次唔會咁容易上船，被表面形象呃like咯。之不過中聯辦未駛等到另一位中央大員做劉延東出現於深圳，已拚命捧林鄭，不少建制派選委見風駛隽，向林鄭自動獻身，令林鄭不勞而獲，穩得據講四百票入閘，在此情況下，甚麼特首參選人選舉論壇變成走過場兒戲騷，令人興趣索然。譬如香港金融業志同會於明天2月8日在灣仔溫莎公爵社聯大廈大堂舉行座談/答問會，林鄭（上午九時至九時四十五分），葉劉（十時至十時四十五分），莊曾（十一時至十一時四十五分）已答允出席，會員可以到場湊興，之但係，以前不少屬金融界人士表示傾向支持前財政司司長嘅，但風聞欽點林鄭之後，林鄭忽然大受歡迎，佢出席係咁意講幾句就有金融界選委提名㗎嘞，其他人得個講字，嘥口水兼浪費時間啦。</p></body></html>