<html><header><meta charset="utf-8"><title>湯洛雯羅天宇拍拖　呻山頂冇嘢行</title></header><body><h1>湯洛雯羅天宇拍拖　呻山頂冇嘢行</h1><p>【爆相爆片】羅天宇同落選港姐、湯鎮業姪女湯洛雯，13年拍劇集《愛．回家》時被指戲假情真，跟住本報披露佢哋行孖咇喺元朗食酸辣粉斷正，「洛宇戀」從此曝光，不過佢哋否認戀情。四年來，佢哋始終如一，依然係孖公仔行街。上月初，兩口子被踢爆拍拖行九龍灣MegaBox睇傢俬，唔夠一個月，日前又有讀者陳小姐透過本報「爆相爆片」，影到佢哋去山頂行街。</p><p>男友找數</p><p>湯洛雯剪短咗頭髮，仲着住一個月前被影到嘅一模一樣黑白針織冷衫同貼身褲，只係今次冇戴cap帽，換咗副太陽眼鏡掛喺頭上，讀者陳小姐話：「嗰晚差唔多9點幾，商場有唔少舖頭都閂咗門，我見到羅天宇同湯洛雯一齊行街，聽到湯洛雯話舖頭都閂晒冇乜嘢行。」最後佢哋去咗莎莎睇嘢，湯洛雯揀化妝品，由羅天宇負責畀錢。<br></p><p>讀者陳小姐話當時湯洛雯全程戴住口罩，同羅天宇冇乜親暱動作：「佢哋再去百佳買咗兩袋零食，之後就行咗入一間電子產品舖頭，當時我都喺舖頭裏面，湯洛雯用雙手輕輕打咗羅天宇心口幾下，又見到佢哋有搭住膊頭行，但好快就縮手。」最後羅天宇同湯洛雯去服務台搞免費泊車，再揸車走人。<br>湯洛雯前日接受傳媒訪問，問到佢再次俾人撞正拍拖，佢竟然話：「之前都回應過了，我哋係好好嘅朋友，不過多謝關心。」</p></body></html>