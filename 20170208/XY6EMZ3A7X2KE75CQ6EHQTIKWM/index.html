<html><header><meta charset="utf-8"><title>Money Walker：9年牛市唔誇張 - El.</title></header><body><h1>Money Walker：9年牛市唔誇張 - El.</h1><p>有項投資瞇埋眼長揸八年累計升2.4倍，講緊嘅唔係乜嘢增長股，而係標普500指數。自2009年3月低位676點起計，差不多八年間已升至近2300點，相當於240%回報。反觀恒指同期升100%左右，雖叫有進賬，但明顯跑輸美股大市。<br>美國過去幾年經濟處於復蘇期，加上受惠量寬與低息，令標普500指數走勢硬淨，2009年至今升軌從未失守。反觀香港經濟停滯不前，港股幾年來都一直有波幅，但升幅就麻麻哋。呢點反映股市走勢多少都同當地經濟強弱程度有關，經濟熱股市自然熱，反之亦然。<br>不過美股呢八年升市亦非一帆風順，自2014年底亦即美股牛市5歲半起，標普500指數明顯後勁不繼，一度由升市變橫行，橫行變亦牛亦熊。至2016年11月開始，隨着環球復蘇憂慮消退與特朗普支持經濟政策出台，美股先再次發力，續寫牛市格局。<br><br>有人話特朗普當選或會令乏力已久嘅美股牛市延長多一年時間，美股牛市即將踏入第八年，延長一年即係有九年。不過與美股史上最長牛市，亦即1987至2000年嘅一次牛市比較，今輪牛市即使維持到九年亦唔算太誇張。<br>港股方面，去年底先發力追美股落後，農曆新年前技術上已升穿咗條下降阻力，可惜有少少後勁不繼。筆者唔敢寄望美股未來可以帶領港股擺脫2015年大時代落幕後嘅熊市，只希望喺侵侵皇朝下，美股呢隻老牛可以生生性性，玩多一年先壽終正寢，未來會集中留意侵侵嘅企業減稅措施，能否帶起新一輪升浪。<br><br>El.<br> http://fb.com/moneywalkerhk <br>本欄逢周三刊出</p></body></html>