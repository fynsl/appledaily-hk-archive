<html><header><meta charset="utf-8"><title>誤提松本潤被鬧爆小三葵司關閉twitter</title></header><body><h1>誤提松本潤被鬧爆<br>小三葵司關閉twitter</h1><p>日本尊尼組合嵐成員松本潤上年12月底，被爆背住拍拖11年嘅《花樣男子》女主角井上真央，同AV女優葵司劈腿4年，女方被拍得多次到訪其屋企送外賣，松本潤同時又被揭暗嗒另一人氣AV女優上原亞衣。<br> <br>松本潤事後未有受醜聞影響工作如常，反觀當小三嘅葵司遭松本潤粉絲喺Twitter留言狂轟，一直都唔敢蒲頭，直至上月17號佢終於再更新Twitter，指會重新出發。<br> <br>其實上個月出版嘅一期雜誌Friday就刊出葵司嘅露點相，仲以「松本潤對象」嚟形容葵司，即被鬧爆佢博宣傳。而喺佢重開Twitter後，曾經兩度轉載網民讚井上真央、葵司唔會爭贏嘅留言，雖然葵司之後話係錯誤轉載，但外界都認為佢故意再消費與松本潤嘅緋聞，鬧爆佢嘅聲音未有停止。<br> <br>葵司終於喺本月1日再留言話：「雖然對任何說話都已視而不見，但目前少少事都能觸動到他們的神經，對這班人來說我關了Twitter會感到痛快嗎。」葵司又話每日比人鬧，就算唔太在意，都會停留喺腦海入面，而佢終於喺日前索性關閉咗Twitter。</p></body></html>