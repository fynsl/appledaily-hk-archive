<html><header><meta charset="utf-8"><title>【add】紅人主場：梁詠琪　一起成長</title></header><body><h1>【add】紅人主場：梁詠琪　一起成長</h1><p>育有近兩歲囡囡的梁詠琪(GiGi)絕不是虎媽，但求女兒有快樂童年，比起狂操學業成績，更注重身教，「教佢要多啲講對唔住，我都會成日同佢講。」早前因工作而離家幾日，忽略女兒，GiGi也會報以一聲對不起。的確，在職媽咪不易做，對工作不定時的藝人而言更難，不過多得家庭作強大後盾，才讓GiGi無後顧之憂，盡情拍攝產後首部電影、大膽談同性情誼的《骨妹》。<br><br>撰文：林嘉慈<br>造型：趙潔恆、林嘉慈<br>攝影：郭賢興<br>化妝：Andy Leung of ndnco<br>髮型：Nick Lam of Pi4.com.hk<br><br>TSA換湯不換藥重臨，求學就是求分數的本地教育生態，衍生一言堂訓導性家庭教育。相比起來，梁詠琪與女兒Sofia的相處模式較為平起平坐，「當我要求佢做呢件事嘅時候，我自己都必定要做到呢件事。」小至飯後收拾碗碟、在家遠離手機的習慣，GiGi都一邊教女，一邊反省自己的不足，「我哋唔希望佢睇手機，變咗我返到屋企都唔可以成日望住部手機。」她續說：「要點樣做到身教，呢樣有時自己都會疏忽咗。」</p><p>對唔住囡囡</p><p>認錯，不一定是子女單方面做，「我哋成日教佢要多啲講對唔住，有啲乜疏忽咗，就即刻同人講對唔住，變咗有時我對住佢都會。」<br>大半年前GiGi向女兒說的一句「對不起」，令她留下深刻印象，「做完嘢過咗幾日先返屋企，幾日冇見佢，返到去佢已經瞓咗覺，佢半夜突然間扎醒咗，我見佢擘大眼，我好掛住佢，咁我就乘機抱起佢，點知佢唔要我抱，要爸爸抱。雖然嗰一刻係佢令到我好傷心，我忍唔住鼻酸，但諗深一層係我要同佢講對唔住，問佢：『離開咗幾日，係咪唔認得我？』講完之後佢又俾番我抱。好得意，有時有結果出咗嚟，會令我諗自己係咪做得唔夠好。」<br>GiGi落力在工作及家庭中取平衡，去內地、台灣工作寧願辛苦自己速去速回，試過要遠赴歐洲工作，她就順道與西班牙老公計劃一趟家庭旅行，盡可能不想錯過陪女兒成長的時光。</p><p>家人撐拍戲</p><p>早前去澳門拍攝產後復出的首部電影《骨妹》，是離家較長時間的一次，幸得家人支持，她才勇於挑戰被同性情結所困的角色，「我個角色詩詩嘅痛苦係一路好深愛靈靈呢個女仔，但冇靈靈咁清楚佢哋之間嘅愛意去到乜嘢程度。詩詩同先生去咗台灣生活，佢有種莫名嘅空虛同痛苦 一直喺度，佢酗酒，冇辦法投入婚姻。」角色至最後才恍然大悟，知道女性密友視自己為伴侶，惜對方早已離世。<br>為全情投入拍攝爆喊戲，GiGi有幾日逼不得已「自閉」起來，「呢套戲比較沉重啲，好多時就算我唔使拍，都自己喺房度休息、沉澱吓，又唔想將呢啲情緒帶返屋企。好投入嗰時，可能連電話都唔傾，費事佢影響到我，我又影響到佢哋。」</p><p>情人節開工</p><p>由全職湊女的媽咪，霎時轉換至苦情片演員mode，GiGi覺得有好有壞，「有時有樣嘢你成日做，會磨滑咗，𠵱家新一個自己，生活上去咗另一個層次，再去接一個咁好嘅角色，體會又唔同咗。」最辛苦是一場向老公交代內心鬱結並道別的戲，耗盡體力，「嗰場戲好傷心，睇住一個咁愛你嘅男人，而你冇辦法接受佢，然後委屈咗咁多年，你同佢開口講道別，嗰吓好心痛，諗起如果有一日要同好心愛嘅人道別，因為內心某一啲原因而冇辦法一齊，好慘。」<br>產後復出的GiGi戲接戲，下星期的情人節，也在片場度過，「暫時知道會身在無錫拍電影，可能冇時間慶祝情人節。不過冇關係，今年唔慶祝就留番下年慶祝。」</p><p>睇好同片後輩拎金像獎</p><p>金像獎前日公佈提名名單，在《骨妹》飾演年輕版梁詠琪的廖子妤入圍最佳女配角，飾靈靈的余香凝則角逐最佳新演員，對於兩位後輩雙雙入圍，GiGi說：「好戥佢哋高興！佢哋喺戲入面嘅演出真係很好很自然，兩個得獎嘅機會好高。」</p><p>更多精采時尚內容，盡在 http://add.appledaily.com 。</p></body></html>