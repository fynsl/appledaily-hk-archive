<html><header><meta charset="utf-8"><title>【馮仁昭四圍超】為老婆居北京羅嘉良因女兒住三亞</title></header><body><h1>【馮仁昭四圍超】為老婆居北京<br>羅嘉良因女兒住三亞</h1><p>無綫重播嘅《創世紀》，由葉榮添為下一代搞「無煙城」，建一個冇污染又乾淨嘅地方。可惜現實生活中，羅嘉良（撈家）束手無策，只能夠選擇遠走他方，避開霧霾。前日撈家喺金鐘接受訪問，講到同內地女星蘇岩婚後，遷居北京，近年為咗4歲囡囡Sela，全家搬去三亞，佢話：「可以話係避霧霾，主要係年底去避一避，個女𠵱家讀幼稚園，請多少少假冇所謂，況且我哋都好鍾意呢個地方。」<br>本身係香港人嘅撈家，大可以帶囡囡返港讀書，佢話：「未決定囡囡係咪返香港讀書，有人提議過，同老婆商量吓，我本身就睇大環境，但係我都好懷念香港，懷念大家，希望再返嚟發展。」雖然錢重要，但唔可成日將錢掛嘴邊，撈家話：「錢夠用，差唔多就得，做人都係咁，差唔多就夠。我有一個非常美滿同幸福嘅家庭，非常感謝上天，麵包當然緊要，但係最緊要係家庭和諧，幸福係用錢買唔到，其實𠵱家已經放慢咗。」</p><p>新作下月播</p><p>舊年撈家留港拍劇七個月，新作大概喺下月播出，不過佢慨嘆同劇對手都係唔識，佢話：「其實都係見吓啲老朋友，有人出出入入都好正常！」至於獎項，撈家根本唔介意，佢話：「𠵱家都唔會諗呢啲，以前都攞過三屆，又經歷咗咁多年，似乎攞獎金好啲！」<br>撰文：馮仁昭</p></body></html>