<html><header><meta charset="utf-8"><title>魚樂無窮：仲未掃貨點算好 - 唐牛</title></header><body><h1>魚樂無窮：<br>仲未掃貨點算好 - 唐牛</h1><p>噚日股場最多人談論嘅，非大時代疑似重臨莫屬。先有內房股獲摩笛唱起，全線爆升，然後輪到港交所（388）發力，埋單搶高近半成，更帶動中港券商股起飛，四個字講晒︰百花齊放。<br>當然，同真正大時代相比，上述升幅其實好小兒科，戰友們咁開心，好大機會係因為今浪升市超晒預期。上個月，大家都驚特朗普上任後會搞亂股市，結果美股踢穿20000點，恒指亦拾級而上。<br><br>究竟仲有冇得去？畀兩個數據你參考。第一，成交逼近900億銀，係三個月新高，相信部份久疏戰陣嘅股民，已經重新入場，從相反理論出發，唔係好事。再望望牛熊證街貨，重倉區在23700至23800點，其實近在咫尺，挾倉誘因正在減少。<br>去到呢個moment都未出手點算好？一定要控制注碼，因為成本已高，較其他對手蝕章，咪諗住大注啲追番回報，心理壓力大之下，隨時偷雞唔到蝕渣米。股份方面，可以搵落後股埋手，聯想（992）作為去年恒指狗股（全年勁跌四成），仍在五年低位徘徊，股息率達五厘，挾着業績大翻身的賣點，只要有資金落場，舞高一、兩成應該唔難囉。<br><br>唐牛<br> http://www.fb.com/tongcow88 <br>本欄逢周二、四刊出</p></body></html>