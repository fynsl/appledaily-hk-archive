<html><header><meta charset="utf-8"><title>關秀媚亂丟煙頭林峯重遊好友小便勝地</title></header><body><h1>關秀媚亂丟煙頭<br>林峯重遊好友小便勝地</h1><p>數碼港公園地方大，位置又夠晒遠，比起彭福公園、佐敦谷公園呢啲比較接近市區嘅大公園，真係少人啲清靜啲，唔怪之得彭羚都帶埋兩個女去數碼港放狗。除咗一家大細去逛一下，啲藝人去嗰到仲做過咩呢？<br><br>馬天佑上年5月，代替忙住綵排演唱會嘅好兄弟林峯，陪吳千語喺數碼港狗公園放狗。神奇嘅係，馬天佑行行下搵千語睇水，自己就露械……隨地放水，被周刊斷正，事後要話「感到十分十分十分十分十分抱歉。」可能想幫老友解圍，喺報道出街一個禮拜後，林峯自己一個喺相同地點放狗。<br><br>王宗堯就喺上年7月，即係同模特兒黎紀君（Christy）啱啱分手之後兩個月，就被《蘋果》見到同蔡潔喺數碼港狗公園附近玩航拍。但呢份戀情，維持唔到好耐，上個月蔡潔接受《蘋果》訪問時話少咗溝通，直認分手。<br><br>關秀媚同前藝人男友李尚文不時都出街拍拖，上年李尚文就車住關秀媚去數碼港談心，以素顏示人嘅關秀媚除咗用即買即用導入眼霜保養下，仲煙駁煙咁坐喺長凳傾偈，期間關秀媚將煙頭丟喺草叢，當街做垃圾蟲。</p></body></html>