<html><header><meta charset="utf-8"><title>智取大市：點樣分辦大時代 - 晉佳</title></header><body><h1>智取大市：<br>點樣分辦大時代 - 晉佳</h1><p>噚日上晝內房股無啦啦畀人喪掃，下晝港交所（388）冇消息爆上半成，咩玩法？恒指剩係升153點，成交都有成892億元，但成交一旺，雞犬皆升，又隨時係見頂訊號，後市一係短線即時見頂，一係至少有一個「港股小時代」，點樣分？<br>好簡單，噚日900億元成交，如果即時見頂，今日就會價量齊縮，當炒股亦會出現派發迹象，證明購買力已耗盡。如果今日炒風依然持續，成交keep到800、900億元，呢個成交、升勢甚至保持到周五，就確認後市勁勁勁，「大時代」唔係冇可能。你問我，主觀意願梗係想出現後者劇本，但往績通常係前者居多，大家要小心。<br>即使係見頂劇本，亦唔代表全部板塊齊齊散晒嘅，上一期講到半冷門燃氣股都仲揸得過，因為貪佢非主流，兼有些少防守性特質，資金沽大路股，可能轉買呢啲。至於當炒股短線前途未卜，如果手上冇貨，呢一刻不建議窮追，睇多一兩日吧。<br><br>晉佳<br> http://fb.com/advanceguy1 </p></body></html>