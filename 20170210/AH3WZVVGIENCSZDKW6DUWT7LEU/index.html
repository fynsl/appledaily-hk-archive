<html><header><meta charset="utf-8"><title>智取大市：似唞氣多過散水 - 晉佳</title></header><body><h1>智取大市：<br>似唞氣多過散水 - 晉佳</h1><p>港股噚日晨早出現大時代式狗衝，成交超過900億元，究竟見頂未？仔細分析吓小時圖成交，同埋上下半場股份表現，相信有定論。<br>小時圖成交方面，上午10時至11時期間，主板成交多達245.6億元，仲呈現陰燭射擊之星形態，可以話係短期利淡訊號。過往喺中線升浪頂部遇上呢種情況，通常市況會即時逆轉，由升轉跌，大戶鬥快掟貨。<br>至於昨日11時過後，強勢股除咗內房股仲繼續升之外，商品股江銅（358）高位回4%，中鋁（2600）高位殺落近7%，吉利（175）亦回6%，中線最強勢股的確腳軟軟，但資金仍樂此不疲搵股狗衝，升勢初起嘅百麗（1880）升半成，航運股升幅擴大，可見情緒並不悲觀，只係大家明白市場有健康整固必要，所以個別強股回吐。<br><br>如果今日市場情緒保持樂觀，有股回，但又有股炒，相信過咗整固期，整體大市大漲小回趨勢難有改變，對於中線後市可以睇得更好。<br>商品股、汽車股已非首選，2月吼兩會概念，除燃氣股外，呈圓底、兼近期沿住保歷加中軸支持慢慢上嘅信義光能（968），兩會3月初揭幕前，揸住3個星期應該唔錯。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>