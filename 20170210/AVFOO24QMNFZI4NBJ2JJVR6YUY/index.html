<html><header><meta charset="utf-8"><title>【馮仁昭四圍超】翠如講團拜失控：阿Bob最盡興</title></header><body><h1>【馮仁昭四圍超】<br>翠如講團拜失控：阿Bob最盡興</h1><p>林盛斌（Bob）酒後多次出事，試過啜爆梁烈唯同搗亂錢國偉婚禮。噚日有周刊爆大鑊，指Bob今年大年初四同黃宗澤、蕭正楠、黃翠如等去張繼聰屋企團拜，幾杯落肚後又失控。<br>當晚Bob狂自隊，酒後口齒不清又爆粗，張家家規講明唔可以喺室內食煙，點知Bob邊行邊食，仲周圍強吻人，連周柏豪都中招，有人抗拒被吻，推撞之間連傢俬都推跌。團拜尾聲，Bob唔肯走，張繼聰叫佢都唔理，仲爆粗回敬，友人勸Bob離開仲被箍頸，搞到大肚婆謝安琪扯火，張繼聰差啲被開年。<br>Bob噚日回覆傳媒時話：「其實當晚大家玩得好開心，絕對唔係佢哋寫到咁，已經約緊出年再聚。」屋主張繼總亦話：「冇咁嘅事，嗰晚大家玩得好開心。」<br></p><p>夾實坐一邊</p><p>有份去張繼聰屋企嘅黃翠如噚日喺屯門出席活動，問到團拜當晚發生嘅事，佢笑笑口話：「阿Bob最盡興，我噚晚撞到佢，佢問我當晚發生乜事。」仲話Bob當晚被人夾實坐埋一邊，食咗三碗公仔麵又嘈喧巴閉，問Bob有冇爆粗同推跌傢俬？翠如即刻扮無知，只係話佢留到最後，張繼聰不停同佢講人生道理。<br>撰文：馮仁昭</p></body></html>