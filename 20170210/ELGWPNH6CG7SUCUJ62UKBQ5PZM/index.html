<html><header><meta charset="utf-8"><title>【西遊記】做人做到碧咸咁 - 方俊傑</title></header><body><h1>【西遊記】做人做到碧咸咁 - 方俊傑</h1><p>【文化籽：西遊記】<br>越來越信，人有命。像林柏特，身為一個中場球員，可以保持車路士的入球總數歷史紀錄，英超贏過，歐聯贏過，樣又唔係醜，根本就係英格蘭球王質素，偏偏擺脫不了二奶命格。在國家隊，聲名不及謝拉特；在球會，長期站在泰利之後；好了，退休啦，仲唔至少做到一個星期主角？都要撞正碧咸同期傳出醜聞，焦點又去到萬人迷身上。<br>自爆在接近二十年的模範婚姻中，曾經犯過錯，但懂得回頭是岸。無所謂，反正大部份人都唔妥佢老婆Victoria，見到碧咸不忠過，較厚道的，可能說一句意料之內便輕輕帶過；比較真誠的，應該早早鼓掌慶賀。被黑客盜取電郵後爆料，指碧咸做慈善唔肯用自己錢，先夠cheap；更抵死是做善事原來全為沽名釣譽，一心希望換個爵士銜頭來威威，一知道做唔到，即時爆粗發脾氣。偽善得有如岳不群，才是死罪。千年道行一朝喪，想真真正正被封爵，恐怕要等到領取終身成就獎的年紀，大家都忘記了今天的時候。<br>本來，碧咸的種種舉動，都是有血有肉正常人類的正常反應，不是傷天害理。只是，近十年八載，碧咸將自己的形象塑造到接近完美，直達神聖，當真相曝光，落差竟然如此巨大，很難叫一般受眾毫不反感。何況，世界上有很多花生友，最喜歡欣賞別人折墮，見到碧咸出事，怎可能抗拒到幸災樂禍的誘惑？只不過踩多兩腳，已經很留力了。我就嘗試用一個較為同情的角度，為碧咸講少少好說話。<br>做人做到碧咸咁，其實，好悶㗎！你可能立即反彈：「唔係啩，有錢有名氣又靚仔又勁多人錫仲有老婆仔女，要乜有乜，想點就點，咁都悶？我咪應該衝上ICC頂樓跳下來？」唉，你無錢，你窮，所以要為生活而拚命，咪有個明確目標去追求囉。你無女，你宅，所以要為解決性需要而覓食，咪有個明確目標去進發囉。人生有目標去追求，生存就有意義啦。碧咸不同。講錢，他的身家拍得住英女皇，就算由現在開始完全沒有入息，子女又不事生產，也可以安枕無憂好幾代。講女，要偷食，碧咸使落手落腳追？開句聲，燕瘦環肥排住隊等寵幸啦，碧咸搞女，似係碧咸蝕底呀，咁咪失去患得患失的樂趣囉。講名氣，退休多年，仍然是全球最知名足球員，就算你唔知越位陷阱是甚麼，都必定聽過碧咸個名。還有甚麼可以追求呀？十七歲出道，贏過英超贏過西甲贏過法甲贏過歐聯連美職聯都贏埋，如果碧咸教波，或者還可以發一發夢，嘗試一下以領隊身份為英格蘭贏一贏從未到手的大賽獎盃，但碧咸的目光更遠大，情願花多幾年間去籌備，一跳就跳去做球會班主。現階段根本無事可忙，難怪只可以諗諗如何追個Sir字來打發時間。<br>人類就是犯賤。備受萬人景仰的，尚且會為虛名一個而名譽掃地，你和我這些凡夫俗子，又怎可能有本事去平復內心慾望？想一想，相對於做碧咸，或者做謝拉特，做林柏特，可能真的最寫意。獎盃，林柏特一樣唔少。碧咸輸波，會被費格遜飛靴傷面，被臭罵掛住拍拖掛住做明星；林柏特輸波呢？捱罵的，是其他隊友。謝拉特被利物浦半放棄，因為背負住忠心耿耿的光環，不可能轉投其他歐洲強隊，只可以承受一生人連一個聯賽冠軍都未贏過的遺憾；林柏特離開車路士後，被借去車路士的主要競爭對手曼城，卻心安理得。退休了？不用怕，未做領隊之前，掟掟飛鏢足夠過日辰。只不過，叫你唔好咁蠢去做個為老闆付出一切的謝拉特，好容易；叫你唔好試圖去做個樣樣事也贏到最盡的碧咸，卻很困難。沒有太多人一出世便打算做個林柏特，也沒有太多人在長大後仍滿足於自己只是個林柏特。雖然，我知道，大部份人，包括我，其實最想最想做到泰利。泰利是甚麼？泰利就是幸運到一出道，便泊到個好碼頭，老闆大力投資，安安份份打好一份工，便一帆風順追求到可以追求的所有榮耀。過程中，甚至有空閒去偷食隊友老婆，不怕損壞形象不怕影響事業。<br>幾時都話，無拘無束，最過癮。</p><p>Profile:方俊傑</p><p>觀塘長大，壹仔打滾，偏愛西片、西劇、中日韓美女。利物浦悲慘球迷，非西人一個。</p><p>編輯：梁浩維<br>美術：楊永昌</p></body></html>