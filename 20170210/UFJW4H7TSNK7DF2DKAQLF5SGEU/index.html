<html><header><meta charset="utf-8"><title>女神tea time：追落後揀環保股 - Fifi</title></header><body><h1>女神tea time：<br>追落後揀環保股 - Fifi</h1><p>港股近期有番啲生氣，成交超過900億元，幾耐冇見過呀？話晒農曆年後，大陸錢陸續開工，特別係初十五後，如無意外，下星期應該會繼續有資金狗衝入市。<br>睇番個trend，好明顯就係逐個板塊搵嘢炒，上星期由內險開始，之後到車股、內銀、金融、到星期四水泥建材，一升就全面起動。<br>呢個時候，就要搜尋下一個追落後嘅板塊，大家都知中國霧霾情況嚴重，推動新能源係國策大方向。發改委及國家能源局去年底亦已公佈電力發展十三五規劃。你當然會話，環保概念都講咗好耐啦，不過你見供給側改革都吹咗好耐，水泥股咪又係借勢升！<br>股份方面，光大國際（257）股價自去年底以來回升唔少，於9.5元上下整固後，周四率先起動向上突破；預測市盈率16倍，都仲係抵，股息率仲有2厘，仲可以追。細價嘅，可以睇協合新能源（182）主打風電，公司業績表現一直唔差，半年業績按年多賺一成；更重要係公司市值只有37億元，市盈率只係6倍，當資金炒作新能源股，呢隻細細粒嘅會起動更快。股價最新已破0.425元阻力，升破三條平均線，可買定一博。<br><br>Fifi<br> http://fb.com/lovefrystock <br>本欄逢周五刊出</p></body></html>