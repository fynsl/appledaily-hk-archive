<html><header><meta charset="utf-8"><title>《親親我好媽》講怪獸家長引網民熱議</title></header><body><h1>《親親我好媽》講怪獸家長<br>引網民熱議</h1><p>日前讀者投訴有邨巴司機邊揸車邊煲無綫劇《親親我好媽》，仲大大聲話：「呢套劇都幾好睇！」<br> <br>揸車煲劇絕對唔啱，但究竟係乜嘢劇種，先會吸引到人去煲呢？呢套《親親我好媽》係無綫新任揸弗人杜之克拍板開拍，最因初為劇本問題，最後要停廠四日，搞到滿城(電視城)風雨。但估唔到套劇拍出嚟，又唔錯，仲引起好多家長同學生共鳴，皆因套劇講緊嘅係已介水深火熱嘅教育問題，仲帶出家庭倫理，夠貼地。<br> <br>由江美儀飾演嘅「虎媽」查向善，完美演繹咩叫極品「怪獸家長」，細女數學測驗攞到98分都要鬧：「連Oscar（呂慧儀囝囝）都攞到100分，你攞唔到係咪你問題？」而大女更加為咗媽咪，放棄考古學，轉讀「易有出路」嘅理科，立志做醫生。<br> <br>江美儀畀兩個女咁大壓力，但都唔夠呂慧儀飾演嘅「驕媽」袁圓咁得人驚。呂慧儀個角色為人非常勢利，為咗爭取做家教會（PTA）主席而搞小圈子，又鍾意用物質獎勵囝囝。<br> <br>不過咁，呂慧儀同江美儀調轉，咩都係「兒子永遠是對的」，結果飾演訓導老師文嘉熙嘅陳敏之就遭殃喇，被指摘為教自己個仔而忽略其他同學而遭投訴，呂慧儀仲以PTA副主席嘅身份施壓：「冇我哋呢班家長，你有糧出咩？」<br> <br>呢句對白咁熟口熟面嘅？「冇我哋_ _ _ _，你有_ _ _ _咩？」呢種句式，香港人聽到笑出聲添啦。<br> <br>（以下劇透！）<br>（以下劇透！）<br>（以下劇透！）<br>（以下劇透！）<br>（以下劇透！）<br>（以下劇透！）<br>（以下劇透！）<br>（以下劇透！）<br>（以下劇透！）<br>（以下劇透！）<br> <br>據本報收到風，《親親》劇情會講到「驕媽」呂慧儀惡完一輪，最終得到教訓，家庭出現問題、同老公關係都變差，之後慢慢先識學乖，同江美儀由敵對磨合變好朋友。<br> <br>而單親媽咪陳敏之，老公意外過身後獨力照顧兒子Issac同細佬Hayden，但工作同家庭都面對好多壓力，包括學校入面嘅麻煩事。而最令人敏之頭痕，係師生戀——郭子豪飾演嘅中六學生連國佳，會愛上Miss Chan Chan陳敏之，唔係地下情，而係明目張膽示愛。<br> <br>但同一時間，演校工嘅韋家雄，又對敏之呵護有加，並展開追求。由「師生」戀到「師工」，令陳敏之忙得不可開交。<br> <br>啱啱做咗人母嘅敏之，被問及劇情發展時，就回覆傳媒稱：「唔好意思唔方便答太多，但呢套劇本身好貼地，我都盡量控制自己，囝囝到o依家都未報學校，我諗我都未係怪獸家長。」<br> <br>至於呂慧儀老公黃文迪就讚老婆演得好，佢話：「睇完之後大家都要一齊思考吓，點樣可以對下一代好啲，因為套劇都係想帶出教育上面，家長同學校可能會遇到嘅問題。」</p></body></html>