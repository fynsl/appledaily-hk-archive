<html><header><meta charset="utf-8"><title>八十後投機客：訓練股巨肌 - 灝昇</title></header><body><h1>八十後投機客：訓練股巨肌 - 灝昇</h1><p>如果你問我，巴菲特，索羅斯，同李佛摩有乜共通點，除了答你佢地都好有錢之外，我相信佢地個都有好強嘅股巨肌（正式學名係臀大肌和臀中肌，俗名即係屁股），人人都話坐得耐，屁股大，要講坐功，佢地都可算係數一數二。不過佢地嘅坐，唔同一般羊生羊太嘅坐，而係贏谷輸縮嘅坐法，否則只會係越溝越淡，最後心淡。<br>作為市場參與者，絕對唔敢話有咩方法可以戰勝市場，但要做到可以與市場共舞，我認為最少要有個鐵三角──方法，坐功，止蝕。三者內，最易學的是方法，天下武功，各門各派，絕無一套功夫可以獨步天下，各有長短，精於一套至少夠行走江湖，可是這仍是外功，若無後兩者的內功加持最終亦只得淪為得花拳繡腿。而後兩者，不是沿於外在，而是由內而發，是心理面的進化，基本上是氣聚單田之說，人人皆能說之，但要做到，只能靠戰勝自己的心魔。<br>到底在升市中，賺錢是否容易，特別是升市中後段，靠的不是鐵三角中的方法，到升市中後段，雞犬皆升，反倒是取決於敢坐與否。特別是散戶心態在持股時，往往希望可以在最高位出貨，於是成日擔心，凝住個市會見頂，最終自己不能在最高位出貨。但現實中巴菲特都不能在中石油見頂當刻沽出，我們更不必要求自己捉到最準，無需要在最高位沽，最低位揸，唔使擔心是否見頂，見底，做到真正順勢而為，總有幾手貨可以食盡全浪。可能有人覺得呢個諗法好笨，炒股，梗係要賺到盡，但情況就好似學踩單車時一樣，越怕跌，越會跌，越想捉到個頂，就越後悔太早賣出，反而突破心中恐懼，放手一去，單車有了慣性，走順了，自自然然一直走下走，越突破捉頂的心魔，越坐得久，越能食盡大浪，keep it simple and stupid，反而係更smart之舉。<br><br>灝昇<br> https://www.facebook.com/speculatorjunior </p></body></html>