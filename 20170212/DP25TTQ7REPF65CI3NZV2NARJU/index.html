<html><header><meta charset="utf-8"><title>【專題籽】孖B成長記　34歲孖仔：冇心靈感應囉</title></header><body><h1>【專題籽】孖B成長記　34歲孖仔：冇心靈感應囉</h1><p>【專題籽：胚芽故事】<br>近年，好像越來越多雙胞胎，根據醫院管理局的數字，香港於2015年就有673對雙胞胎出生。常常覺得雙胞胎或多胞胎是很奇妙又奇怪的一件事，人生中，竟然有個和自己外貌、高矮肥瘦都近乎一樣的人共同成長，但其實在真．孖仔的心目中，又是怎樣想的？雙胞胎父母，又有甚麼體會？</p><p>聯絡過不少長大成人的雙胞胎，絕大部份都不願上鏡，因為怕醜怕尷尬，不想別人知道世上還有另一個「我」，肯上鏡的，感情一定好得交關。對於雙胞胎，很多人都總有一份好奇，今年34歲的許寶霖（大孖）和許寶棋（細孖），每當遇到新朋友知道他們是孖仔，總會被問三個基本問題：「係咪有心靈感應？」、「出世爭幾多分鐘？」、「會唔會鍾意同一個女仔？」大孖笑說：「心靈感應真係由細被問到大，都有少少煩，因為我哋覺得冇吖嘛，雖然好多情況好巧合，但我哋唔覺係囉。」<br>二人由幼稚園到大學都同校，大學又試過宿舍同房，喜惡都極相似，同樣喜歡王菲，喜歡打排球，更一起打入校隊和港隊，又喜歡紮高辮的女仔，更神奇的是，連睇戲都會心有靈犀地討厭同一個角色，「會一齊話好悶，唔睇飛咗呢part。」小時候瞓上下格床，半夜三更會同一時間扎醒，衝去父母房間搶位瞓覺，其實他們還有個年長三年的大哥，「好明顯同佢係冇咁close，我哋會聯成一線對抗佢。」三十多年來，二人每年都一起過生日，惟獨有一年細孖去了內地工作，獨自在異地過生日，兩兄弟當天不約而同上載了一張慶生照到facebook，竟發現兩人都穿了件黑白橫間T恤。訪問當天，二人沒有事先夾過，卻分別同樣穿上了黑色上衣和深色長褲，又戴上了同款頸鏈和手繩。以上種種，真的沒有心靈感應嗎？我先唔信。</p><p>小學調包上堂　冇人發現</p><p>經常幻想孖胎可以有些不一樣的經歷和玩意，原來是真的，寶霖說：「小學我哋唔同班，試過有次貪玩，調轉班房上堂，我當時做班長，前一晚仲教佢（細孖）點派簿，要記住同學啲名，調換咗一堂就好驚，跟住分番開，但完全冇人發現。」這對外貌有九成相似的兄弟，還有很多東西可以共同使用，「讀書時好多時要用學生相，唔夠用都會借對方嗰張相用住先。」二人還是排球場上的好拍檔，曾一同打入校隊和港隊，最記得有一次二人分開兩隊作賽，細孖先打一場，大孖打下一場時，中途被球證吹雞暫停，「佢質問我點解一個人打兩場，隊長就解釋我哋係孖仔，但對方唔信，仲話唔好用呢啲爛藉口，我就衝去拉細佬過嚟畀球證睇，佢就O晒嘴。」<br>從小到大，兩人被認錯的次數多到數不清，大學時二人同校不同科，獨自在校園遊走時，情況仍然持續，「如果有人同我哋打招呼，就算唔識，通常都會慣性say hi，冇嘢問就算，但如果再有問題就會解釋，話其實我係佢細佬或阿哥，再解釋我哋係孖生。」記者聽後覺得好笑，但二人卻視為食生菜般平常。<br>二人投身社會後做不同的工種，大孖做紀律部隊，細孖從事物流業，連帶性格也越來越不同，一個粗獷急躁，另一個就細心慢活，但二人感情不變，就算其中一人拍拖，只要不是大時大節或特別日子，都不抗拒三人行。雙胞胎小時候通常被打扮得一模一樣，但長大後就會刻意營造自己的風格，硬要和另一方不同，以凸顯自己個性，但這兩兄弟卻不然，二人身高和體形近乎相同，絕不介意開心share互相的衫褲鞋襪、手錶飾物，「如果有啲心頭好唔想share，會自動自覺唔拎，但唔使開口講㗎喎。」<br></p><p>鍾意同一個女仔　「都會爭過」</p><p>在排球場上，他們也是合作無間，最有默契，不用眼神和手勢，都會估到對方的攻勢和策略，兩人因為撞樣，身高僅168cm較矮小，所以經常受到注目，他們都喜歡自嘲：「打排球通常好高，我哋成日被人問點解咁矮，都會答本身係好高，但因為twins嘛，身高分咗一半畀對方，如果唔係可能就會有190cm囉。」每當去到新環境，他們都很易與人打開話題，「就算記唔到名都記得係孖仔。」不過，其實孖胎也為他們帶來一點煩惱，細孖說：「好多時我講咗啲嘢，其他人都會以為阿哥都係同我一樣咁諗，變咗好多時我做事前要諗吓會唔會影響到佢，因為會連帶影響人哋對佢的印象，呢樣係好唔方便嘅。」<br>兩兄弟感情再好，也有鬧交的時候，兩人都性格火爆，「成日都鬧交，但好快冇事，唔使冷靜期。好多事都唔需要講，稍有點不妥，另一方總會sense到。」他們更sweet得連緊急聯絡人和保險受益人也寫上對方名字，而非父母或另一半，感情好到咁，假如將來真係鍾意同一個女仔，點算？「應該都會爭過，始終係獨立個體嘛！」二人對望一眼，然後異口同聲說。</p><p>記者：黃子配<br>攝影：王國輝、徐振國（部份圖片由受訪者提供）<br>編輯：謝慧珊<br>美術：楊永昌</p></body></html>