<html><header><meta charset="utf-8"><title>港騷語言作戰　唱歌走音EXO癲跳癲講</title></header><body><h1>港騷語言作戰　唱歌走音<br>EXO癲跳癲講</h1><p>韓國男團EXO前晚及昨晚於香港亞博館舉行「EXOPLANET #3 – The EXO'rDIUM – in HONG KONG」演唱會，前晚首場表演近三個半小時。由於是EXO事隔年半再來港開騷，成員都非常興奮地自high跳舞，坦言開心到「癲癲哋」。中國成員Lay自言學了不少廣東話，狂講廣東話冧港迷，勁識做。<br>EXO九名成員Xiumin、Suho、Lay、伯賢、燦烈、Chen、D.O.、Kai及世勛，前晚準時7時開騷，唱足近40首歌，包括《MAMA》、《Growl》等人氣歌。作為隊內唯一中國成員的Lay就非常風騷，除了跟燦烈彈結他外，又孖Kai及世勛濕身晒舞技，更狂講廣東話：「大家好！我係張藝興，我好掛住大家，大家有冇掛住我？」又話因為於廣州拍攝《求婚大作戰》，而學了不少廣東話：「如果我想你哋嘅時候，我食菠蘿油，如果我非常想你哋嘅時候，我食兩個菠蘿油。」更教隊友學講「唔該」，不過Lay也不知道隊友Xiumin（金珉錫）的廣東話是甚麼，於是行近台邊問粉絲，但還是講錯成「金文色」。</p><p>Kai心急去廁所
</p><p>非常興奮的EXO不時即興跳舞，唱《Love Love Love》時雖不慎走音，但都繼續邊笑邊唱下去，Suho表示：「我們好開心，跳到好似瘋了一樣。成員粉絲都癲癲哋。」Kai除了濕身演出騷肌肉外，最搞笑的是他於尾聲跟粉絲道別時，突然衝落台，返回台上時笑住坦白：「好急，不可以忍到最後。」並強調只是小解。<br>世勛亦大晒流利普通話：「今天好有意思。很累，餓死了！今天我太瘋了！」粉絲大讚世勛的中文非常厲害。完場時，有粉絲拋公仔上台，燦烈就戴上其中一個狂人面具，成功搶鏡。另外，EXO預告今年會再來港及即將出新碟。<br>採訪：梁展雯<br>攝影：陳慧安</p></body></html>