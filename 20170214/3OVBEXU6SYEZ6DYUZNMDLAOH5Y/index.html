<html><header><meta charset="utf-8"><title>財經評論：情人節單身商機</title></header><body><h1>財經評論：情人節單身商機</h1><p>節日從來都是消費的藉口，尤其是情人節，浪漫背後商機無盡，男士們若想未來一年好過，還是趁最後機會，訂好玫瑰和燭光晚餐。<br>或者不少人覺得，情人節過來過去還是老樣子，女的繼續收花，男的繼續畀錢，來來去去只有花店最賺錢。不過，在商言商，錢是賺不完的，尤其在這戀愛季節，被忽視的還有單身一群。正所謂情人節氣魄更壯，旁人聚會心中不必驚慌。日本近年有破壞戀人浪漫氣氛為樂的「去死去死團」，崇尚「我單身、我驕傲」，「單身經濟」一詞近年亦於台灣抬頭，各地已經不乏商家推出單人火鍋、單人婚紗照等gimmick。<br>2014年底在港上市的台資火鍋店呷哺呷哺（520），雖然股票代碼520，取其諧音「我愛你」夠晒浪漫，但其實就是以單人吧枱火鍋起家，食正「一個人」的商機，單身一族的消費力不容忽視。<br><br>至於香港亦有類似風潮，拍拖不外乎睇戲食飯，情人節單拖入戲院更加只會眼冤。不過，今年情人節星影匯其中一場Lego蝙蝠俠就只賣單行位，雙數留俾Hong Kong Movie賣，包你情人節見唔到情侶，仲可以搵機會識下隔籬個新朋友仔。雖然呢場戲聽起上嚟古古怪怪，但唔好理，大家都知星影匯坐落九展比較隔涉，場戲嘅飛仍然一早已經訂晒，同日的la la land同格雷反而仲有位剩，單身都突然變得好時尚。<br>突然想起幾年前，馬來西亞IKEA趁愚人節於facebook post了一款名為「LONE（孤單）」的單身飯枱，弔詭之處是飯枱前加裝了一面直立鏡子，一隻酒杯都變兩隻，可以和親愛的自己對飲。雖然只是愚人節的小小玩笑，但今時今日話唔定可以在情人節大賣。<br><br>記者：陳洛嘉</p></body></html>