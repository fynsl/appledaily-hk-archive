<html><header><meta charset="utf-8"><title>細奀時代：港股難中又唔好分 - 阿飛</title></header><body><h1>細奀時代：<br>港股難中又唔好分 - 阿飛</h1><p>睇28000就死都唔信，睇24000係信，卻覺得無肉食，根本無用，要燃點香港散戶的熱情實在好難。近期港股成交有顯著起色，所以估計中資參與度肯定已經大增。<br>雖然有北水照住，但我們也很需要加強投資者教育，以及改善上市公司的質素，否則發展不會健康，無法讓股市發揮集資、輔助經濟發展及為投資者帶來回報的功能。<br>今時今日的股評極度短視，理由是迎合市場的需求，恒指與24000點相差不過是300點，少於2%的距離，可是由於香港衍生工具市場太過發達，槓桿效應隨時幾十倍，300點的勝負，對於大部份依然在戰的短線投機者，已經是生死攸關。而由於這班人寸土必爭，反過來亦令到市況波幅降低，升跌都慢，只是偶然幾個月出現一次大趨勢，市況上落的速度才會加快。<br><br>大家習慣了慢動作，股評又永遠只是睇三至五百點，於是乎港股便建立了唔好分的形象，升極有個譜，但另一方面，大家又擔心隨時會出事，中國公司甚至中國政府管理差，社會整體債台高築，即使是升市，也只是暫借的快樂。<br>貪心入市的話，隨時一個唔好彩，遇上中國式金融海嘯就血本無歸，總結而言，即是香港股市既危險難中而又唔好分。</p><p>鬥短炒形成惡性循環</p><p>唔賭註定一世窮，長賭又驚隨時無命，加上剩低的一班散戶死剩種，個個都久經戰陣考驗，於是齊齊放棄長揸，一味短炒，控制風險的最佳方法就是食糊。<br>以上就是這班散戶聚集在牛熊證的主要原因，大家不斷鬥食雞糊，又形成一個惡性循環。<br>當然這個世界不會有既易中又好分的投資，有的話也肯定一早抽爆機，但至少我們會有易中唔好分，與及難中卻又會好好分這兩個折衷選擇。易中唔好分的股票，香港根本一大堆，只是由於傳媒篇幅過分集中在短炒高風險項目，又不定期狂煲中國的風險，才令散戶忽視了這一批長線算是不錯的選擇。<br><br>至於難中卻又會好好分的股票，則有待引進一些新經濟股票，大前提可能是需要檢討同股不同權的方案，才有機會大肆發展。<br>否則炒細價股幾高回報都好，財技兩個字就已經搞到無吸引力，對推動散戶興趣無幫助。<br>現時大家做一日和尚敲一日鐘，求其吊住條命便算，長遠而言港股就只有邊緣化的命運，中資進駐、A股化，絕對不會是解決方法。<br><br>阿飛<br>本欄逢周二刊出</p></body></html>