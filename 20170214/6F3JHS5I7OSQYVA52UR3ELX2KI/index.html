<html><header><meta charset="utf-8"><title>總之係要贏 - 左丁山</title></header><body><h1>總之係要贏 - 左丁山</h1><p>新年過後，上陸羽飲茶兼派利是，記者小G見到「十四金釵」走出廚房嚟排隊攞利是，細細聲講：「乜呢度咁多阿嬸同侍應嘅，我地到街坊酒樓飲茶，往往係自助式，冇乜夥計招呼嘅咋。」咁又難講，好多酒樓根本連洗碗清潔女工都請唔到，但陸羽女工根本好少離職嘅，個個年資甚長，其中理由，不言而喻，老茶客就會明白！<br>派完利是，與在座五位港大校友拜年，佢地畢業年份由1966至1983都有，有名醫、律師、退休賓架等。左丁山特登向佢地恭喜：「百年名校，盛產治港人才，對港貢獻巨大，其中不乏愛國愛港精忠分子，今年算命先生話女性當選，新特首一定係女人，當然一定係港大畢業生啦，此乃港大之光也，以茶代酒，向港大校友恭喜恭喜，以後五年港人治港靠晒港大人！」<br>以上所言，當然含有開玩笑性質，但五位港大校友聽咗，唧都唔笑，名醫拉長塊面話：「欽點啫，有乜稀罕，大凡得到中南海欽點之人，by definition，一定係Yes woman或Yes man，冇乜獨立思考，唔識明德格物！」港大學生係血氣方剛，先至咁反CY及唔喜歡CY  2.0啫，乜班老鬼校友都唔支持呢位好打得嘅女人！退休賓架M仲話捐咗錢俾MIT校友㖭，老嘅嫩嘅都唔like自己校友，唔怪得now電視與南華早報委託嶺大與中大做嘅民意調查，薯片叔叔都領先奶媽14個百分點。<br>以外國嘅民調而論，競選大凡有三四個競選人，其中一人領先其他人10個百分點甚至更多嘅情況下，領先者一定當選，只有領先三至五個百分點嘅情況，在統計誤差範圍內，才有反盤或民意調查失準嘅可能。但香港情況特殊，民望不等於選票，選委會大部份選委係冇獨立思考之應聲蟲，只會聽最高指示行事，未睇到政綱就一致綑綁提名奶媽，真正視民意如浮雲，當香港市民意見冇到，故此薯片一直捱打，有可能望「閘」興嘆，閘前撞上road block，馬失前蹄。港大校友律師W話：「如果薯片入唔到閘，會有民怨，以後香港人更加犬儒（cynical），其實咁樣對奶媽亦唔好，大勝都唔馨香。好似踢足球咁，一隊有足總領導人幕後幫手，球證識做，在球場上吹黑哨，罰對方主要球星出場，仲要俾埋一兩個十二碼罰球，啲觀眾睇到眼火爆，必然噓聲四起，廣東粗口出齊啦！」做律師就往往衰在講程序公平，人地係要講Winning is everything，最緊要達到目標，不用理會手段，贏就係贏，何須講求明德！</p></body></html>