<html><header><meta charset="utf-8"><title>財路：金邦達平霸博得過 - 錢雋</title></header><body><h1>財路：金邦達平霸博得過 - 錢雋</h1><p>金邦達（3315）食住內地智能支付卡嚟緊爆炸式增長，掂過碌蔗，得6、7倍單位數PE，平霸！<br>金邦達主打嵌入式軟件安全產品，安全體系已達到行業最高級別，兼得到國際六大信用卡組織同全球眾多金融機構認可。上年上半年，金邦達喺銀聯IC卡出貨量，全國市場份額第一。講技術競爭力，彈咗出嚟！<br>據國際諮詢機構IHS預測，到2020年，全球智能支付卡市場出貨量，會增加到34億張，中美會係主要增長地區。又隨住中國銀行卡清算機構開放，亦會打破市場壟斷，單係雙標卡IC卡遷移，亦會為中國市場帶嚟5億張IC金融卡增量，未來五年量化規模超過60億元人仔。金邦達肥過肥仔水。<br>金邦達上年上半年盈利倒退24%到9,541萬元人仔，主要係受到政府針對第三方支付亂象，進行嚴厲整頓，影響到金融IC卡遷移步伐，令整體市場放緩。但隨住呢方面整肅同規範化完成，IC卡遷移keep on，金邦達今年應該turnaround。<br><br>場內專業評估，金邦達就快派嘅2016年全年成績單，eps略為倒退到0.27港元，但預測PE仲係得8.3倍單位數。又唔好計多，金邦達今明兩年eps只係增長15%，到0.31港元同0.36港元，明年預測PE得番6.25倍。<br>金邦達2013年上市價5.39元，2014年最高見9.63元，現價2.28元，高位累跌76%，今年預估PB得1.1倍。<br>對比內地主要對手，東信和平（深002017）今明兩年預測PE 46.6倍同35.4倍，PB 4.8倍；恒寶（深002104）往績PE 29倍，PB 4.8倍。近磅行家國民技術（深300077）兩年預測PE 40.2倍同25.7倍，PB挨近10倍。<br>趁殘煲金邦達，翻半番到近3.4元計，明年預測9.4倍PE，仲係平到笑！<br><br>錢雋<br>細價股專家<br>本欄逢周二刊出</p></body></html>