<html><header><meta charset="utf-8"><title>情人節真心話　對家庭對仔女麥潔文讚江華：唔係流</title></header><body><h1>情人節真心話　對家庭對仔女<br>麥潔文讚江華：唔係流</h1><p>今日情人節，一雙一對晒恩愛。圈中情侶齊放閃，結婚24年的模範夫婦江華和麥潔文分享相處心得，並投訴老婆近年愛打機遭冷落，老婆不肯陪聽枕邊話，麥潔文解釋怕意見不同避爭拗，之後大讚老公對家庭子女一條心。即將結婚的前女騎師江碧蕙自爆獲未婚夫Jerome每日一句「I love you」冧到暈；另一位準新郎石修囝囝陳宇琛，與未婚妻林佑蔚整甜品時，表現得煙韌。</p><p>現年54歲的江華與62歲的太太麥潔文結婚24年，當中經過不少風浪，至今依然恩愛，他們日前在上水接受本報專訪。想當年這段姊弟戀，原來是女追男開始，麥潔文爆料：「係我追佢，呢個年紀，我唔怕認，當年問佢攞電話約出街。」江華自揭當年也有另一女藝人相約去街，他揀麥潔文是因為覺得她夠純，他讚老婆是全世界最完美女人。</p><p>撒賴話寂寞</p><p>江華卻嫌老婆近年沉迷打機：「臨瞓時，我有嘢想分享，講唔夠三分鐘，佢就畀啲鼻鼾聲我聽，打機又好精神，我越嚟越撩唔起佢。」他即席情深投訴老婆：「你知唔知我有時好寂寞㗎？」麥潔文反駁是不想意見不合爭拗，江華自問當年未夠成熟，她則做出封嘴動作：「咁十年八年累積到今日，唔講最安全。」夫妻瞬間燃出小火花，江華馬上肉緊搭老婆膊頭撲火，麥潔文繼而把手放老公大髀。</p><p>犯錯婚外情</p><p>江華曾於95年拍亞視劇《我和春天有個約會》與鄧萃雯傳婚外情，他說：「每人心裏有把尺，邊個最重要、最鍾意，去到某啲位，你自然會知。」江華最感激人生高低潮，老婆不離不棄。麥潔文也撐老公：「人會犯錯，我都會，一犯錯就記負分？咁佢平時有加分，佢對家庭負責同緊張，佢對仔女愛護，唔係流。」今日情人節，麥潔文會送畫作冧老公。<br>採訪：鍾國仁、王梓嫚<br>場地提供：歌賦嶺</p></body></html>