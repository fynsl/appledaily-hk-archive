<html><header><meta charset="utf-8"><title>情侶裝打扮　散場分開行馬國明黃心穎鬼祟拍拖睇戲</title></header><body><h1>情侶裝打扮　散場分開行<br>馬國明黃心穎鬼祟拍拖睇戲</h1><p>【爆相爆片】現年43歲無綫小生馬國明外形不俗，有樓有事業，被封為圈中筍盤。讀者陳小姐日前透過本報「爆相爆片」，分享了馬國明跟2012年港姐亞軍、現年28歲的黃心穎在太古城鬼祟拍拖睇戲，兩人穿上情侶裝出動，散場時一見多人，馬國明即醒目分開行。</p><p>無綫小生馬國明人逢喜事精神爽，近日雖忙於拍攝劇集《深宮計》，大前日43歲牛一也在工作中度過，一直聲稱單身的他，外表木獨，卻深受異性歡迎，是圈中筍盤。讀者陳小姐日前透過本報「爆相爆片」，指馬國明秘密約2012年港姐亞軍黃心穎到太古城鬼祟拍拖睇戲，有圖有真相，馬心戀終斷正。</p><p>屋企附近出動</p><p>馬國明唯一承認過的女友是胡定欣，二人拍拖兩年，於2011年分手，回復單身的他，未再爆出有固定女友，但卻被指與洪永城爭唐詩詠。其實，馬國明去年跟黃心穎合作劇集《為食神探》時已被爆撻着，女方主動出擊融化天然呆的馬國明，更有人見過黃心穎半夜載馬國明返香閨短敍，他們例牌否認。<br>讀者陳小姐日前接受訪問時，表示當日下午5時許在太古城的UA戲院，入場時發現馬國明和黃心穎拍拖睇戲，陳小姐說：「嗰陣佢哋冇拖手，馬明戴住頂帽，黃心穎就化咗淡妝，都唔太起眼。」陳小姐指散場時再撞見馬國明和黃心穎，估計是跟他們看同一場戲，她續說：「當時戲院人流唔多，馬明警覺心好高，稍為多幾個人，佢哋就會分得好開，行落一層之後，佢哋行咗去一個可以去平台嘅出口，眨吓眼就唔見咗人！」家住太古城的馬國明，拍拖當然知碇，選擇熟悉的商場避耳目。<br>馬國明和黃心穎在情人節前拍拖睇戲，兩人雖未有明目張膽拖手，但他們打扮都襯到絕，除了黑色情侶裝，又齊齊戴眼鏡，令親密關係曝光。記者日前分別聯絡馬國明和黃心穎，問到兩人現在到底是否拍拖？馬國明回覆：「笑吓啦！新年快樂呀！」黃心穎則說：「朋友睇場戲啫！」兩人似夾過口供，非常有默契。</p><p>「相處幾舒服」</p><p>另外，黃心穎跟鄭詩君（C君）昨晚7時許在上環為無綫劇集開工，他們化完妝下車時，C君開玩笑說：「唔好影我啦，影馬太啦。」身後的心穎尷尬地笑。稍後心穎受訪時回應跟馬國明拍拖睇戲一事，她說：「自從單新聞之後，C君成日咁叫我馬太，我係黃小姐。」問是否跟馬國明約會睇戲？她說：「大家約大家，朋友睇戲啫，大家都係了解中。」被問到兩人相處如何？她說：「OK嘅，相處幾舒服， 𠵱家係朋友關係，再進一步嘅話，到時再話大家知，未係正式拍拖。」<br>採訪：唐琛悠、孔志豪</p></body></html>