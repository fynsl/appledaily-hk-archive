<html><header><meta charset="utf-8"><title>體壇拾趣︰「最佳」保特：我拍得住朗尼</title></header><body><h1>體壇拾趣︰<br>「最佳」保特：我拍得住朗尼</h1><p>2017年勞倫斯體育大獎周二喺摩納哥舉行頒獎禮，里約奧運再拎三金嘅牙買加飛人保特，力壓C朗、勒邦占士等對手，第四度當選勞倫斯大獎最佳男運動員，保特開心到滿場自拍，仲自誇如果轉行踢波，應該有朗尼咁上下水準。<br>今屆勞倫斯男運動員嘅候選人其實都星味十足，好似NBA總冠軍騎士前鋒勒邦占士，幫葡萄牙首嘗歐國盃嘅新科球王基斯坦奴朗拿度（C朗）等，不過保特憑里約奧運再拎100米、200米同4x100米三金，繼09、10、13之後再拎呢個獎，30歲嘅保特當然好開心，滿場飛同其他運動員自拍合照，賽後仲話想轉戰足球界㖭。<br>呢位曼聯死忠話：「田徑壇已經冇咩嘢可以畀我挑戰，其實之前都有唔少球隊搵我踢吓波，我諗如果我真係專心踢波，水平可以同朗尼一樣。」</p><p>羅斯保俾老婆搶鏡</p><p>其他得獎者（見附表）仲有美國體操選手比妮絲，憑里約奧運四金一銅成為最佳女子運動員，美國飛魚菲比斯就獲得最佳復出獎，F1冠軍、德國羅斯保就拎到最佳突破獎，不過羅斯保風頭就似乎俾老婆Vivian Sibold搶晒，因為Vivian一套Deep V連身裙認真養眼。其他盛裝出席嘅索女，仲有前西班牙國腳佩奧爾嘅太太Vanessa Lorenzo同葡萄牙球星費高老婆Helen Svedin等。</p></body></html>