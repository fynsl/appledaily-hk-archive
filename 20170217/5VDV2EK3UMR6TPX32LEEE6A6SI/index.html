<html><header><meta charset="utf-8"><title>體壇拾趣︰寶查娘娘派糧兼找數</title></header><body><h1>體壇拾趣︰<br>寶查娘娘派糧兼找數</h1><p>加拿大網球美少女寶查不時都會喺社交網站「派糧」，上載啲性感自拍相畀班粉絲同觀音兵睇，而佢今年就第一次影美國《體育畫報》嘅泳裝特集，大擺誘人甫士，真係睇到啲兵仔流晒鼻血。除咗寶查之外，網壇「細威」莎蓮娜、禾絲妮雅琪，同埋喺上年里奧為美國贏得體操女子團體金牌嘅拉絲曼、比妮絲都有喺今年泳裝特集亮相。<br>不過，寶查呢位娘娘都唔係淨掛住收兵而零付出㗎，佢早前就講明會履行喺twitter嘅超級碗賭約，同一位力撐新英倫愛國者反勝亞特蘭大獵鷹嘅粉絲約會。寶查周三喺twitter話：「同《體育畫報》泳裝特集過咗忙碌嘅一日，然後夜晚……我就去約會嘞！」結果寶查真係找數，同呢位叫阿John嘅粉絲，一齊去睇網隊主場對公鹿嘅NBA常規賽，寶查仲將兩個人頭碰頭嘅自拍相放上twitter㖭，肯定羨慕死佢班粉絲啦。<br>至於網隊都好為班球迷着想，喺中場休息嗰陣邀請着住小背心嘅寶查出場，同阿John出去掟啲tee上觀眾席，等班球迷有機會收到娘娘親手派嘅紀念品。</p></body></html>