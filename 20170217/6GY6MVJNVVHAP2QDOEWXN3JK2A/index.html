<html><header><meta charset="utf-8"><title>盼為母洗污名「唔係佢嘅錯」</title></header><body><h1>盼為母洗污名「唔係佢嘅錯」</h1><p>【本報訊】長年在男女二元之間遊走，陸月明直言「不單是自己，對全個家庭都係災難」。「爸爸中風，過身前都唔係好接受到。尤其係我媽咪，佢生我出嚟，一定有人責怪：係咪做錯啲咩嘢，生咗個不知所謂嘅仔出來。</p><p>「親戚拜年　媽媽好尷尬」</p><p>生於傳統家庭，父親做三行，媽媽是家庭主婦，還有一弟二妹，細細是家中長子。「爸爸過身，弟妹都期望我以長子身份擔幡買水」。做了40年弟妹的哥哥，一夜間變成姐姐，細細縱然在人生下半場，選擇改以女性身份生活，但她每次回家，都寧願以中性打扮，束起長髮，不想弟妹感到尷尬。只是近一年來放鬆了，若只與媽媽獨處時，都會穿回女裝。<br>「農曆年冇諗過有親戚突然嚟拜年，媽媽好尷尬」。以為已放下，其實未有。不過細細指已接受自己雙性人身份。「既男且女又好，不男不女也好，最好糅合男性同女性嘅優點，做過好男好女」。要別人接受，先要接受自己，她說：「咁多年嚟，最想嘅係同我媽咪洗脫污名，唔係佢嘅錯。」不再介意被看見的細細說。<br>■記者呂麗嬋</p></body></html>