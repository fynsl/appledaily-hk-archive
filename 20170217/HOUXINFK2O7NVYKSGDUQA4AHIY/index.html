<html><header><meta charset="utf-8"><title>中環在線：<br>十六浦有條老千靚相通道 - 李華華</title></header><body><h1>中環在線：<br>十六浦有條老千靚相通道 - 李華華</h1><p>早前金沙中國（1928）旗下新賭場巴黎人驚現「女賭神」，贏走賭場過億銀，成為港澳兩地一時熱話，其他澳門賭場自然關注女賭神芳蹤，大家都唔希望女賭神「幫襯」，實德環球（487）副主席馬浩文（Hoffman）都話「好彩」，公司有份嘅十六浦索菲特大酒店暫時未見過呢位女士出現。<br>講起賭神，佢哋可能真係記憶力驚人，精於算術同賭術，不過個別其實只係老千一名。Hoffman當然見識過老千真面目啦。</p><p>方便員工認人</p><p>佢透露，十六浦以前曾經捉過兩個老千，佢哋主要利用電腦科技出千，即係一個人喺賭場內，透過耳機將出過嘅牌，通水畀場外嘅拍檔，拍檔就用電腦做記錄，再計出跟住出乜牌嘅機率，從而贏錢。佢話，雖然嗰次捉到人，但最後告唔入，賭場已經將兩人列入黑名單。<br>講開黑名單，正所謂道高一尺、魔高一丈，原來賭場之間有互相通報黑名單人士嘅機制之外，馬浩文仲有一條好計方便員工認人。<br>Hoffman話，十六浦有條好長好長嘅員工通道，牆上掛滿所有黑名單人士嘅大頭相，員工每日返工放工經過，日對夜對，想唔記得都難！<br><br>李華華<br>mailto:LiWaWa@AppleDaily.com</p></body></html>