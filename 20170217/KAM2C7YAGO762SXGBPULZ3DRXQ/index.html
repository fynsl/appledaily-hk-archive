<html><header><meta charset="utf-8"><title>女神tea time：幫橙天嘉禾計計數 - Fifi</title></header><body><h1>女神tea time：<br>幫橙天嘉禾計計數 - Fifi</h1><p>港股連續兩日千億成交，市場形勢大好，資金亦一如本欄早前所講，過咗初十五，個市就即時生猛番晒。今日指數繼續炒上，不過見之前升得勁嘅二、三線股略有回吐，但幅度唔多，似係大漲小回格局。可留意嘅有基建股中國機械工程（1829），貪佢市值相對細，加上A股仲炒緊「一帶一路」，要反彈都彈佢先。<br>另外，早前橙天嘉禾（1132）公佈向南海控股（680），以32.9億元人民幣賣走橙天嘉禾影城，雖然股價當日見光死，不過，你睇真啲，其實𠵱家股價大折讓。<br>交易完成後，橙天嘉禾一大筆錢喺手，其中6.8億元將作還債，即係搞掂所有銀行貸款。睇番業績，公司至6月底止手持3.95億元現金，即係加加埋埋有33.05億元Cash，除開每股1.2元，比現價高六成；再加埋出售後資產，每股更加係值約1.31元。再者公司講明當中10億元用作派特別股息，每股折合為0.365元，佔現價近五成。<br>計完數，講吓憧憬，公司講明計劃在出售資產後，將13億元作擴張餘下業務之用，即係有收購概念啦；另外，公司又話如果呢13億用唔着，將會用作派特別息，即係話點計股東都有着數。股價於消息公佈後見光死，但近日守穩0.73元，可買一注博一博。<br><br>Fifi<br> http://fb.com/lovefrystock <br>本欄逢周五刊出</p></body></html>