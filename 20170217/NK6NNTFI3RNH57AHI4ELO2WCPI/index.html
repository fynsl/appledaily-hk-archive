<html><header><meta charset="utf-8"><title>【馮仁昭四圍超】周杰倫承認逼達明撤海報</title></header><body><h1>【馮仁昭四圍超】<br>周杰倫承認逼達明撤海報</h1><p>達明一派嘅3月紅館騷，因黃耀明曾撐雨傘運動，令演唱會P頭海報被下架，事關海報上出現嘅某位藝人，擔心被誤會撐明哥撐黃絲，會影響佢喺內地市場嘅金飯碗。海報上嫌疑藝人包括：曾志偉、周杰倫、周星馳、陳奕迅、黎明、劉德華、鄭秀文、梁朝偉，馮仁昭收到消息，有傳呢隻無形之手，就係台灣天王周杰倫。<br>對此，達明演唱會主辦商環球唱片CEO黃劍濤喺電話回覆：「我唔會答係邊個，因為應承咗人，就算問係咪A、B、C都唔會答，我唔想俾人亂估亂砌，出面講咗好多個，我都唔會答，唔會否認。」問到達明騷請唔請到嘉賓？佢話：「好似度緊，我覺得音樂就音樂，唔好扯埋政治講。」</p><p>杰威爾：保護藝人權益</p><p>雖然環球封嘴唔開名，但周董所屬嘅杰威爾音樂承認：「此海報屬於商業宣傳，使用周杰倫肖像和改圖均未事先知會或得到本公司同意，因此本公司基於保護及尊重藝人權益立場而向主辦方反應。」現年38歲嘅周董出道17年，唱片銷量逾3,000萬張，曾多次到內地舉行巡唱，又為內地節目《最強大腦》、《中國好聲音》、《大魔術師》擔任嘉賓。<br>撰文：馮仁昭</p></body></html>