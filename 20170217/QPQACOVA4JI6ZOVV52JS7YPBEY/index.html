<html><header><meta charset="utf-8"><title>求驗客手記：16強又遭拜仁血洗槍手無限Loop</title></header><body><h1>求驗客手記：16強又遭拜仁血洗<br>槍手無限Loop</h1><p>禮拜三歐聯，阿仙奴作客被拜仁慕尼黑大炒5:1。講真，阿仙奴輸波，唔令人意外，佢哋連續六年都跟足劇本走，喺歐聯16強首回合輸波，仲至少輸兩球差距。呢次輸到四球差距，雖然多咗啲，但符合「阿仙奴常數」，睇嚟冥冥中自有主宰。睇番近幾屆歐聯16強次回合，兵工廠都有光榮出局嘅傳統，我求大俠建議，次回合博一博佢哋主場贏3:0！</p><p>山神12碼追平現假希望</p><p>周三喺安聯球場舉行嘅首回合，兵工廠11分鐘就失守。拜仁翼鋒洛賓最鍾意推大位左腳遠射，但阿仙奴班球員冇做功課，奧斯爾仲企喺隔籬齋睇，結果俾洛賓喺「Robben zone」起到腳射入。阿仙奴喺上半場都仲頂得吓，30分鐘博到個12碼，阿歷斯山齊士雖然射失，但補射入網，半場追平1:1。睇落個勢阿仙奴真係可以破宿命？少年你太年輕嘞！阿仙奴就好似一個專業演員，下半場跟番劇本做。</p><p>梅拿埋齋拜仁大炒5:1</p><p>換邊後阿仙奴諗住搶攻，但中堅哥斯尼49分鐘就因傷退下火線，結果係攻不銳又守不穩。53分鐘，羅拔利雲度夫斯基接應拿姆傳中頂入；56分鐘，堤亞高艾簡達拿射成3:1。63分鐘，呢位西班牙中場遠射得手，射入今場個人第二球；喺10分鐘內，阿仙奴連失三球，輸到1:4。完場前，後備入替嘅湯馬士梅拿幫拜仁埋齋，兵工廠最終以1:5輸波。當見到拜仁入到第五球嗰陣，阿仙奴嘅山齊士絕望咁踎咗喺度，唔通呢隊阿仙奴真係配唔起山神份鬥心？<br>噚日嘅求驗客手記，我求大俠都提過，歐聯淘汰賽歷史上冇一支球隊可以喺首回合輸四球之下出線。雖然阿仙奴有個作客入球，但下個月次回合返到主場要入到拜仁四球兼唔失波，真係有啲難度。據博彩公司skyBET，阿仙奴嘅晉級賠率冷到21倍，但我求大俠覺得不妨吼吓阿仙奴贏3:0嘅波膽，有成34倍。<br>點解咁有心水？因為阿仙奴向來有首回合慘敗但次回合光榮出局嘅傳統，例如11/12球季，首回合對AC米蘭輸0:4而次回合就贏番3:0出局；而喺12/13同14/15球季，佢哋次回合都贏波，最後輸作客入球。跟番呢個劇本，阿仙奴次回合肯定會入到3:0，但之後攻極都唔入，創造奇蹟失敗，力戰出局。</p></body></html>