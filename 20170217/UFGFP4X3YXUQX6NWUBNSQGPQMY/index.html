<html><header><meta charset="utf-8"><title>求驗客手記：雲格賴死：季尾定去留</title></header><body><h1>求驗客手記：<br>雲格賴死：季尾定去留</h1><p>呢場阿仙奴慘敗，賽後領隊雲格（圖）話下半場好似噩夢咁，全隊散晒。賽後全民圍插雲格；名宿基昂話係恥辱；至於廠迷唔單止爆粗鬧雲格，仲紛紛將次回合啲飛放出嚟，可能輸到冇眼睇！不過，雲格就話季尾先會諗去留問題。<br>睇住阿仙奴輸1:5，雲格心情都好差：「我哋冇晒組織，好似一盆散沙咁，喺比賽最後25分鐘，簡直係噩夢一樣。」當哥斯尼一被換走，球隊就係咁失波，雲格話：「我哋喺下半場一開始就失去哥斯尼，突然我哋就散晒，喺意志上崩潰，但我一定要講，我嘅對手比我哋踢得好。」</p><p>歐聯出局專心爭前四</p><p>首回合咁輸法，睇嚟阿仙奴都可以專心喺聯賽爭前四，同埋踢好嚟緊對瑟頓聯場英足盃，繼續往年嘅劇本。名宿基昂話：「我為雲格感到羞恥。教咗20年嘞，雲格係時候諗吓佢嘅前途，因為實在太醜嘞！」賽後球迷喺訪問中喪鬧雲格，另外原本阿仙奴對拜仁嘅次回合係冇晒飛，但首回合過後，有唔少球迷放番飛出嚟。又係嘅，萬一劇本唔係光榮出局，變咗做主場「飲七喜」嘅話，咁就盞自己受罪。至於雲格下季仲教唔教，英媒話阿仙奴已經開咗新約畀佢，但佢要到季尾先決定簽唔簽。</p></body></html>