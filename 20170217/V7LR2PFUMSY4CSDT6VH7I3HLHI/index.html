<html><header><meta charset="utf-8"><title>何琍琍為keep靚樣自爆每晚打賀爾蒙針</title></header><body><h1>何琍琍為keep靚樣<br>自爆每晚打賀爾蒙針</h1><p>今年就70歲嘅何琍琍，作為紅極一時邵氏女星，亦係已故華光航業集團董事長趙世光嘅太太，佢對於自己嘅儀容非常着緊，對「靚」亦有一份執着。佢喺95年一個訪問入面，自爆駐顏有術嘅妙法，就係每晚打賀爾蒙針。<br> <br>當時47歲嘅何琍琍喺訪問中，慨嘆歲月不饒人，佢表示自己以前唔信有地心吸力，又話自己40歲前皮膚有光澤、肌肉亦有彈性；直到突然有一日發現hip位下垂，先驚覺「不得了呀！真的要去做運動。」<br> <br>不過，何琍琍並沒有為此而悶悶不樂，佢為咗keep住靚樣，服用一種抗衰老藥物，每晚臨瞓前都會打一支growth hormone（生長賀爾蒙）針，喺日頭就要食兩次藥。何琍琍仲話當時FDA(美國食品和藥物管理局)都未通過呢種藥物。<br> <br>雖然當時何琍琍用緊嘅抗衰老藥物未通過FDA檢定，不過佢一啲都唔擔心，仲好似細路女咁分享自己嘅「逆齡」心得。何琍琍話自己用咗呢隻藥兩個月後，頭髮變得光滑，皮膚有番彈性，連雀班都冇埋。除咗睇得到嘅改變，何琍琍仲話自己當時每日瞓6個鐘就夠。<br> <br>雖然打針唔算得係咩「皮肉之苦」，但何琍琍不惜代價去保持美貌目的係咩呢？何琍琍話keep好自己係為咗令老公覺得自己有睇頭，同老公出去見世面時亦不失禮，做到「出得廳堂，入得廚房」。</p></body></html>