<html><header><meta charset="utf-8"><title>「冇樓冇高潮」幕後主腦岑應都冇樓 但有消防男友</title></header><body><h1>「冇樓冇高潮」幕後主腦<br>岑應都冇樓 但有消防男友</h1><p>大台將推出真人騷《有樓萬事足》，單係預告片播出拜金港女Seasun，理直氣壯講出「有樓有高潮」同「冇樓唔好白撞」，惹嚟全城鬧爆佢，其實節目幕後主腦岑應，近年製作嘅真人騷《求愛大作戰》、《盛女愛作戰》、《沒女大翻身》、《網絡挑機》、《沒有起跑線？》等都同樣備受爭議，舊年《沒有起跑線？》中，大肚媽咪語出驚人話要個BB「贏在子宮內」同「贏在射精前」。當中受訪者雖係素人，卻爆出啜核金句，所以有被踢爆其實全部做媒，金句係岑應畀佢哋嘅設計對白，佢當然係否認。<br> <br>到底岑應乜嘢料？佢現年40歲，未婚，完全係一個不節不扣嘅盛女嚟，所以佢拍《求愛大作戰》同《盛女愛作戰》呢個有關盛女議題真人騷，特別有feel。根據資料顯示，佢係中文大學新聞系碩士畢業，跟住效力TVB新聞部，曾係《星期二檔案》編輯，2012年被安排籌備《盛女愛作戰》，因為節目內容具爆炸性，相真人騷嘅盛女各有亮點，所以同時岑應都起底，有指佢係夜蒲精，流連老蘭，所以成功搵到夠爆主角現身。岑應本身好貪靚，肯做白老鼠，所以也特別構思《沒女大翻身》，幫有需要女仔微調變身求偶，拍完盛女兩輯節目，岑應竟然擺脫盛女行列，佢覓得靚仔消防員男友，男方仲向佢咗求咗婚。<br> <br>岑應新一輯節目《有樓萬事足》食正時下年青中產頭痕跟唔到通脹買到樓話題，佢籌備咗大半年，有指佢對女傑青黃仰芳大談買樓「成功之道」嗰番言論有feel就始構思呢個節目，其實岑應本身都係上唔到車一族，佢近年都係一直不停搬，係咁畀無良業主加租，岑應有未婚夫，佢正等緊買到安樂窩就組織家庭。</p></body></html>