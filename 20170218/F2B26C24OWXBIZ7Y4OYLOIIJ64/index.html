<html><header><meta charset="utf-8"><title>【親子籽】兩歲半揸刀　四歲識炒飯　自家教學媽媽：從玩樂中學習</title></header><body><h1>【親子籽】兩歲半揸刀　四歲識炒飯　自家教學媽媽：從玩樂中學習</h1><p>【親子籽：教養之道】<br>主流教育制度常為人詬病，過量作業操練致學生壓力爆煲，填鴨式教育更扼殺學生創意及學習意欲。其實主流學校以外，孩子還有甚麼選擇？有現代孟母三遷，亦有家長決意逆流走上自家教學路。註冊社工謝麗敏（阿敏）半年前開設facebook專頁「社工爸媽自家教手記」，分享她摒棄主流幼稚園，在家陪伴兒子成長的心路歷程。</p><p>周日午後的北區公園兒童遊樂場，由和煦陽光和孩童嬉笑聲交織而成。如果你是該處常客，可能曾碰見一名髮尾自然鬈曲的活潑男孩，總有媽媽在旁守候。他們正是自家教媽媽謝麗敏（阿敏）和兒子天天。阿敏說到北區公園玩耍是天天最愛的活動之一，「我哋最主要嘅大方向係做家務，有大自然活動、身體活動，戶外同室內活動要平衡。有時做藝術活動，例如畫水彩畫、做手工、做紙黏土，或者開包過期麵粉喺地下，佢鍾意free play（自由遊樂）點都得。」</p><p>為子放慢節奏　工作狂「有番人生」　</p><p>從事青少年及兒童服務已有16年的阿敏，見盡各式各樣的中小學生，因受主流學校教育模式所限，早已失去擁抱夢想的能力，「你問佢夢想真係會答唔到你，因為佢哋好多時都被培養成唔可以有自己諗法。佢哋要適應環境，睇老師同睇家長要求，連玩都冇機會自主，慢慢失去機會去諗自己想做乜嘅能力。」直到兒子天天一歲半，阿敏經朋友介紹參加了華德福遊戲小組（Playgroup），隨後再接觸不同類型的非主流教學工作坊，始發現截然不同的教學方式，「好人性化，以小朋友嘅需要為主導，非以管理、秩序或者跟大人期望去做，呢個同我以前咁多年學嘅做嘅都好唔同。」<br>阿敏的自家教學方式，聽起來似乎只有玩、玩和玩，不教兒子寫字、讀書、計數嗎？阿敏表示，兒子未滿7歲換牙前，盡量不想刻意傳授學術知識，讓他先從生活及玩樂中學習自理，培養好奇心和創造力，「日常生活中我希望盡量畀佢玩真嘢，譬如佢兩歲半已開始揸真刀切嘢，4歲識入廚炒飯，所以佢唔玩煮飯仔，因為佢已經玩緊真實世界嘅嘢。」自家教學需由爸爸或媽媽全天候照顧孩子，要好有錢先做得到？阿敏說這是很多人的誤解。丈夫與她同樣是基層家庭出身，社工的收入亦不算多，另有老人家要照顧，不可能完全靠丈夫的全職收入。幸而阿敏有多年社工經驗，可找到相關兼職幫補家計，近來更嘗試發展新路向，開班教授製作手工皂，「我哋係冇家底嘅人，我哋都為理想努力，所以好多人問自家教學到幾時，其實由天天3歲到呢家都答唔到，我都成日話睇吓啲兼職點、睇吓經濟情況點，如果有一日去到支撐唔到就讀番主流，但係個迫於無奈嘅選擇。」<br>過去17年社工生涯，阿敏多使用主流方法教導學生，例如會開小組帶領學生進行軍訓、夜行等訓練。為了讓學生突破自己、克服困難，阿敏坦言會盡量逼學生達到課程或活動設計的目標，忽略了學生的意願，「我𠵱家都唔太贊成咁做。我會畀佢哋有free play、有空間，以前唔會畀，原來自由玩耍畀佢哋學習到好多嘢，例如社交、專注力、創造力，令佢哋情緒平靜、發揮自主，𠵱家教法嘅設計會好唔同。」除工作上對待學生的方法有所改變外，她發現自己為了配合兒子慢學的節奏，從一個處事急躁、講求效率的工作狂，變成了懂得放慢腳步、享受空間的人，「我陀住佢7個月時都仲帶隊露營，只不過唔過夜咁解，做嘢同好多香港人一樣，好忽略自己所有需要，身體、情緒、精神、心靈健康，我個仔將呢啲嘢全部送番畀我，我覺得自己有番個人生。」</p><p>「重點係搵一條最想行嘅路」</p><p>然而，並非太多人支持他們自家教學的決定。訪問當日，任職主流幼稚園逾30年的退休教師陸結韶，問出了很多人對自家教學的疑問，「主流幼稚園只得三個鐘，放學返到屋企都大把時間自家教，而小朋友返學又可以過群體生活，點解你唔畀佢返呢？」阿敏回答，返學時數非重點，只因她不算十分認同主流教育模式，例如7歲前教導孩子學術知識、常用刺激性方式如誇張語調和孩童溝通等，並非阿敏理想的教育方式。陸老師亦疑惑，會否擔心天天有朝一日投身社會，會銜接不到？阿敏表示非主流學生的入大學比率其實比主流學生高，但能否入大學並非她最關注的事，「重點係佢搵到自己一條發揮得到、最有熱情、最想行嘅路。錢搵到最好，如果搵唔到但生活到，做緊自己鍾意嘅事，人生過得快樂、健康，就已經好夠。」<br>兒子天天現已5歲半，即將適齡升讀小一，阿敏說撇除經濟因素，她的夢想是讓天天可一半時間返私校，一半時間遊學或以自家教方式，繼續教他探索世界，「前幾日佢同我講佢有四個夢想，第一係爸爸唔使返全職成日陪住我，第二係媽咪繼續陪住我，第三係返到自己鍾意嘅學校，第四係長大後做發明家發明好多嘢。」而她和丈夫的另一個夢想，是開設一間free play中心，「以天然為主題，室內係天然玩具，室外有大花園種植農作物，有沙池、有鞦韆、pizza爐、木工室等，類似青少年中心，但內容完全唔同，接待家長同孩子，等佢哋經歷主流中嘅甘泉。」</p><p>fb：社工爸媽自家教手記</p><p>記者：封愷瑜<br>攝影：黃子偉<br>編輯：謝慧珊<br>美術：楊永昌</p></body></html>