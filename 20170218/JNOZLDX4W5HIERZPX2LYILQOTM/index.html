<html><header><meta charset="utf-8"><title>遭《歌手》封殺後　與王菀之踩入紅館軒仔唱被消失的歌　跪地謝Fans</title></header><body><h1>遭《歌手》封殺後　與王菀之踩入紅館<br>軒仔唱被消失的歌　跪地謝Fans</h1><p>張敬軒與王菀之（Ivana）這對老友，前晚起一連四晚踩入紅館，舉行「The Magical Teeter Totter張敬軒．王菀之」演唱會，二人又唱又跳，加上不時鬥嘴互窒，場面搞笑。軒仔被內地封殺，早前被飛出節目《歌手》，軒仔前晚在台上重提「被消失」之餘，又唱兩首本來在節目唱的歌圓夢，還單腳跪地答謝觀眾。</p><p>張敬軒早前上內地節目《歌手》被踢出局，他完成第一集錄影後，內容卻全被刪走，用CG、剪接刪除所有拍到他的鏡頭，原因軒仔被翻舊賬，指他是撐港獨撐佔中，雖然事後他再談被飛，表示細節記得不清楚，又謂對節目得失看得不重，但前晚在演唱會台上重提此事，還唱出陳百強的《等》，以及其代表作《櫻花樹下》，表示兩首歌本來是在節目內唱，又向台下觀眾鞠躬，再單腳跪地答謝觀眾。</p><p>微博多十幾萬Fans</p><p>軒仔在台上說：「唱呢兩隻歌，其實係我特意揀嘅，大概喺差唔多一個月之前，我諗大家都有睇報紙喇。」此時有觀眾大聲叫他「唔好講」，軒仔聞言向四面觀眾作90度鞠躬，然後以嗌爆咪聲量向大家講多謝。他續說：「當時呢個節目想我唱多啲廣東歌，呢兩首歌原本打算喺節目唱，一首係代表作，一首係粵語流行曲最輝煌嘅歌，係我偶像陳百強作品，今次可以把握機會，向觀眾致意，唱畀大家聽，算係圓咗心願。」<br>完騷後，軒仔與王菀之齊齊接受傳媒訪問，問軒仔是否好感觸要多謝觀眾？軒仔說：「唔係，只係好開心有咁多觀眾嚟支持，有啲歌迷喺台灣、馬來西亞飛過嚟睇。」至於是否刻意選唱那兩首歌？軒仔謂：「我又冇咁諗過，只係當時畀個導演睇，覺得呢個版本好好聽，係想個演唱會好好聽。」前晚不少內地歌迷專程來港捧場，軒仔表示知道：「人生就係咁，每件事都有兩面，嗰件事之後我微博多咗十幾萬fans，Ig都多咗，今晚係一個我同Ivana嘅演唱會，想帶畀大家視覺同聽覺享受，冇諗太多嘢！」</p><p>針唔拮到肉唔知痛</p><p>問軒仔是否好感動？他坦言：「感動㗎！其實話針唔拮到肉唔知痛，對於我嘅感覺，我冇歌迷咁心痛，或者好多歌迷支持我好多年，佢哋心痛我捲入咗呢啲事入面，所以今晚我都冇留力，將最好嘅留畀佢哋，我知好多搭飛機同火車嚟，可以振興埋零售業！」<br>前晚演唱會於8時35分開場，王菀之以全黑打扮現身，配襯穿白西裝的軒仔，之後二人鬼馬跳舞，又唱《娥姐賣粉果》兼在台上猜包剪揼，結果軒仔輸了，王菀之就扮連續掌摑軒仔。另外，王菀之於唱《表參道》時，穿黑色deep V性感大露背裝與男dancer跳辣身舞。<br>採訪：馬建華<br>攝影：沈健程</p><p>【演唱會曲目】</p><p>1.《開籠雀》<br>2.《相對論》<br>3.《柳暗花明》<br>4.Medley：《相逢何必曾相識》、《叉燒包》、《牛油蛋撻》、《娥姐賣粉果》<br>5.《找對的人》<br>6.《好時辰》<br>7.《畫意》<br>8.《酷愛》<br>9.《水百合》<br>10.《留白》<br>11.《井》<br>12.《最好的》<br>13.《該死的快樂》<br>14.《迷失表參道》<br>15.《等》<br>16.《櫻花樹下》<br>17.《羅賓》<br>18.《頭髮亂了》<br>19.《小團圓》<br>20.《青春常駐》<br>21.《迷失藝術》<br>22.《笑忘書》<br>23.《末日》<br>24.《伴我啟航》<br>25.《低科技之歌》、《粒糖有毒》<br>26.《Chotto等等》<br>27.《友誼的小船》<br>28.《My Way》<br>29.《我真的受傷了》<br>30.《下次愛你》<br>31.《風起了》<br>32.《擁抱一個人》<br>33.《手望》</p></body></html>