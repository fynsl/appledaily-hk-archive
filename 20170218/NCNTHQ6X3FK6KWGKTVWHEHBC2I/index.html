<html><header><meta charset="utf-8"><title>大台拍劇阻街擾民經常出現人車爭路</title></header><body><h1>大台拍劇阻街擾民<br>經常出現人車爭路</h1><p>0依家啲觀眾對睇劇嘅要求越嚟越高，唔單止劇本要有質素，靚人靚景已經必然嘅選擇，惟有盡量搵實景拍攝，所以年中無綫有唔少劇都會走出去拍外景，一啲大堆頭嘅陣容同場面梗係會事先申請，但係遇上啲普通場口，有時會採取呢個快閃嘅方式去做，不過有時為咗貪方便，對市民都有某程度上影響。<br> <br>《愛我請留言》<br>黃翠如拍《愛我請留言》嘅時候，劇組有一晚接近凌晨時份喺石硤尾開工，本來只拍一場講翠如落的士嘅戲，點知因為啲工作人員好大聲咁叫，搞到啲街坊冇覺好瞓，之後仲打電話去報館投訴！<br> <br>《殭》<br>陸永同黃又南喺拍《殭》嗰陣，劇組喺兩星期內曾經四次喺西環第三街開工，因為發電車發出聲響，再加上現場不斷有射燈射出強烈白光，搞到啲居民覺得滋擾，最後決定報警求助！又稱拍攝時會檢點。不過主角鄭嘉穎同謝安琪因為嗰場冇戲份，所以唔喺現場！<br> <br>《拆局專家》<br>錢嘉樂同洪天明喺中環拍《拆局專家》，嗰陣佢哋喺街頭拍攝打鬥戲，當時除咗啲射燈影響附近啲民居之外，仲因為人數眾多塞滿狹窄嘅街道，搞到有不少車輛都要被逼慢駛，有的士因不滿拍攝團隊阻街，突然加速直衝向攝製隊，然後停低入空波發出「𠾐𠾐」巨響，最後工作人員即刻讓路！<br> <br>《我瞞結婚了》<br>洪永城拍《我瞞結婚了》，劇組喺西環開工，因為佔用咗其中一條行車線，令巴士難以埋站，結果乘客要冒險喺馬路落車，再加上因為佢頻頻NG令拍攝時間延長，唔少途人圍觀，搞到啲街坊受到影響。事後洪永城同啲街坊say sorry，仲話有機會去西環同啲街坊影相補番數。<br> <br>《一屋老友記》<br>「長腳蟹」呂慧儀同張穎康為咗《一屋老友記》喺中環必列者士街拍一場嗌交戲，雖然嗰陣已經一段雙程路，之不過有幾部crew車佔咗一邊馬路多個車位，冇耐有兩架消防車要駛入嗰段路做救援工作，結果因為條路大窄，搞到要消防員落車睇位兼指揮，擾攘15分鐘，左退右退先成功通過。</p></body></html>