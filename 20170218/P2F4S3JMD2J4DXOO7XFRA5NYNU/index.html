<html><header><meta charset="utf-8"><title>求驗客手記：《愛回家》定《真情》？紅魔雙巴鬥搶鏡</title></header><body><h1>求驗客手記：<br>《愛回家》定《真情》？<br>紅魔雙巴鬥搶鏡</h1><p>「紅魔鬼」曼聯周四喺奧脫福主場鬥法甲嘅聖伊天，上演歐霸盃32強首回合，就成為「雙巴」嘅英雄地，伊巴謙莫域加盟曼聯後首次連中三元，助紅魔鬼3:0大勝；保羅普巴就贏阿哥一仗，賽後連同阿媽大合照，好似拍《真情》咁，不過呢排曼聯順風順水，領隊摩連奴就叫球員要認真番啲。<br>曼聯下周日先作客布力般流浪，角逐英足盃16強，加上歐霸盃冠軍可以出戰來季歐聯，點都有啲動力，面對聖伊天就以接近最強陣容出戰，「雙巴」伊巴同保羅普巴，同埋桑馬達等打正選，只係門將用番羅美路。伊巴效力巴黎聖日耳門時期已經入聖伊天唔少波，今仗《愛回家》當然亦都好醒神，15分鐘主射罰球射地波，省中人牆改變方向後慢溜尾袋開紀錄。換邊後75分鐘佢再接應拉舒福特傳中攻入第二球，88分鐘再射入12碼，奠定3:0大勝；連埋之前喺法國比賽，伊巴對聖伊天14場已經累積17個入球，今次亦係呢位瑞典射手球員生涯第17次，亦係效力曼聯第一次帽子戲法。</p><p>堅尼狠批普巴溫情騷
</p><p>保羅普巴呢場就冇入波，不過對佢就有另一個意義，因為佢面對效力聖伊天嘅哥哥費倫丁普巴，而普巴媽媽同埋另一位效力荷甲鹿特丹斯巴達嘅哥哥馬特斯波格巴，都有入場支持，媽媽Yeo仲自製一件一半曼聯一半聖伊天嘅波衫捧場。保羅普巴賽後就話自己可以喺正式比賽同哥哥交手，感覺好奇妙，呢啲機會唔係成日有，比贏波仲開心。不過曼聯名宿堅尼就狠批普巴呢個《真情》騷做得太過份，堅尼暗寸：「普巴兄弟呢幾日言論，應該多過我同兄弟幾年內嘅交談，或者呢個就係𠵱家年輕球員嘅專利。」</p><p>摩佬警告球員咪自滿
</p><p>紅魔鬼連埋聯賽已經三連勝，晉級16強都應該好穩陣，不過曼聯領隊摩連奴仲係有啲不滿，特別係紅魔鬼嘅態度：「更衣室太嘈、太輕鬆、太開心，連我啲教練團都覺得球員熱身時態度唔夠積極，有啲球員冇喺比賽百分百專注，如果成日都係咁，比賽就會好危險。」正所謂驕兵必敗，曼聯真係唔好贏番幾場就衝昏頭腦。</p></body></html>