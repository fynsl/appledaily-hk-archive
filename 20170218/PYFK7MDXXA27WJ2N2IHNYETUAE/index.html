<html><header><meta charset="utf-8"><title>拜金Seasun變臉？同屆旅遊小姐：唔係好認得</title></header><body><h1>拜金Seasun變臉？<br>同屆旅遊小姐：唔係好認得</h1><p>被喻為「拜金港女」Seasun，因為拍咗大台即將推出嘅實況節目《有樓萬事足》，當中發表「有樓有高潮」、「冇樓好白撞」嘅膠論，仲有公猴「洞穴論」（新聞連結： http://bit.ly/2lUgVUN ），全城嘩然，連街坊都睇唔過眼，有港男不屑話：「要睇自己呎數囉！」<br> <br>現年22歲嘅Seasun現職珠寶公司公關，曾經幫過趙世曾打工，前日被《蘋果》踢爆曾入住過趙苑，可惜趙生對佢冇乜印象。<br> <br>與Seasun同屆參加由趙世曾贊助嘅《國際旅遊小姐》嘅鄺芷凡(Omi)，當年係冠軍得主，代表香港出外參賽，仲入到最後20名及奪得「國際旅遊大使獎」，依家Omi仲入咗有線做主持。<br> <br>昨日《蘋果》致電Omi問佢識唔識Seasun？佢話：「佢當時叫Givanna(鄧寶怡)，但佢坐喺梳化嗰啲，我都唔係好認得，係見番啲舊時參選相先認到，因為當時好多人，同佢冇乜交流。(個樣唔同咗？)er……靚咗囉!」而確實Seasun喺2013年參選同o依家有啲唔同咗樣，個下巴位尖咗、闊咗，難怪Omi唔認得!<br> <br>Seasun曾經幫趙世曾打工，有傳因為無家可歸，曾獲安排入住趙苑其中一個豪宅單位，問冠軍嘅Omi有冇住過趙苑？Omi笑笑口講：「冇啦，呢個機會未輪到我啦，哈哈哈！(你冠軍喎？)唔會啦，自己都唔係咁樣，自己都唔係諗呢個方向。」<br> <br>對於Seasun志向遠大，希望住2000呎大屋，仲爆埋個洞穴論，Omi好輕鬆咁話﹕「咁有志向係好事，佢有能力嘅話，做到係好事。」問到佢有乜擇偶條件？Omi話﹕「都係要鍾意一個人先一齊，唔係個個有樓你就鍾意㗎嘛。要錫自己，起碼大家要感覺啱先可以拍拖。」好貼地喎。</p></body></html>