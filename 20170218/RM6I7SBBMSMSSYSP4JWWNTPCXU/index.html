<html><header><meta charset="utf-8"><title>祭祖派蛋糕　「利是仔都冇」　鄉親撐煲呔　歸咎遷墳惹禍</title></header><body><h1>祭祖派蛋糕　「利是仔都冇」　<br>鄉親撐煲呔　歸咎遷墳惹禍</h1><p>【曾蔭權涉貪案】<br>【本報訊】曾蔭權被裁定一項「藉公職人員行為失當」罪成，暫獲准保釋等候判刑，《蘋果》在法庭宣判前夕，到其位於南海九江新基村的家鄉，村內鄉親都對案情議論紛紛，大部份人深信曾蔭權無辜：「唔信佢係貪（官）囉！」但有村民認為他離任後惹上官非，一切都是遷祖墳惹出來的禍！<br>記者：林 熊　張 軍　郭美華</p><p>曾蔭權家鄉新基村位於廣東佛山巿南海九江鎮，素有「小廣州」美譽，河流交錯最適合養魚，被視為「魚米之鄉」，而新基村亦以養魚業最聞名；加上曾家六兄弟姊妹一門五傑，更被村民定為風水寶地。<br>「我有追睇新聞，曾蔭權涉貪案我都好清楚案情進展。」前村長曾若飛直言，每次曾家回來祭祖均由他接待，感覺曾蔭權為人清廉，不太信他涉貪，「我哋祖訓都有寫明，禮義廉恥，佢讀咁多書，肯定明白過我哋啦，村中冇人信佢有貪。」他更拿族譜說：「呢部本村族譜記載中，曾蔭權官至香港特首係最威水！」</p><p>回鄉四次　前呼後擁
</p><p>曾蔭權自1967年考入政府成為二級行政主任後，仕途平步青雲，他亦不忘祖先曾子之言：「慎終追遠，民德歸厚矣。」先後4次回鄉祭祖，包括1997年當上財政司司長後一家人衣錦還鄉，2001年出任政務司司長時六弟妹及兒子一起返鄉拜山，及至2007年連任特首後再次攜妻回鄉。<br>鄉親形容他每次返鄉都是前呼後擁，難以親近聊鄉情，不過感覺他身上沒有貪官氣燄，「如果係貪就唔會咁，𠵱家仲要租屋住」。曾蔭權嬸嬸的媳婦亦指出：「（曾蔭權）連（供奉用）線香都冇買嚟！……唔信佢係貪囉！」村民曾婆婆亦笑言：「有拎過嘢返嚟就話貪箒，呢度修路都係（鄉民）自己錢，佢做官又冇帶挈，返嚟一封利是仔都冇。」她猶記得曾蔭權僅得一次向村民送禮：「有一次帶啲蛋糕返嚟，每戶分得一個蛋糕仔。」全村30多戶，每家就只分得一個，「唔知佢孤寒定闊佬！」</p></body></html>