<html><header><meta charset="utf-8"><title>買新相機被田蕊妮問話杜汶澤：吓…哦…</title></header><body><h1>買新相機被田蕊妮問話<br>杜汶澤：吓…哦…</h1><p>近年杜汶澤因為被大陸封殺，搞到工作量大減，最近就主力拍緊自導自演嘅電影《空手道》，而老婆田蕊妮都好多嘢做，自從喺13同15年攞過兩次視后之後，就冇停過拍劇，所以不時都會傳出係由田蕊妮擔起頭家。<br> <br>係杜汶澤擔起頭定田蕊妮就真係唔清楚，不過阿澤買嘢呢……相信田蕊妮就會有啲意見喇，因為早前田蕊妮就喺facebook貼咗一部相機嘅相，內容就話：「啱啱喺屋企行過，見到一部好生面囗嘅相機，然後與屋企另一位成員展開對話！<br>我：『咦，你又買咗新相機呀？』<br>杜：『um……吓…哦…』<br>我：『你又買咗新相機？』<br>杜：『吓……哦……』<br>我：『喂，問你呀，係咪買咗新相機呀？』<br>杜：『aiya……我哋去旅行吖嘛！』<br>然後悄悄地飄走！！！」之後田蕊妮再貼多張相，就係杜汶澤做緊嘢嘅相，田蕊妮就話：「好，見你做緊嘢，又有其他人喺度，相機單嘢暫時擺低，繼續努力剪片！」之後喺facebook都唔見佢再提相機嘅事。<br> <br>而佢哋兩公婆之後就去到日本旅行，田蕊妮就貼咗張滑雪嘅相，話：「滑呀⋯⋯滑呀⋯⋯」但之後杜汶澤就貼咗一張相，不過就轉咗黑白，仲話：「我老婆一學就識，我條氣好唔順，我好灰。」雖然講到好灰，但都係佢哋兩公婆嘅情趣嚟，邊個擔起頭家其實又唔係好重要嘅，重要嘅係夫妻相處得開心就好啦。</p></body></html>