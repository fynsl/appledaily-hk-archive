<html><header><meta charset="utf-8"><title>80歲未結過婚趙世曾三仔女唔同媽媽</title></header><body><h1>80歲未結過婚<br>趙世曾三仔女唔同媽媽</h1><p>現年80歲嘅富商趙世曾，身邊女伴輪流轉，絕對係位多情公子。趙世曾膝下有兩子一女，分別係長女趙式芝、次子趙式浩同三子趙式正，雖然係咁，趙世曾其實從未結過婚，三位子女分別由三個紅顏知己所生。<br><br>姚煒<br>趙世曾同趙式芝媽媽姚煒喺77年相識，兩年後姚煒為趙世曾生咗大女趙式芝，不過喺同一年，姚煒終於忍唔住趙世曾嘅風流，離開咗對方身邊。07年姚煒出席活動就話過樂得清閒，變番單身亦係佢嘅理想生活方式。<br><br>盈盈<br>前影星盈盈84年為趙世曾生咗趙式浩，不過阿仔出世唔夠兩個月，趙世曾被發現同台灣女星裴在美拍拖，盈盈無奈之下執行李，想帶埋阿仔返加拿大，但臨過海關被趙世曾申請嘅禁制令截住。最後因為盈盈要到美國生活，加上覺得跟隨趙世曾生活條件較好，同意阿仔跟爸爸生活。<br><br>Terri Holladay<br>雖然趙世曾主張拍拖唔結婚，但喺92年曾經同越南裔女子Terri Holladay訂婚，仲生埋細仔趙式正。兩人95年分手之後，仲試過以婚約對簿公堂，趙式正最終跟住媽媽生活。</p></body></html>