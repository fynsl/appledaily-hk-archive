<html><header><meta charset="utf-8"><title>經濟客艙：Google Boss的親筆回信 - Captain Cool</title></header><body><h1>經濟客艙：<br>Google Boss的親筆回信 - Captain Cool</h1><p>曾經同阿媽講過「想每日去沖華田畀人飲！」阿媽聽見反而笑到標眼水，仲輕輕摵住佢嘅塊臉豬登話：「記住讀好啲數啦，知唔知？」記得阿媽當時同茶檔姐姐臨走前吹多兩咀，「帶佢去麥當當食早餐，睇吓第二時想做麥當當，哈！」<br>呢個華田之夢最後都冇實現，講起小志願因為上星期有封親筆寫信喺網上瘋傳。唔係兆波畀奶媽果封，係英國有個7歲細路女Chloe Bridgewater寫畀Google行政總裁Sundar Pichai嘅自薦信。<br>睇完，好窩心。<br><br>親筆信，就算寫嘅字幾肉酸，收信果位絕對感受到，冇一粒emoji能比擬。呢封係Chloe人生嘅第二封信，上款連Sundar Pichairu嘅名都冇寫，只寫咗：「Dear Google Boss……我叫Chloe，希望長大後可以喺Google打工……聽阿爸話到Google返工，有bean bags坐、又有得瀡滑梯，仲有高卡車玩。佢又話自己鐘意電腦、平板同機械人……老師同媽咪都讚我串字好……呢封信係阿爸叫我寫……感謝你睇我封信，同埋我第一封信，係聖誕節寫畀我爸爸……」<br>以為寄出嘅封冇回頭，Google行政總裁Sundar Pichai竟然親自回信，「好開心收到小Chloe嘅信，鼓勵佢嘅目標可以逐一實現，讀完書後期待再收到佢嘅應徵信」。<br>呢個小小勵志嘅故事，全部都係爸爸嘅主意，唔係想教個囡博出位，而係希望經歷過車禍嘅Chole可重拾自信。市值超過5,700幾億美元嘅Google，今次係幾千封應徵信嘅大海，撈起Chole親筆信，曲線證明寫法出眾嘅求職信，絕對容易引起注意。知道生命有限，企業CEO一小步，成就孩子夢想一大步。<br><br>P.S.<br>Google做善事唔留力，2016年《財富》500大最慷慨企業，Google母企Alphabet喺2015年捐出1.678億美元（現金捐獻），排第九，唯一一間美國科網公司入榜。微軟前年捐咗1.35億美金排第11。<br>《財富》500大最慷慨企業首五位排名:<br>1.<br>Gilead Sciences 捐款：4.46億美元<br>2.<br>沃爾瑪　捐款：3.01億美元<br>3.<br>富國銀行　捐款：2.81億美元<br>4.<br>高盛　捐款：2.76億美元<br>5.<br>埃克森美孚　捐款：2.68億美元<br><br>Captain Cool<br> https://www.facebook.com/seeforcaptain/ <br>本欄逢周一刊出</p></body></html>