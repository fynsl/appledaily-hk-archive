<html><header><meta charset="utf-8"><title>「男性朋友當我係𡃁仔」蓋鳴暉愛情空白</title></header><body><h1>「男性朋友當我係𡃁仔」<br>蓋鳴暉愛情空白</h1><p>【《蘋果》專訪】粵劇名伶蓋鳴暉視演戲做終身職業，近年開始物色接班人，希望將粵劇發揚光大。50歲文武生的她台上跟花旦談情說愛，台下卻絕緣，有事業缺愛情，她日前在北角接受本報專訪時說：「人生永遠冇完美，就當缺憾美，我dry得好緊要。」滋潤蓋鳴暉卻是家中兩隻愛犬，訪問當日她兩犬也相陪。</p><p>下世都做女仔</p><p>蓋鳴暉不覺為事業錯過真愛，她說：「冇人提我佢係咪追我，𠵱家有家人同粉絲愛護，冇乜期望。我做文武生，接觸我嘅全部都係女性，喺我嘅戲班又全部都係長輩，好難搵到一個情投意合、志趣相投嘅異性，就算有，都係當我兄弟。好得意，好多男性朋友，都真係當我係𡃁仔。我𠵱家擇偶要更加小心，因為唔係十幾歲年輕人，一切隨緣。」</p><p>一出虎度門，蓋鳴暉帥氣，每次完騷，總有至少二十名上年紀忠粉守候戲院外，這班加埋近千歲戲迷不但做「實Q」護駕上車，當車開走，戲迷又一窩蜂跑出英皇道的電車站，站立十字路口兜截蓋鳴暉保母車揮手，闊太戲迷瘋狂追星，程度不遜後生女。問到蓋鳴暉下世投胎，做男還是做女？她說：「做番女仔，因為我鍾意靚。唔恨做男仔，以中國人嚟講，男仔要照顧人，懶man咁，死撐啦，我唔想做死撐嗰個，同埋唔想做家庭支柱。搵錢好辛苦，使錢就好開心，好似我阿媽咁，使得好開心。」<br>蓋鳴暉是戲迷心中偶像，但她卻鍾情萬人迷劉德華：「佢乜都好努力，曾經喺慈善表演合作，佢同我分享臨帖令心境寧靜，我會喺屋企抄寫戲曲，成個過程好似影印機，加深印象。」<br>採訪：陳杰<br>攝影：沈健程、陳俊強<br>化妝：Chris Lam<br>髮型：Yman Chow<br>場地提供：新光戲院</p></body></html>