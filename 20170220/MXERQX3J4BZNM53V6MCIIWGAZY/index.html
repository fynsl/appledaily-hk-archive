<html><header><meta charset="utf-8"><title>咁都醫得番！極高卡士貴價灰馬　跑到七歲終於開糊</title></header><body><h1>咁都醫得番！<br>極高卡士貴價灰馬　跑到七歲終於開糊</h1><p>旺起上嚟真係咩都可發生！好似余潤興家族的「神駒」系馬咁，剛啱禮拜三晚谷草至有「英明神駒」（苗禮德馬房）由巴度爆冷開齋，這天（19日）下午更連下兩城，繼第二場靠騎練史卓豐、苗禮德合作贏27倍「開心神駒」後，第三場四班1400米再贏本地騎師蘇狄雄為吳定強馬房策騎的「銀豐神駒」。<br><br>當中「銀豐神駒」跑到七歲終於打開在港出賽勝門，單Win及組合獨贏A3分別派226.5及24.5元。近五日內，余潤興家族呢個馬主陣營已取得3Win，可謂雞年旺相。<br><br>灰色法國自購馬「銀豐神駒」由資深馬主余潤興之子余國賢持有，是2013年法國1600米一級賽莊柏德大賽亞軍，當年評94分起步之高，強如應屆董事盃冠軍「喜蓮獎星」，於2015年跑莊柏德大賽亦只得季軍。<br><br>可惜「銀豐神駒」有唔少傷患紀錄，曾在高伯新馬房，但未跑已轉投吳定強，在傷患馬聖手吳定強訓練下健康日佳，但曾於季初一次泥地賽事中失蹄，令蘇狄雄墮馬受傷休戰一段日子，這天由同一騎師以留前鬥後戰略，由最初94分喪減38分至56分下，直路在大外叠越衝越勁開齋贏一馬位，一併造就助蘇狄雄及吳定強打開雞年及今季沙田賽事勝門，但吳定強只得7Win，仍欠9Win才達標，否則下季冇牌。<br><br>第三場冷馬抬頭，二至四名分別為「金錢路」、「福愛寶」及「永高」，四重彩派21萬幾。</p></body></html>