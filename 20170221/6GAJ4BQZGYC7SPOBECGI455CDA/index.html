<html><header><meta charset="utf-8"><title>中環在線：環團狙擊歐智華fb拍片解畫 - 李華華</title></header><body><h1>中環在線：環團狙擊<br>歐智華fb拍片解畫 - 李華華</h1><p>今日公佈業績嘅滙豐控股（005）最近被人狙擊，出手嘅唔係基金，而係環保組織，仲搞到滙控行政總裁歐智華拍咗段片po上滙豐facebook（fb）專頁做回應。<br>滙豐嘅做事方法向來相當傳統，今次用fb拍片呢招都算潮，可能歐智華見到4位特首參選人不斷玩fb，都學到幾招。</p><p>唔再同毀環境棕櫚園合作</p><p>近月綠色和平指摘滙豐講一套做一套，聲稱關注環境，有政策防止破壞森林，但原來有近1,400億元，借咗畀印尼種植棕櫚樹嘅種植園，呢類企業先要破壞泥炭地同焚燒熱帶雨林，再種棕櫚樹去提煉食油，結果當地成日出現霧霾，令氣候變化加劇，部份瀕危物種都因為咁而死亡。<br>事件引起世界各地人關注，因為咁，歐智華就特登拍咗條片，上載去fb專頁解釋番件事，而唔係寫幾句聲明敷衍了事。呢個做法令人諗起黎明舊年中環戶外演唱會舉行前觸礁，親自喺fb道歉，簡單直接又比較真誠咁。<br>喺片入面歐智華第一句就認低威，認同綠色和平、同埋逾千名因呢件事聯絡滙豐嘅人嘅觀點，話以後燒林、破壞泥炭地嘅棕櫚園都唔會合作，而呢個標準會擴展到煉油廠同貿易商，更加會要求未來嘅新客戶披露有冇同呢類唔環保嘅企業合作。唔知綠色和平收唔收貨呢？<br><br>李華華<br>mailto:LiWaWa@AppleDaily.com</p></body></html>