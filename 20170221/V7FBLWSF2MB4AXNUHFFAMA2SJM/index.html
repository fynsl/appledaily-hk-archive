<html><header><meta charset="utf-8"><title>大棋局：股市大時代難重現 - Mr. Tregunter</title></header><body><h1>大棋局：<br>股市大時代難重現 - Mr. Tregunter</h1><p>有兩組數據顯示A股將迎來升勢，但要出現兩年前嘅股市大時代則很難。第一，中國證券登記結算有限公司公佈嘅資料顯示，A股持倉投資者數量為4,993.61萬戶，係近二十個月來首度跌穿5,000萬戶。第二，截至去年末，A股持倉1億元人民幣以上嘅個人投資者，已經超過2015年上證5178點嗰陣嘅水平。兩組數據用一句話概括：散戶走人，大戶入場。<br>影響股市嘅三大層面，分別為基本因素、籌碼因素、技術因素。所謂籌碼因素，譬如一隻股票大戶連人頭揸咗七成，就算有壞消息隻股都好難跌。成熟國家嘅股市見頂通常都係三花聚頂，即仲有時間走。A股則大盤當妖股炒，失驚無神就尖頂反肚，自己玩爛自己個場，大眾已唔信A股仲有得玩，但無魚嘅情況下，要大插好難。<br>中國雖然口裏說唔急住將股市納入MSCI，身體卻很誠實。在外滙儲備不斷流失情況下，人民幣貶值壓力大。有乜嘢方法可以令人大手買入人民幣托價？就係賣中國貨。而呢樣嘢注定外資唔用人民幣買唔得，買中國資產就一定要用人民幣。<br><br>喺呢個背景下，A股能否納入MSCI係一回事，中國心底裏希望A股被納入卻係事實。兩年前上證5000點外資唔買，低過2800點共產黨唔賣，bid ask底價雙方已心中有數。估計中國嘅理想賣價係上證4000點，加上人民幣貶值一成，在外資眼中其實即兩年前的3600點。<br>內地人賭性好大，而且有前冇後，兩年前放鬆孖展個個去到盡，其興也勃焉，其亡也忽焉。所以往後陰啲陰啲升有機，放水喪炒機會極低。而且今年注定係波動年，由特朗普當選起計，一隻高盛頂道瓊斯指數三成升幅，美股隨時大調整；3月英國啟動脫歐程序，歐洲進入政治炒作期；而中美之間嘅金融決戰，亦已逼近。追落後有得諗，戀戰則不宜。<br><br>Mr. Tregunter<br>本欄逢周二刊出</p></body></html>