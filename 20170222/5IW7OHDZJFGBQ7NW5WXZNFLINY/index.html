<html><header><meta charset="utf-8"><title>唔睇誠哥頭 - 陳也</title></header><body><h1>唔睇誠哥頭 - 陳也</h1><p>乜字頭那堆人撐七警，對假扮的洋法官施以拳打腳踢，新聞雖然荒誕可笑但一樣搶到林鄭口中的版面，按林鄭論據，這些撐七警「犯法有理」人士，公關工夫一定好了得！<br>撐七警，罵律政司之聲此起彼落。袁司長已預告劈炮唔撈，警民關係乜乜乜關佢叉事。但起身前被污蔑聲譽，佛就一定有火，但官到無求，有火不一定打人，告人更絕！法庭事法庭了，唔使等人大釋法。<br>禮賓府也熱鬧了，撐七警者叫囂，要梁振英從輕發落特赦。梁先生身在被DQ的愁緒中，晚晚戙高床板刨曾公的判決書，推敲自己步曾公後塵的機率有多高之際，全家忐忑，試問邊會齊心幫用完即棄的七警翻身！臨場撐七警而冇抱膝倒地的盧教授，好心點條生路過私煙，叫她直接帶隊去林鄭會展中心樓下，大叫「林鄭出來接信」效果更搶！撐七警者竟然唔搵未來特首晒冷喎，事必有因，難道……？超人親口證實，五年前距投票兩星期前，已知悉唐唐必敗。點知？天機獨向超人洩漏，點解？除了超自然和超能量的解釋，沒有其他補充！今天的選委來來去去同一班人，唔睇誠哥頭，落錯注，未來五年，輸得起嗎？</p></body></html>