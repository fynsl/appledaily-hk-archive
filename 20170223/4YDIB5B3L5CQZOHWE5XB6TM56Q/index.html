<html><header><meta charset="utf-8"><title>《有樓》年輕夫婦玩真愛Happy要瞓單人床</title></header><body><h1>《有樓》年輕夫婦玩真愛<br>Happy要瞓單人床</h1><p>大台實況節目《有樓萬事足》前晚播出第二集，訪問咗一對「無殼蝸牛」年輕夫婦，28歲做全職舞蹈員嘅Henry同做「Slash」(身兼多職)嘅Hathi係裸婚一族。舊年mood到結婚，但婚後冇擺酒，兩夫妻仲要分開住。現在Hathi同父母及細佬住喺一間二百幾呎嘅公屋，老公Henry就住天水圍；每星期老公會去老婆屋企短敍，但佢哋張床只得兩呎半，要用腳踏加闊張床，但最尷尬係同父母近在咫尺，連板間都冇，真係如游蕙禎所言連「扑嘢」地方都冇，Hathi坦言：「所以好多嘢都要好細聲。」雖然居住環境好擠迫，但兩夫婦依然恩愛，老婆Hathi覺得愛一個人唔應該建基於擁有啲乜，Henry亦冧爆承諾：「我將來畀到乜都會盡力畀佢，我咩都冇，但有乜會一齊傾，一齊面對。」 </p></body></html>