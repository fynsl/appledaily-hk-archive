<html><header><meta charset="utf-8"><title>魚樂無窮：盈警照升咩玩法 - 唐牛</title></header><body><h1>魚樂無窮：<br>盈警照升咩玩法 - 唐牛</h1><p>主打鞋履的達芙妮（210）上月底預警，全年虧損將增加逾五成。翻查資料，公司2015年蝕3.8億銀，即2016年虧損將達5.7億銀，以上半年蝕1.6億銀計，即下半年狂蝕4.1億銀。業績如此肉酸，股價理應插到九彩，但達芙妮卻穩如泰山，之後更穩步上揚，短短1個月升逾兩成，令人嘖嘖稱奇。究竟呢個係咩玩法？我搵到三個亮點。<br><br>第一，第四季同店銷售雖跌10.1%，但跌幅較全年11.7%溫和，亦較第三季及第二季分別跌13%及15.9%為佳，通告亦透露存貨水平下降，電商生意保持增長，大有見底味道。<br>第二，向多名執董及員工發出購股權，行使價0.7元，共涉2,835萬股，假設第一點論據成立，則發購股權乃獎勵員工，那0.7元可視鐵底價，唔係手足們點會有利潤落袋呢？<br>第三，雖然近兩年業績均見紅，但股價由2012年高位計卻狂瀉九成，係咪跌過龍，可以從數字解構︰每股NAV 2.55元，市賬率僅0.3倍，平絕零售股，手頭現金3億銀，佔市值逾兩成，橫睇豎睇，上升空間都大過下跌空間囉。<br><br>唐牛<br> http://www.fb.com/tongcow88 <br>本欄逢周二、四刊出</p></body></html>