<html><header><meta charset="utf-8"><title>女神tea time：乳業股值博嘅有佢 - Fifi</title></header><body><h1>女神tea time：<br>乳業股值博嘅有佢 - Fifi</h1><p>證監辣手打擊圍飛，創業板新股駿傑（8188）上市半日，就俾證監勒令停牌，隨時成為史上最短命新股。今次證監呢一招，唔單止令大股東、承配人、包銷商、保薦人一次過中招，甚至最新要求券商交出交易紀錄，連幫手打turn做人頭嘅都難以倖免。今次先例一開，本來諗住博大霧嘅，應該都會避風頭，行業產業鏈應該有排靜。<br>近來資金都炒過嬰幼兒用品股，隻原生態牧業（1431）周四嘅表現仲好標青。要留意，內地近年積極整頓乳業，去年底中國聖牧（1432）以2.7倍市賬率，被伊利提出全面收購，但𠵱家原生態市賬率僅0.5倍。<br>冇錯，公司星期一收市後就發公告，話預期2016財年將由盈轉虧。不過又咁，其實公司上半年份業績已經蝕1.36億元人民幣，蝕就大家預咗，反而如果出到嚟係蝕少咗，咁就仲有驚喜。詭異嘅係，周一公佈盈警前隻股大成交，成交有成3億股，有多手0.56元大手上板。公司去年底以0.5元配售7.82億股，周一大成交，好可能早前批股後嘅貨源調動。另外，配股後集團淨現金增加到14.5億元，即係每股0.31元，現時股價0.63元，相當有一半係cash，都仲抵博。<br><br>Fifi<br> http://fb.com/lovefrystock <br>本欄逢周五刊出</p></body></html>