<html><header><meta charset="utf-8"><title>【蘋果360°】帶主子返工360°跟蹤Pet Pet上班族</title></header><body><h1>【蘋果360°】帶主子返工<br>360°跟蹤Pet Pet上班族</h1><p>作為打工仔，喺office「扮工」嘅時間分分鐘仲長過喺屋企，所以一個dream office係非常重要！有人會覺得office有乒乓波枱﹑按摩椅﹑gym房等就係一個理想辦公室；不過我可以肯肯定，如果你係一個貓奴狗奴嘅話，就一定會寧願揀呢個位於觀塘嘅工廈office喇！事關呢度嘅老闆好歡迎同事帶埋佢哋嘅主子一齊返工，想360°感受一吓pet pet辦公室嘅工作氣氛？<br><br>只要點擊以下《蘋果VR》網址： http://bit.ly/2lu9NPm <br><br>公司負責人April本身都係一名愛貓、愛狗之人：「我有兩隻貓、兩隻狗。貓日頭會瞓覺，啲狗有時就會周圍走，好自由，佢哋鍾意做乜都得。」問到點解會有呢個idea，佢話：「我考慮到如果我哋返咗工，佢哋喺屋企就會寂寞啲、孤單啲。有時我做嘢都比較夜先返屋企，所以如果喺寫字樓嘅話，同佢哋相處嘅時間會多啲。」相信呢番說話亦都係好多貓奴狗奴嘅心聲！<br><br>好多人都會擔心貓狗嘅便便點處理，會唔會搞到辦公室烏煙瘴氣？April話所有主子都有一個特定嘅地方俾佢哋便便，而且同事們都會幫手清潔，所以環境衛生絕對no problem。帶埋貓貓狗狗一齊返工，April覺得唔止可以增進主人同寵物嘅感情，仲可以令成個工作環境輕鬆啲：「有時做到悶悶哋，見到佢哋喺度玩，好開心㗎。做嘢當然係需要好投入，好focus啦。但係有時都需要唞吓。去斟杯水，又可以同佢哋玩吓，餵吓佢哋食嘢。」除咗April，就連同事都好鍾意公司嘅貓貓狗狗：「如果攰可以揾佢哋玩，可以減到壓。其實呢啲都係員工福利之一。有貓狗係放鬆啲，個人冇咁緊張。」<br><br>冇錯喇，打工仔做得開心，先可以win win雙贏。有時唔係吓吓講錢﹑講硬福利嘅，提供一個輕鬆又少啲壓力嘅工作環境唔係仲好咩？各位話事人諗諗佢啦！<br><br>電腦用戶可選用Google Chrome瀏覽器，以滑鼠或方向鍵上下左右移動，360°欣賞片段。<br><br>手機讀者，可率先下載全新《蘋果VR》程式，立即體驗壹傳媒集團旗下製作之所有360°影片及VR互動資訊：<br><br>iOS:  http://bit.ly/ADVR_iOS <br>Android:  http://bit.ly/ADVR_Android  </p></body></html>