<html><header><meta charset="utf-8"><title>隔牆有耳：應驗「要睇少啲戲」《費城故事》洗腦少年鳴煒　讀Law  9年冇高潮 - 李八方</title></header><body><h1>隔牆有耳：應驗「要睇少啲戲」《費城故事》洗腦<br>少年鳴煒　讀Law  9年冇高潮 - 李八方</h1><p>盛傳為林鄭月娥助選嘅「Package男神」劉鳴煒，噚日應貿發局邀請就「前路如果，你有得?！」為題同學生分享。女主持問佢最近忙乜？男神冇提任何助選工作，只係話搞青年事務已佔佢一周七日時間，要犧牲唔少社交活動，但依然保持瞓覺8粒鐘。佢仲自爆少年時被湯漢斯主演嘅《費城故事》洗腦，一度想做律師，但因為太悶冇入行。<br>佢喺論壇提到請人時學業成績唔係最重要，反而最重視應徵人士對份工有無真正興趣同係咪投入，因職場應用到嘅學校知識或僅三成，工作環境最重要係學新嘢，坦言可以將夢想同職業成功結合嘅人係「極少數」，學生最重要了解自己享受做乜，唔主張年輕人十幾歲定下目標後唔再改變。</p><p>「比較悶　難發揮所長」</p><p>佢以自己為例話，17歲時志願係做律師，因為當時被《費城故事》洗咗腦，結果17至26歲期間，讀咗法律學士、碩士同博士學位，但最後連一日執業律師都冇做，因為讀學士第二年夏天，已經知道唔想做律師，「因為比較悶，唔能夠發揮所長」，因為自己只對法律理論同哲學有興趣，如果堅持做律師，「只會做一個好悶、好無心機嘅律師」，但笑言若能「穿梭時空」，或重新考慮加入大狀行業。<br>1993年嘅《費城故事》係講述是一名律師嘅維權故事，飾演律師嘅湯漢斯仲憑此片奪得奥斯卡最佳男主角，估唔到迷倒埋那些年嘅少年男神。</p><p>「有啲嘢係要逼出嚟」</p><p>男神噚日仲鼓勵年輕人勇於嘗試自己唔鍾意嘅嘢，若有壓力就同屋企人同朋友分享，自己就最愛以運動減壓，最近應一組織邀請做外展訓練，爬上四、五層樓高嘅木柱後再行鋼線，坦言「開始即腳震」，擔心「真係會跌死」，最終覺得幾好玩，「有啲嘢係要俾人逼出嚟」。<br>被認定含住金鎖匙出世嘅佢強調「贏在起跑線，絕對可以輸在終點」，指若有人唔想喺條起跑線比賽，「你都未必贏得開心」；咁若然有人背景冇咁強大優勢，點樣可以有競爭力？佢話喎：「用番龜兔賽跑比喻，其實隻烏龜好簡單箒，就係同隻白兔鬥快游水囉！」強調每個人都有長處。唔知選情比林鄭落後嘅薯片叔，聽完有冇啟發？<br><br>李八方</p></body></html>