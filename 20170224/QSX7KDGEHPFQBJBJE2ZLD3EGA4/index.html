<html><header><meta charset="utf-8"><title>中環在線：陳總落場玩轉金管局樂園 - 李華華</title></header><body><h1>中環在線：<br>陳總落場玩轉金管局樂園 - 李華華</h1><p>金管局總裁陳德霖（Norman）積極推廣普及金融，力谷大行走去弱勢地區開流動分行之餘，唔少學生哥、遊客到訪嘅金管局資訊中心，陳總亦相當關心。<br>資訊中心設於中環國金二期55樓，剛完成首階段翻新工程。全場最搶鏡必屬「零錢唱」馬賽克展品，呢個維港帆船圖，由10位香港藝術學院學生，以7種港元幣值共13.58萬個硬幣砌成，面積9呎乘9呎，硬幣厚度有十五、六層，硬幣總面值達6.2萬元。</p><p>翻新工程200萬</p><p>呢度又有6大展區，加入互動遊戲同輕觸式屏幕，陳總噚日親自介紹，仲落場玩掟骰仔，參與「智」醒特工互動遊戲，變身精明消費者，鬥快趕走網絡壞蛋，爭勝過程陳總七情上面，相當肉緊。<br>咁多互動遊戲，據聞佢至愛係關於外匯基金管理嘅「精明農夫」，陳總大讚好玩。<br>點好玩呢？訪客可透過輕觸屏幕，揀種紅蘿蔔定種花，代表風險一低一高，投資環境就係天氣，華華多次實測，無論陽光照到眼盲（極佳投資環境）定係溫和，中途必會陰晴不定，種花積分例必差過蘿蔔，即係遊戲設定唔鼓勵高風險高回報，明晒。<br>資訊中心2003年設立，首期變身工程斥資逾200萬元，今日起開放畀公眾參觀。<br><br>李華華<br>mailto:LiWaWa@AppleDaily.com</p></body></html>