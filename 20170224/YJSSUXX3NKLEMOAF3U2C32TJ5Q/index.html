<html><header><meta charset="utf-8"><title>智取大市：亢奮是源於恐懼 - 晉佳</title></header><body><h1>智取大市：<br>亢奮是源於恐懼 - 晉佳</h1><p>近日破頂股中伏率唔低，玖紙（2689）業績之前先升4%破晒頂，然後一度倒跌4%，升浪末段急升突破然後派貨，玩謝短線客。另一邊廂，汽車代理股寶信（1293）、中升（881）又升爆廠，不停有股破頂引大家落注，但開大開細冇路捉，唔好彩就中伏，但又可能忍唔住手去追。<br>上期講到，恒指月線圖保歷加通道嘅30年趨勢顯示，未來半年恒指好則打橫chok餐飽，衰則有大跌市，按照規律，隨時係上望空間幾百點vs下跌空間幾千點，指數中線值博率偏低。恒指上望空間少少、下跌空間多多，故仔似曾相識，其實同樓市差唔多，大角嘴港灣豪庭608呎都賣1,050萬，再升一成幾就賣2萬蚊呎，雖說乾挾仲有得升，但基數高，要升得快都困難。<br><br>最諷刺嘅係，樓價升唔少之後，反而多咗人驚賺唔到最後一口氣可能得一、兩成升幅，甘願all in去承受長遠可能出現三、四、五成跌幅，所謂嘅亢奮，其實源於恐懼，人嘅天性係喺恐懼嘅時候盡快安撫自己，最有效方法係即刻混入羊群搵安全感，但最後往往羊群太大，齊齊成為宰割目標。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>