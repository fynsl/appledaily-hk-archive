<html><header><meta charset="utf-8"><title>大台卧虎藏龍　何浩源演藝生涯7成做奸角</title></header><body><h1>大台卧虎藏龍　何浩源演藝生涯7成做奸角</h1><p>何浩源，一個名字陌生，但個樣唔陌生嘅藝人。若果你喺八九十年代，有追開電視劇嘅話，對做過唔少奸角嘅何浩源，應該有印象。<br><br>出生於澳門嘅何浩源，自細就鍾意做戲，當年佢讀緊中四，就跑去片場拍戲，第一個角色係飾演一隻老鬼。中學畢業後，何浩源就收到演藝學院嘅錄取信，同屆仲有詹瑞文、陳錦鴻，麥兆輝等人。<br><br>喺演藝學院就讀期間，何浩源係一出色嘅學生，未畢業已獲電影公司睇中，參演電影《著牛仔褲的鍾馗》。戲中已故成奎安飾演正義鍾馗，而何浩源就飾演奸角——刧匪。<br><br>喺演藝畢業後，何浩源順利成為無綫全職藝員，佢曾經因為推咗啲冇興趣嘅角色，俾公司指唔夠工作量，佢亦曾經喺兩年間瘋狂接show，成為爆show演員。何浩源曾經喺訪問中，坦言演藝人生當中，70%係演奸角，30%係做忠角。<br><br>大台零機會零發揮，何浩源最終選擇離開，喺97年樓市仍旺時，做咗一段時間地產經紀。其實喺無綫期間，何浩源冇停止過舞台演出同創作，今時今日，何浩源依舊積極參與由演藝學院畢業生組成嘅劇團「演戲家族」。</p></body></html>