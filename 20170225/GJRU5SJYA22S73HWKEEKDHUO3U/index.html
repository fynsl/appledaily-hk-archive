<html><header><meta charset="utf-8"><title>飛行里數易儲咗達人教你1年換13套機票</title></header><body><h1>飛行里數易儲咗<br>達人教你1年換13套機票</h1><p>廉航越嚟越多，究竟仲有冇人沉迷儲飛行里數呢？答案係有嘅。亞洲萬里通行政總裁黃思遠同費清講，今年1月會員已經突破900萬人，增長10%。好多人用里數換日本機票，其實日本已經有好多廉航啦，要平換機票，黃思遠推介去蘇梅島，皆因蘇梅島機場屬曼谷航空，香港直航機一向好貴，依家要3月飛去，最少都要5,000蚊起，但用3萬分里數就換到機票，與其用相同里數去東京，不如去蘇梅島，東京留番畀廉航啦。<br><br>講起儲里數，最勁當然係曾經一年內換咗13套機票嘅「里數達人」小斯，連亞洲萬里通嘅職員都要請教番佢。小斯話，其實依家儲里數好生活化，唔係吓吓要碌卡碌大數，依家電子貨幣開始盛行，除咗八達通可以計里數，仲有Apple Pay同Android Pay，所謂小數怕長計，加上Apple Pay同Android Pay推出無耐，成日都有優惠，有時洗幾十蚊，都有成幾百分里數。<br><br>舊年渣打亞洲萬里通信用卡推出時，因為太多人申請，好多人要等幾個月先出到卡。小斯就教路，平時去亞洲萬里通嘅合作食肆簽帳，簽帳2蚊有1里數，但每月11日除咗每簽帳1元有1里數，再用渣打亞洲萬里通萬事達卡簽帳，每簽帳4蚊仲有1里數，一餐飯如果食咗1,000蚊，咁就有1,250分里數喇。<br><br>窮L想去旅行，又唔想瘋狂消費儲里數，其實都有計，係TripAdvisor用繁體中文撰寫留言，評價酒店及食肆等，每則評論最多可以賺50里數，每月最多1,500里數。<br><br>費清有朋友試過唔記得帶卡出街，白白冇咗4,000分，扼腕至今，想提提大家，其實依家出示亞洲萬里通個手機app就得，記住啦。</p></body></html>