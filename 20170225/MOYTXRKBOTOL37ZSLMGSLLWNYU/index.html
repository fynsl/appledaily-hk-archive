<html><header><meta charset="utf-8"><title>慎防手機 - 左丁山</title></header><body><h1>慎防手機 - 左丁山</h1><p>二月十四日華爾街日報報導，美國交通意外事件之撞車次數，近年有增無減，一間大型保險公司做咗一輪研究之後，認為撞車與司機擁有手機有關，智能電話數量之增加與交通意外之攀升，有統計相關（correlation），簡單啲講，就係手機之增長率與意外之增長率成正比，推論手機係交通意外之元凶。<br>點解咁講？因為呢間保險公司同時做一個「司機使用手機行為調查」，發現超過三成美國人一邊揸車一邊讀寫短訊，甚或上網，容易製造路上意外。<br>司機點可以揸車時搞WhatsApp之類？左丁山要兩隻手先至可以在手機寫字或打字，揸車時無可能兩者兼顧，但又真係見過不少搵食的士在軚盤上及左右兩旁，裝咗五六部手機，同時兼顧，佢地手指、耳朵之靈活，近似神乎其技。左丁山揸車時亦不用免提裝置及藍牙，手機聲響，例牌唔聽電話，識得嘅老友唔好鬧左丁山大牌呀，只係揸車時安全第一啫。<br>揸車唔睇手機，行路時唔睇得唔得？網上傳來傳去之台灣富商辜成允飲酒後上電梯踏空，之後連環碰撞卒至斃命事件之短片，真係觸目驚心，左丁山試過在置地廣場歷山大廈交界落樓梯（好彩只有四五級）睇手機，搞到PK之後，現在一見到樓梯，例必將手機放入褲袋或衣袋，年紀大了，跌親可能會係大件事，呢日新亞大師兄在歷山大廈北京樓請食飯，見佢行路不甚自然，問一問：原來係年前在珠海一間酒樓跣低，竟傷了筋骨入院留醫兼休養一段時間，人老了，就不能百分百完全康復無事。長者在七十歲左右或以上，最常見嘅意外就係無端端跌親，後果可大可小。一位老友前輩告誡左丁山：「你要凡事慢三拍先至啱，唔聽電話，唔睇短訊，唔死得人，最好係得閒先至覆，唔好俾電話牽住鼻子走。掛住講電話與覆短訊而仆親，反而會死得人㗎！」又係嘅，我地普通平民，雖則關心本港與世界大事，但大事唔輪到我地理，你估係特朗普與安倍晉三，一邊食餐一邊要聽住北韓發射飛彈嘅突發事件乎。前輩老友話美國有了一個特朗普總統，搞到連平靜小國瑞典都騷擾埋，如果日日跟隨（follow）特朗普嘅Twitter，血壓都會上升。左丁山對前輩講：「我地逢跑馬就躲在馬場一角，不求聞達於諸侯，係幾十年來最好嘅對策，學典型香港仔曾蔭權咁叻努力爬上去，結果又如何呢！」</p></body></html>