<html><header><meta charset="utf-8"><title>無綫御用奸人 燒金牛成名　何浩源教陳凱琳做戲</title></header><body><h1>無綫御用奸人 燒金牛成名　<br>何浩源教陳凱琳做戲</h1><p>【《蘋果》專訪】<br>現年50歲的何浩源，曾於94年拍過張智霖（Chilam）主演劇集《射鵰英雄傳》中哲別一角，何浩源近日被網友在facebook分享在無綫舊劇《天降財神》中「金牛肥牛鍋」一幕，他燒一千蚊銀紙，富貴離地演技被網民激讚。何浩源日前在沙田接受本報專訪，他現職Comedy Battle的藝術總監，繼續過戲癮。<br></p><p>唔想呃富豪</p><p>何浩源讀中四時便拍戲，處男作演一隻老鬼，中學畢業後升讀演藝學院，同屆同學有詹瑞文、陳錦鴻和麥兆輝等。畢業後入無綫拍《殭屍福星》、《笑傲江湖》、《刑事偵緝檔案2》等劇集，有七成演奸角，其後感到沒大發揮離巢，近日他返回無綫教藝訓班，教過陳凱琳和蔡思貝。他在訪問為兩人平反：「開頭以為港姐得個靚字，演技係要浸，佢哋外形好，上堂時投入認真。」<br>有指何浩源當年離開無綫因鬱鬱不得志，他爽快說：「真係鬱鬱不得志嘅！做好多奸角都好出位，跟住我就諗，唔通成世喺TVB做奸角？」何浩源跳出無綫後做過傳銷及地產，他說：「我賣九肚山豪宅，個客認得我，當我friend咁信晒我，所以我唔想呃佢。我試過呃過啲客，我唔想再用演技呃人，咁我就唔做。」何浩源也去過澳門新濠天地訓練員工。<br></p><p>感激李添勝</p><p>何浩源表示感激「金牌監製」李添勝，當年選中他演《射》劇的哲別，他說：「教郭靖射箭嗰個蒙古師傅。」他回想試造型時，大膽向添哥提出角色要黐鬚：「我印鬚根就同Chilam差唔多大，唔係幾好睇，不如試吓做虬髯客黐到成面都係鬚。」他的認真成為添哥御用班底：「如是者就黐吓黐吓，黐咗幾個劇。」不過最後有指他拒拍《雪山飛狐》被迫離巢，他說：「後生嗰時，一個火就做咗一啲決定，但又未必係壞事。」<br>採訪：植詠珊<br>攝影：卓振輝、馮峰<br>場地提供：沙田廣東人小廚</p></body></html>