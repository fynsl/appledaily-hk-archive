<html><header><meta charset="utf-8"><title>親手打造另類形象出道張叔平難得達明敢言</title></header><body><h1>親手打造另類形象出道<br>張叔平難得達明敢言</h1><p>【蘋果專訪】當年長髮飄飄的黃耀明和箭豬頭的劉以達組成達明一派，脫俗唯美的形象原來出自一代美指張叔平之手，大師級的阿叔為甚麼肯出手助初出道的達明？之後更幫他們打造多張黑膠碟封套？日前阿叔接受電話專訪解謎團：「係俞琤介紹我識，話有兩個後生仔出碟，我見吓佢哋，幾fresh，嗰時樂壇未有長頭髮，我叫黃耀明留長，叫劉以達剪短，咁樣開始囉。」</p><p>似學生純潔</p><p>經過阿叔的魔術手，達明早期形象有不吃人間煙火感覺，阿叔說：「因為覺得佢哋好新鮮，好似學生，未經過污染好乾淨，所以影第一張《石頭記》，覺得黑白好襯佢哋，影完好開心，捉到呢個感覺。」原來阿叔不但為達明封套做美指，更試過親手為兩人化妝整頭，他說：「我覺得佢哋咁另類音樂嘅人，不如簡單啲去做，唔使咁複雜咁多人做一張相，通常自己搞掂，我又係冇耐性嘅人，自己諗好咗係點影，化妝整頭着衫好快，通常兩三個鐘頭搞掂，大家好舒服，傾下偈就影咗。」</p><p>灰色作代表</p><p>問幫達明塑造形象，對他們音樂有否影響？阿叔說：「其實我畀佢哋啲音樂影響我做佢哋嘅形象，令我可以放開去做，因為佢哋啲音樂好另類，歌詞好反映社會現象，我唔覺得好大膽，我覺得應該有人咁做，我好怕成日聽到情情愛愛嘅歌。我幫佢哋拍過MV《忘記他是她》，我幾鍾意呢隻，因為詞寫得好好。」<br>問到覺得達明最靚是哪方面？阿叔說：「係對世界咁敏感，呢樣好難得，佢哋唔係睇唔到嘢嘅人，各種人同社會嘅問題，佢哋都關心。」香港好在有達明？阿叔笑說：「有佢哋真係唔錯，你話之後有幾多達明？佢哋有自己好強烈睇法，對音樂對世界都有好強烈睇法，真係好少有。」如果用一隻顏色形容達明，阿叔會揀：「灰色，雖然兩個唔同嘅人，但兩個夾得埋，灰色好中間好乾淨，希望佢哋繼續做應該要做嘅嘢。」  <br>撰文：余燕儀</p></body></html>