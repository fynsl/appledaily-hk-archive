<html><header><meta charset="utf-8"><title>【名門】告崇𤥃轉行健身：好想成功</title></header><body><h1>【名門】告崇𤥃轉行健身：<br>好想成功</h1><p>曾是騎師、現職練馬師的告東尼於本月初贏得從練累積頭馬1,100場的勝利，絕對是香港賽馬史上的一個關鍵名字。告東尼的細女告崇𤥃（Antonia）前年回流香港，推廣健身運動平台Apps。自小受父親感染熱愛運動的她，更視他為心目中的英雄，學習其堅毅鬥心，作為解決問題的出路。</p><p>三十歲出頭的告崇𤥃遺傳了父親告東尼，身形不算高䠷，但擁有新加坡模特兒母親林寶蓮的精緻輪廓，以廣東話談吐時充滿外語口音，笑言有時辭不達意。在國際學校讀書的Antonia，大學時在英國讀法律，畢業後曾在香港、新加坡及大馬三地從事股票買賣工作七年，現回流香港，推廣健身運動平台初創企業GuavaPass，出任總經理一職，她說：「冇諗過做法律相關工作，唔適合我個性。第一份工去咗做炒股票，個市好差同工作壓力好大，做得唔係咁開心，啱啱我識得個朋友開緊一個關於運動平台，自己又鍾意做運動，就決定去幫手。」</p><p>40歲前冒險</p><p>轉行從頭開始，Antonia自言有點驚：「做呢類startup好想佢成功，要用好多時間同勤力，以前做金融由清晨6點起身，做到黃昏6點先收工，𠵱家有時做到深夜3、4點，周末搞活動、做PR，不過細個可以冒險試唔同嘅嘢，過咗四十歲唔會試，太過辛苦。」告東尼凝聚一家團結，在她眼中更是心目中的英雄：「未見過其他人好似爹哋咁勤力，咁多年佢都係凌晨4點起身，對職業好認真，冇呢啲勤力精神、全心奉獻係唔會成功，佢會教同鼓勵我工作唔好放棄，要諗辦法解決問題，呢個都係我哋家庭核心價值。」</p><p>鬥心難與父比</p><p>Antonia回憶小時候父親為保持體重，食飯時得個「睇」字，還要去焗桑拿出汗：「我哋真係好幸福，我哋遇到問題相比，唔係真係好難，佢咁嘅生活，令到佢好強。」Antonia雖對爸爸讚不絕口，但笑言好難挑戰他的鬥心，不過自言在性格上遺傳了爸爸的惡脾氣，尤其在團體工作上追求嚴格。<br>採訪：梁錦雯<br>攝影：林德雄、郭賢興<br>場地提供：Odinson（瑜伽、舉重）、Ursus Fitness（拳擊）</p></body></html>