<html><header><meta charset="utf-8"><title>毀了曾蔭權　誰人得益（添馬男） - 添馬男</title></header><body><h1>毀了曾蔭權　誰人得益<br>（添馬男） - 添馬男</h1><p>曾蔭權正在赤柱服刑，原因冇申報租用了一層自己從未入住，由卡拉ok場改裝而成的所謂「深圳豪宅」！相信好多香港人都會慨嘆「罪不至此」。和黃前大班馬世民在《南早》 投稿，認為荒謬，充滿報復意味，案件瑣碎不堪。更慘是重審第一條控罪，一切又回到起點，重新準備上庭，唔單止律師費要繼續大燒銀紙，心理仲要繼續受折磨，恐怕以他年紀可能捱唔到。我一直在問，為何要如此毀了曾蔭權？是他咎由自取？還是被人抓到小辮子，上綱上線往死裏打。<br>此案件政治檢控成份相當高，眾所周知，公職人員行為失當罪，乃普通法，範圍相當廣泛，舉證門檻亦低，取決於陪審團對當事人印象，是否相信當事人出於疏忽，而主控只要懂得「講古仔」，就好容易釘得入。前事不忘，當年財政司梁錦松偷步買車、前金管局前總裁任志剛九十年代內部認購新地樓、榮太子南灣豪宅轉讓予其堂兄，係咪應該全部再開file？而最明顯係發展局長陳茂波2013年被揭其家族在新界東北發展區囤地，有利益衝突之嫌。廉署在2015年中通知報案人指已諮詢律政司意見，經由譚惠珠任主席的審查貪污舉報諮詢委員會同意，決定不再調查。據悉陳並冇向行會申報，最可笑是律政司從冇公開解釋為何不作起訴。至於梁特首UGL五千萬有冇向行會申報，可以拖延成兩年都完全未有結果，究竟ICAC調查結果如何？公眾完全不知，只見到執行處一姐李寶蘭去職，而梁則以他個人名義發律師信予傳媒。如果冇case，點解唔係由ICAC宣佈終止調查，還梁特一個公道。<br>正由於公職人員行為失當罪乃一張巨網，告親必死，律政司檢控決定如果有選擇性成份，咁香港以後就大大鑊。當年梁愛詩放生胡仙案，立法會都要開會討論，迫使政府交代理據，曾蔭權案大家心態係「抵佢死」，做花生友，不理會其政治影響。今次毀曾蔭權一生，下一個會係毀邊個？ICAC如果變成東廠，奉勸好人好姐千萬不要從政，往後香港政治只容下大奸大惡之徒。<br>前律政司長黃仁龍呈交十頁紙求情信，表面為曾求情，實則是寫出做律政司要頂住政治壓力，不應屈服於無理的政治干預。他在求情信中暗示2011年的「剛果案」，曾蔭權期間頂住中方壓力，政府不主動提請人大釋法，而是留待終審法院提請；又說他擔任律政司司長期間，曾蔭權往往都是尊重他的法律意見。相反袁國強在曾蔭權案中，究竟係專業判斷定係政治判斷？心照不宣。<br>過去幾年官司糾纏，曾蔭權其實名聲早已盡毀，而最後所有最壞的情況同時出現，既在赤柱服刑，又要面對重審。當大家為「貪曾」伏法而歡呼時，在歡呼聲中，香港，已經同內地搞運動式「反腐敗工作」睇齊，以選擇性反腐打貪去達到政治目標。<br><br>添馬男</p></body></html>