<html><header><meta charset="utf-8"><title>財路：光控肥仔價值浮面 - 錢雋</title></header><body><h1>財路：光控肥仔價值浮面 - 錢雋</h1><p>恒指一年累升23%，場內光大控股（165）同期升咗3%咁大把，寶物尋歸底，博資金追炒落後，光控更加值得留意！<br>光控揸咗光大證券（滬601788）近11.4億股，以光證最新造價約17.9港元計，等值204億港元，係光控總市值262億元近78%，光控證券質地夠晒班數！<br><br>場內有級數券商股，銀河證券（6881）一年累升33%、國泰君安（1788）升近25%、海通（6837）升22%。光控跑輸九條街！<br>又場內專業評估，光控今、明兩年預測PE 6.5倍同4.3倍，上邊國泰君安兩年預測PE 13.6倍同11.6倍、海通13.2倍同11.3倍、銀河證券11.6倍同10倍，光控兩年預測PE，平咗大大截！<br>光控繼上年9月，宣佈以18.3億元人仔，出售所揸銀聯商務之9.34%權益，獲稅前收益約6.34億港元，再喺11月，宣佈出售光大安石房地產及光大安石資產管理各51%，估計獲收益約17.9億港元。單係呢兩壇出售，光控已經獲收益24億元，等於市值近10%。<br><br>睇到係，光控揸住資產件件寶，一出售，肥仔價值浮面。粗略計數，光控所揸光大證券股本增值，講緊78億元，折約光控每股4.63元，光控單係呢板潛在增值，NAV講緊起碼值28蚊，現價15.6元PB，係講緊0.56倍！上邊國泰君安，今年專業預估PB 1.9倍、海通1.2倍、銀河證券1.04倍，光控比起最近磅嘅銀河證券，PB都平咗近半！<br>又今年初內地報載，光大集團仍擇機整體上市。光大集團究竟係咪好似中信（267）注資模式，抑或架構重組後，再推進整體上市，對光控都係好有利。唔扯咁遠，買硬數據，買光控，就當翻半番到23蚊計數，實際PB先得0.84倍，今年預測PE9.8倍，未有耐追到上邊任何行家！<br><br>錢雋<br>細價股專家<br>本欄逢周二刊出</p></body></html>