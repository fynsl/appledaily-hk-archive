<html><header><meta charset="utf-8"><title>金手指：瘋狂撈彩星玩具 - 孫柏文</title></header><body><h1>金手指：瘋狂撈彩星玩具 - 孫柏文</h1><p>事件序：2016年12月初，孫柏文叫大家「不問價追彩星玩具（869）」。篇文出街前，收1.32元，出後裂口高開1.5元。2017年1月，彩星玩具喺1.4元多次回購股份。2月，公司為2016年業績發盈警，股價低見1.21元，跌幅超一成。<br>只靠「忍者龜」玩具嘅彩星玩具，2016年下半年，收入倒退五成三，利益則跌九成。而因公司市值15億，淨現金10億，究竟應唔應該用5億代價買佢盤生意，要先解決一個迷，就係點解喺1月已一定聞到2016年盤數唔得嘅彩星管理層，喺1月多次回購呢？答案，就喺我舊年篇文到見到。<br><br>我話：「彩星符碌撞棍，2016年初簽咗Voltron嘅玩具權。呢套Dreamworks動畫，第一季年中Netflix播嘅翻拍卡通，贏盡口碑，成影評評分最高卡通。不但Netflix即訂第二季（1月播），福布斯報道話已請編劇拍電影版。」點知第二季影評評分更高，而因Voltron玩具喺2017年1月先開售，亦解答埋高明兄噚日問點解幫唔到2016業績。<br>好唔好賣？根據追蹤Walmart、Amazon、ToysRUs網站，佢哋每幾日就新一批貨到，每批貨平均一日內沽清，賣斷速度亦越來越快，每造一隻就賣一隻。玩具出現炒價，溢價高達一倍。所以完美解釋點解出盈警前，公司居然喺比現價高嘅水平多次回購。<br>最後，今日條題「瘋狂撈彩星玩具」，唔好誤會係投資建議，而係我分享對上幾日做過啲乜。大家執生啦。<br><br>孫柏文<br>獨立股評人<br> http://www.fb.com/shuen <br>本欄逢周二刊出</p></body></html>