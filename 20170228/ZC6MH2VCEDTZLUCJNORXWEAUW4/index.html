<html><header><meta charset="utf-8"><title>【MWC2017】4K HDR＋960fps超慢速攝錄　Sony XZ Premium壓軸現身</title></header><body><h1>【MWC2017】4K HDR＋960fps超慢速攝錄　Sony XZ Premium壓軸現身</h1><p>當大部份廠商都鬥快搶先在MWC 2017開幕前就舉行展前發佈會盡晒新手機，不過Sony就有唔同玩法，留待展覽正式開幕先至將新手機拎出，但當然產品要有強勁實力先可以咁做，所講的正是新旗艦手機Xperia XZ Premium！Xperia XZ Premium用上手機上首用的5.5吋4K HDR屏幕（2,160x3,840解像度），更用上Sony BRAVIA TV的顯示技術，跨張地講直情似將部最新4K HDR電視縮細放入手機咁厲害。</p><p>Xperia XZ Premium影相能力亦好誇張，配備了新Motion Eye系統，是世界上第一部採用內置存取記憶體Exmor RS感光元件的手機，能夠大幅提升影像處理速度，能夠達至超慢速960fps攝錄，幾細微的動都逃唔過鏡頭。主鏡頭像素方面有1,900萬，具備防失真高速拍攝、五軸防震以及預測拍攝功能。另一亮點是Xperia XZ Premium是會採用Qualcomm Snapdragon 835處理器，比Samsung Galaxy S8更早一步公佈會用上這枚最新處理器，不過Sony暫時就未講Xperia XZ Premium幾時開賣，相信應會遲過S8。其餘規格方面則會配備4GB RAM、64GB儲存、1,300萬像素自拍鏡頭、3,230mAh電池及USB 3.1 Type-C介面，而機面機背都會用上強化Gorilla Glass玻璃，最難得是機身厚度可做到7.9mm咁薄，但相信機價都絕對唔會平。<br><br>除Xperia XZ Premium之外，Sony都公佈一部減料版Xperia XZs，同樣用上Motion Eye系統兼做到960fps超慢速攝錄，但只配5.2吋全高清屏幕、4GB RAM、64GB儲存，亦由於只用上Snapdragon 820處理器，4月初就可以推出，香港方面未有定價，大家可以用美國定價700美元（約$5,431）作為參考。<br><br>影片：<br> https://youtu.be/wlboZNEP6bs <br><br>資料來源：Sony Mobile<br><br>文：布偉倫<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily <br></p></body></html>