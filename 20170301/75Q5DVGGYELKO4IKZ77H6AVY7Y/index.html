<html><header><meta charset="utf-8"><title>當年被楊受成棒打鴛鴦祖兒師兄拍拖5年　甜蜜蜜擦填鴨</title></header><body><h1>當年被楊受成棒打鴛鴦<br>祖兒師兄拍拖5年　甜蜜蜜擦填鴨</h1><p>【爆相爆片】曾被楊受成插爆好笨和鹵莽的劉浩龍（師兄），跟容祖兒的「祖師戀」平平安安踏入第5年，女尊男卑無懼公司和家庭的阻力，越愛越強。大前晚祖師拍拖到中環撐枱腳，兩個人食一隻片皮鴨，40歲的師兄更帶相機為女友影私相，食飽就負責出錢埋單，做足男友本份，難怪將天后馴得服服貼貼。</p><p>容祖兒加入英皇17年，一直是老闆楊受成的愛將，36歲的她入行多年幾乎沒人敢埋身，未到30歲已被列為圈中剩女表表者，緋聞男友僅得一個陳方藤，之後跟何韻詩糾纏傳斷背情，直至12年，本報踢爆劉浩龍瞞着何韻詩媾祖兒，「祖師戀」驚爆全城，阿詩更嬲到跟兩人割席反面，楊受成和容媽媽都出聲棒打鴛鴦，但無阻「祖師戀」的愛火高燒。</p><p>食招牌菜</p><p>「祖師戀」已踏入第五年，兩人越愛越高調，大前晚兩人拍拖到中環甜蜜撐枱腳，幫襯今年才新開張的新派中式麵店「龍麵館」，被讀者李小姐透過「爆相爆片」分享，祖師更大方跟食客合照。李小姐前日在電話表示：「噚晚9點幾，我哋三個朋友喺度食飯，見到祖兒同劉浩龍坐喺比較靜嘅角落位，佢哋兩個對住坐，所以冇乜親密舉動，好似好避忌，但傾偈都有笑容，仲見到劉浩龍幫祖兒影相。」<br>問到兩人吃了甚麼？李小姐說：「佢哋好似叫咗三、四樣嘢食，見到有叫一隻片皮鴨，仲有龍蝦麵。」兩個人都食一隻片皮鴨，似乎祖師撐枱腳胃口大開，李小姐說：「因為係招牌菜啩，劉浩龍都用相機影吓嘢食。」李小姐表示其後見到師兄埋單，她和兩位同行男友人即上前要求合照：「佢哋離開時冇話前後腳，兩個人一齊行出嚟，我哋見佢哋埋單走，即刻行埋去問可唔可以影張相，劉浩龍就話OK，佢哋都幾nice，可能見多人都唔好意思拒絕，不過只係影咗一張相，因為我負責影，所以合照冇我份。」</p><p>素顏拍拖</p><p>從李小姐提供的相片所見，祖師對鏡頭齊齊露出笑容，一身黑look包到冚的祖兒更素顏，拍拖都零化妝見男友，可見兩人感情打風都打唔甩，而師兄在香港都帶相機出街，隨時準備為女友影私相，做足男友本份，難怪可以馴服天后女友。其實「祖師戀」當年在一片反對聲下開始，師兄被祖兒老闆楊受成嘲諷，狠插他過早張揚戀事的行為鹵莽兼好笨：「佢有乜嘢目的，我唔敢講。」祖兒更自爆最初媽媽都不太接受，認為女兒可以搵個更好對象，令祖兒夾在中間左右做人難。<br>現在證明「祖師戀」經得起時間考驗，曾揚言希望40歲結婚的祖兒，現已踏入盛女36之齡，不知會否提早拉埋天窗趕生B呢！<br>採訪：皓騫</p></body></html>