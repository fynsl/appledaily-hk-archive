<html><header><meta charset="utf-8"><title>Money Walker：復蘇題材漏網之選 - El.</title></header><body><h1>Money Walker：<br>復蘇題材漏網之選 - El.</h1><p>特朗普當選至今已近4個月，通脹再現（reflation）題材已炒咗一大輪，中資周期股幾乎已曾相繼落鑊，部份甚至有回吐。其實要喺復蘇主題發掘投資機會，唔一定要一味尋找落後中資股，肯擴闊投資版圖的話可留意吓澳元。<br>作為資源出口國，澳洲經濟冷熱好大程度上視乎中國經濟盛衰，所以澳元滙價極受內地經濟左右。內地經濟過去幾年放緩導致資源需求降溫，澳元亦喺2011年見頂下跌，但經歷多年頹勢後，隨住內地經濟翻生，國際資源價格復蘇，澳元兌美元或港元，最近半年似已築底。<br><br>澳元另一上升催化劑係美元今年內或見頂回落，畢竟美國經濟強勁呢個投資主題，喺特朗普政策憧憬下似乎已有啲被過度消耗，呢輪由2014年下半年展開嘅美滙大牛市，或需更多新動力先可以延續至明年。另不得不提嘅係，澳洲同香港一樣正面對樓市過熱，當地央行對進一步減息有保留，呢點對澳元滙價亦有支持。<br>不過筆者暫不建議透過槓桿或結構性產品等高風險途徑沾手澳元，現階段只宜師奶式地趁平分段入手，博滙價有中線或長線反彈，因為澳元雖似已築底七七八八，但暫時又未見有突破迹象。另要留意澳元兌港元年初至今已升逾6%並屆6算阻力，短線唔排除會有啲回調，耐心等吓先入貨都未遲。<br><br>El.<br> http://fb.com/moneywalkerhk <br>本欄逢周三刊出</p></body></html>