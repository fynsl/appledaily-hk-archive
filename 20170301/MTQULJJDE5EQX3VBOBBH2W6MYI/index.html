<html><header><meta charset="utf-8"><title>$8800文員仔轉戰性商店3年賺百萬</title></header><body><h1>$8800文員仔<br>轉戰性商店3年賺百萬</h1><p>【本報訊】不足200呎的樓上店，放滿了一件件的性用品，更藏著一份求變的決心，「嗰年我加咗500蚊人工，當晚我抽到5000蚊現金大獎，個CEO竟然話『早知我唔洗加人工畀你啦』，我自問做嘢比上不足比下有餘，我覺得係屈辱」。90後的Vincent放下安穩的會計工作，選擇「性」為他闖出一片天，結果他開設的性商店，如今每月營業額達6位數，「創業係一手一腳建立一樣嘢，我辛苦，但enjoy(享受)」。<br>記者：鄭翰斌、陳潔儀<br><br>6年前，20出頭的會計文員Vincent，7500元起薪，每年加薪300、400元，眼見在職場打滾數10年的同事，領著一萬多元月薪，靜待上司賞識，他渴望改變。直至2013年，公司周年晚宴的「500元之辱」，令他決心走出辦公室。「與其等老闆賞識自己 ，不如自己做老闆」。<br><br>他任職會計時，曾為多間性用品廠商核數，對區分性用品品質好與壞，有一定的認識，於是辭職後，邊做售貨員，邊開網上性用品店小試牛刀 。「香港人好奇怪，買嘢鐘意去舖頭親自揀，加上我又儲咗一班熟客，打算試下做一年，唔得就重新打工」。<br><br>Vincent表示。開設網店一年多，他膽粗粗投資30萬在旺角開樓上店。惟虛擬店到實體店，問題遠比想像的多，貨源、貨品質量及宣傳等，都要一手包辦 。最挫敗，是開店首兩星期沒有生意，「嗰14日好難捱，你會見到有客喺門口猶豫，入嚟之後又走，究竟係乜原因？但你一邊問之餘， 又要一邊做更多宣傳，等客知道你喺呢度有間舖」。<br><br>「20歲至70幾歲嘅客都有，有啲（客人）你一聽佢買咩，就知係咪重口味，不過自己要表現得pro(專業)啲，唔可以令人覺得尷尬。」談起應對客人，他坦然是一門學問。Vincent指開業以來，曾為不少客人解決有關性事的奇難雜症，有些更成為了朋友，「我反而會鼓勵佢哋做多啲運動，係會少咗客，但我又唔係好介意」。<br><br>女客人Shelly表示：「入去(店舖)嗰陣唔會太尷尬，因為呢度賣嘅（性用品）好似比較年輕化；有啲（性用品店）很殘舊，好似得男人先會去。」開店近3年，雖然笑言要每月售賣100個飛機杯或100個按摩器，才可達至收支平衡，但如今店舖每月營業額已達6位數。Vincent認為性用品店是一門有前景的生意，打工未能得到的滿足感，可以靠「性」去尋獲，未來更計劃多開一間分店，「希望多啲人去正面去睇呢樣嘢（性用品），其實無咩好尷尬，同人買M巾（衞生巾）一樣」。</p></body></html>