<html><header><meta charset="utf-8"><title>智取大市：心服口服的奇股 - 晉佳</title></header><body><h1>智取大市：<br>心服口服的奇股 - 晉佳</h1><p>港股如預期調整中，又未有見底迹象，一動不如一靜。偏偏近幾日，身邊有戰友提起一隻股票，呢隻股上星期突破10個月高位，但始終唔敢追，因為小弟每一分、每一秒都對呢隻股敬而遠之，所謂「敬」，係真心嘅「敬」，呢隻股就係國美電器（493）。<br>國美主要股東係黃光裕，毋須多介紹。2008年洗八月十五去坐監，2009年搵前永樂電器老闆陳曉，拉攏基金貝恩入國美救亡，點知雙方爆發股權爭奪戰，喺獄中嘅黃光裕聯同老婆杜鵑，男主內女主外，喺2011年將陳曉踢走，同陳曉一夥嘅基金貝恩自然冇乜好結果，去到2015年1月冇乜甜頭之下盡沽國美。<br><br>2009年搵人救亡，冇畀錢人賺，仲要對方喺港股大時代之前清倉，錯失大升市，時間都配合得天衣無縫，真係要拍爛手掌，試問塵世間有幾多人敢同黃光裕正面交鋒？國美呢隻股出晒名難玩，近幾年上上落落冇乜點大升過，但港股大時代仍成為高登仔、香討網友討論最多嘅必買股票。近排港股反彈浪，始終都會提起呢隻股，越難玩越愛，越愛就越要玩，莫非散戶全部中晒寫輪眼？呢隻股票，好難唔寫個服字。黃光裕究竟幾時放監？留名等睇將來嘅佢點樣玩轉資本市場。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>