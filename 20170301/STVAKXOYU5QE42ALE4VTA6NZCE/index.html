<html><header><meta charset="utf-8"><title>收市閒情：香港「樓奴」大檢閱 - 千頌C</title></header><body><h1>收市閒情：<br>香港「樓奴」大檢閱 - 千頌C</h1><p>香港樓市已經炒到high翻天，樓價進一步創新高，地價又俾中資狂掃染紅！最近有個「智者」話「有樓有高潮」，呢種MK文學真係唔識欣賞；作為有為青年，應該欣賞多啲古代詩詞，所以我會引蘇軾嘅《水調歌頭》其中一句——高處不勝寒。政府統計處噚日公佈2016中期人口統計，當然即時搵到底有乜數字，係可以用數據說服你「樓市好危險，快點回去火星吧」，終於俾我搵到幾條數OK有趣。<br><br>數據一：住自置物業嘅家庭比例越來越少，由十年前嘅52.8%，減至最新48.5%。<br>數據二：住自置物業但冇按揭，即係已供斷嘅比例越來越高，由十年前佔自置物業總家庭數目52.2%，升至最新65.7%；掉轉講，仲供緊自住層樓嘅人相對少咗，只有34.3%。<br>數據三：自住單位係全租（唔計公屋）嘅比例係咁升，由1996年嘅10.3%，升至2006年12%，到2016年16.4%。<br>自置物業比例跌，租私樓嘅比例升，買唔起樓肯定係原因之一。你可能會問，喂供斷嘅人比例多咗，樓市係唔係冇咁易出事呢？少年，太年輕了，呢班人自住層樓供斷，即係有閒錢去做其他投資，可能買多幾個物業。睇96年數據，當時自置物業家庭有82萬（佢冇細分有冇造按揭），到97年樓市跌到一個點係有負資產尋死！𠵱家自置物業家庭總數122萬，銀碼、樓價完全天與地，要出事起上嚟都好可以好甘。<br><br>另一樣反映到嘅係，香港有16%人、即係41萬個家庭，佢哋捱生捱死，將三成人工交租畀業主之餘，仲要睇業主面色；另外有近42萬個家庭係樓奴，單位可能只係一個劏房！<br>曾俊華講，希望大家建立「一個似番香港嘅香港」，但現實係香港本來已經連上車都搞唔掂，樓價仲要不停升，中資地又不停搶，樓價已回不去了。想問問候選人，喺一個似番香港嘅香港入面，香港人係咪仍然不停要「水調地主」，然後繼續反智地「有樓有高潮」？<br><br>千頌C<br> http://www.fb.com/winbigwok <br>本欄逢周三刊出</p></body></html>