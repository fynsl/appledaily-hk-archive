<html><header><meta charset="utf-8"><title>【真‧集體回憶】孖街坊唱張國榮金曲《尋找快樂》撐廣東歌</title></header><body><h1>【真‧集體回憶】孖街坊唱張國榮金曲<br>《尋找快樂》撐廣東歌</h1><p>「快樂係好簡單，其實同最親嘅人嘅嗰種快樂，係無價嘅，我覺得錢買到番嚟嘅未必係快樂。」<br>「真係笑，我覺得已經係快樂架喇！」<br>「例如我第一次生小朋友，見到佢又好開心好激動，嗰種快樂係永遠喺你個腦度。」<br>「每朝起身健健康康、健健全全，我已經覺得好開心o架喇，人生苦短嘛。」</p><p>快樂就係咁簡單，就係開懷咁笑囉。<br><br>音樂劇《尋找快樂時代》一眾音樂人KB李健宏(Kevin Boy)@LMF、Sammy(蘇浩才)@Kolor、阿偉(李兆偉)@RubberBand同和音女王鍾達茵 (Pam)，日前走上街頭訪問一眾街坊，揀選心水80年代嘅廣東金曲，皆因《尋找快樂時代》呢齣音樂舞台劇，嚟緊3月30號開始一連四場，喺理工大學賽馬會綜藝館再次公演，當中會大唱經典廣東歌。佢哋四人問到好多街坊都揀哥哥張國榮嘅歌：《風繼續吹》、《Stand Up》，亦有揀選葉德嫻嘅《幸運是我》、同陳潔靈合唱嘅《千個太陽》，街坊們都喜歡80年代嘅歌曲多啲，話旋律、主題都比現時嘅歌豐富喎，四位音樂人仲即時同街坊大合唱，玩音樂就係要玩得開心嘛！</p><p>提到廣東歌，佢哋四個不約而同都話要撐！KB就話：「係香港嘅魚蛋，魚蛋係香港嘅特色，廣東歌就係香港嘅特色。喂，例如國內都係buy我哋廣東歌手，係咪先？你喺香港唱廣東歌插咗旗，先會搵你返去唱吖嘛。」Sammy話：「我哋係香港人，我哋成長嘅語言就係呢樣嘢(廣東話)，起碼自己有共鳴，我唱出嚟有嗰個感覺。」阿偉：「廣東話係我哋嘅語言，係因為我哋愛我哋個地方，同埋愛我哋嘅語言，所以我哋必須好好保存呢樣咁重要嘅嘢囉。」</p><p>採訪：懷鈺<br>拍攝：廖達燊、Neo<br>剪接：Roy<br>場地：STUDIO KING</p></body></html>