<html><header><meta charset="utf-8"><title>【MWC2017】新智能手錶Huawei Watch 2 夠Man先好戴</title></header><body><h1>【MWC2017】新智能手錶Huawei Watch 2 夠Man先好戴</h1><p>又多一款Android Wear 2.0智能手錶推出，Huawei終於都在MWC 2017上發表新Huawei Watch 2及Huawei Watch 2 Classic。一睇這兩款智能手錶外形，都會覺得幾重型幾粗獷，原來錶身厚度達12.6mm（其實已比LG Watch Sport薄），比起Huawei第一代手錶厚了接近2mm，而且手錶錶身都幾大隻，女生或者瘦弱男生都幾難戴得舒服同好睇。Huawei Watch 2 Classic採用金屬錶殼配皮革錶帶，檔次會比標準版Huawei Watch 2為高，而事實上兩款智能手錶都可更換錶帶。</p><p>功能方面，兩款新智能手錶都配備1.2吋直徑390x390解像度圓形AMOLED屏幕，心跳率監測、運動數據、計步器全部有齊，最長使用時間達2日，比上代多一倍，而且亦能對應LTE，可直插SIM卡使用，而插卡位更低調地設在錶身與錶帶的接口位上。Huawei Watch 2在3月就會推出，最平是不對應LTE的Wi-Fi版Watch 2，價錢為329歐元（約$2,703），而LTE版Watch 2及Watch 2 Classic定價分別是379歐元（約$3,114）及399歐元（約$3,279）。<br><br>影片<br> https://youtu.be/a3XKs1PKS3U <br><br>資料來源：The Verge<br><br>文：布偉倫<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily <br></p></body></html>