<html><header><meta charset="utf-8"><title>【add】紅人主場：談善言機會來了</title></header><body><h1>【add】紅人主場：談善言機會來了</h1><p>影圈新人談善言（Hedwig) 憑處女作《點五步》獲金像獎提名最佳新演員，25歲的她由模特兒變做演員機會不斷，入行時被稱文青女神，最近為慈善電影把頭髮剃掉，skinhead造型令女神幻滅，卻意外地發掘了自己的另一面。<br><br>統籌：林妙萍　<br>撰文、造型：顏英儀<br>攝影：郭賢興<br>化妝：Kinki  Wong of MASH 73 LTD<br><br>談善言早前拍攝慈善電影《告別之前》，因飾演腦癌患者而把頭髮剃掉，為藝術犧牲，這個skinhead形象，意外地令她的形象更加突出，有型有格。</p><p>冇信心攞獎</p><p>上年談善言首次踏足影壇，接拍由新晉導演陳志發執導的低成本勵志電影《點五步》，獲今屆電影金像獎8項提名，而她亦有份角逐最佳新演員，「有份提名已經好開心，坦白講我冇信心可以攞獎，有提名已經係對自己一個肯定，令更多人認識我，我希望胡子彤（點五步男主角）會贏，其他對手好似坤哥（吳業坤）同余香凝都演得好好。」<br>娛樂圈每年新人輩出，等一個機會短則幾年，長則要等上一輩子都未必會遇上，對於一位新人來說，談善言是比較幸運的，機會接踵而來，「講真冇諗過套戲會咁受歡迎，有份參與已經好幸運，呢一行好多人都好畀心機，但未必會俾人見到，我識好多同學都做得好好，但佢哋冇我咁好彩，相對呢方面我比較好彩。」</p><p>燃起演員夢</p><p>談善言續說：「我最叻係幸運，之前都唔係做model，我本來係做dresser，係有模特兒公司嘅人問我有冇興趣做幕前接吓job，做model時試鏡又cast中拍港台劇，之後又有朋友問我有冇興趣去電影試鏡，嗰時都唔知《點五步》係一套會喺咁多戲院上嘅電影。屋企人都好放心我去做我想做嘅事，基本上都好少過問，知我可以自己搞掂，不過我知阿媽都有同朋友親戚講阿言拍咗邊套戲，而我阿爺就最開心，會將我雜誌嘅相一本本咁儲起。」<br>今次獲金像獎提名，亦燃起了談善言對電影的一團火，「提名之前我冇乜目標，之前只係想喺呢行默默生存就OK，我相信今次上台嘅機會唔大，之前都冇諗做演員為終身職業，但今次提名後希望有一次真係可以好有信心咁上到台，可以同大家講聲多謝。」</p><p>文青變和尚</p><p>90後的談善言性格坦白又率性，出道時被稱做文青女神，最近因拍戲而把頭髮剪掉，即變酷爆型女，「我覺得自己擔當唔起文青呢個稱號，因為我個性格比較男仔頭同粗魯，所以我覺得自己唔配。剃完頭之後唔使成日洗頭，慳咗好多時間，呢個look都係新嘗試，不過男友就笑我似和尚，仲幫我影咗輯相留念，一個女仔一生人好少有機會剃頭，今次都係一個新嘗試，可以開拓一個新方向畀自己，改變造型對演員嚟講係好事。」</p><p>90後愛情觀</p><p>25歲的談善言已有一位穩定男友，不過她就對婚姻沒有憧憬，「兩個人拍拖最緊要舒服，結唔結婚係額外嘅事，我或者唔太適合結婚，結婚要好穩定同一個伴侶一齊係好難嘅事，呢個moment相處到就OK，生命有幾長都唔知，簡單嚟講係不在乎天長地久，只在乎曾經擁有。」</p><p>更多精采時尚內容，盡在 http://add.appledaily.com 。</p></body></html>