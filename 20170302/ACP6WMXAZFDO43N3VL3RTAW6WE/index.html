<html><header><meta charset="utf-8"><title>【迷幻特首選戰】人生太迷幻　有得揀你唔揀？</title></header><body><h1>【迷幻特首選戰】<br>人生太迷幻　有得揀你唔揀？</h1><p>選擇人生。選擇生存。選擇打份牛工，朝九晚十二。趕尾班車返天水圍，同南亞醉酒佬爭關愛座。選擇射波，但同事快你一步。選擇睇急症，發現等十粒鐘原來攰過返工。選擇lunchtime游水，再潛水，畀老闆扣薪水。選擇食譚仔，要勿演凍鍊死。選擇儲蓄計劃，月儲二千，三十年先夠首期，最後選擇去日本。<br> <br>選擇勇武。選擇支持本民前、青政。選擇做鍵盤戰士。學做YouTuber，開fan page呃like。學做KOL，直播食屎但冇人睇、冇人share。選擇單身。選擇住劏房，call班毒男housewarming，先發現開唔到麻雀枱。選擇上高登，上香討，上facebook，睇瓊姐有冇update，再睇ex有冇update。選擇聽達哥唱歌，睇坤哥打機，睇自己打機。選擇ThisAV，但share咗條link出whatsapp group。選擇信耶穌，再去黃大仙求簽。選擇做港豬，食玩瞓再俾大財團奴役。選擇和理非非。選擇做左膠。選擇含淚。選擇啞忍。選擇妥協。選擇認命。選擇麻醉，一覺瞓醒當冇事。然後，選擇性失憶。<br> <br>選擇改變命運。選擇炒樓，炒股，再炒老細魷魚。選擇拎綜援住公屋，花百萬裝修再買架Benz。選擇種金做傳銷，氹公公婆婆落叠。選擇媾番個MK妹。選擇Apple Watch，iPhone 7+，256G鋼琴黑，先達唔收焗用。選擇UBER。選擇脫貧。選擇靠把口搵食。選擇舔共，加入愛字頭、共青團，埋禮義廉堆。選擇做打手、做五毛。選擇勾結官商鄉黑。選擇食大茶飯。選擇做舉手機器。然後買到私樓，二百呎，豆膶客廳選擇擺部60寸4K電視，只有膠劇冇其他選擇。選擇打通廁所同睡房，唔裝門。選擇生細路，但想個仔贏在起跑線，所以選擇飛MK妹，媾富婆咬老軟。選擇幫個仔揀好學校，但避唔過TSA、國民教育同普教中。最後選擇接受個仔講普通話，同選擇放棄選擇。<br> <br>然後……冇選擇啦。香港人，根本好多嘢冇得選擇。高鐵超支撥唔撥款冇得選擇。起唔起三跑冇得選擇。西九起乜冇得選擇。地鐵加唔加價冇得選擇。連特首都冇得你選擇。不如今日起，選擇抵抗，選擇唔認命。選擇積極，要有獨立思考，自由意志，選擇愛惜身邊人，選擇生活，選擇未來，選擇人生。</p></body></html>