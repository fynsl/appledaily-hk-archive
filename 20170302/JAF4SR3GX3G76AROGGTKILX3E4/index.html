<html><header><meta charset="utf-8"><title>隔牆有耳：金庸館開放　書迷朝聖打卡 - 李八方</title></header><body><h1>隔牆有耳：<br>金庸館開放　書迷朝聖打卡 - 李八方</h1><p>籌備咗3年嘅香港文化博物館金庸館噚日終於開放，晨早就有唔少書迷去朝聖。館內有300幾件珍藏品，唔少得1968年《笑傲江湖》手稿、金庸借出嘅《射鵰英雄傳》屏風等珍品。不過講到最受歡迎似乎都係新科技展品，例如有個大螢幕播動畫角色舞劍片段，又有互動地圖等大家搵番小說故事情節，仲有作品嘅電視劇片段重溫，等大家感受歷代楊過、小龍女等角色由唔同人演有咩分別。<br>讀中一嘅甘同學最鍾意玩互動地圖，佢年紀輕輕已經睇過《射鵰》、《笑傲江湖》同《天龍八部》，若有機會想再睇多次個展覽。資深書迷葉生就覺得展覽冇得睇金庸創作心路歷程，唔係好夠喉。<br>就算唔識金庸都可以睇展覽認識吓佢嘅文學經典，博物館外支柱仲貼咗好多小說嘅經典角色，自拍打卡萬勿錯過。</p></body></html>