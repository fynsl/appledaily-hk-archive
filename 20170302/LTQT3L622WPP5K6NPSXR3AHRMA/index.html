<html><header><meta charset="utf-8"><title>智取大市：唔棄糊就博龍頭 - 晉佳</title></header><body><h1>智取大市：<br>唔棄糊就博龍頭 - 晉佳</h1><p>之前講過恒指觸及月線圖保歷加上軸，同時通道正在收窄中，未來幾個月後市難大升，中線形勢幾乎可以下定論。不過短線就難估了，恒指小時圖呈圓頂，唔靚仔，上星期個股逢突破即打返落嚟，明顯唔少低位買咗貨嘅大戶食緊糊。不過去到噚日中交建（1800）爆升8%率領基建股、鋁股向好，強股玖紙（2689）chok嚟chok去都仲喺10蚊邊，證明勇敢的投資者仍有膽落注，信心似未被打沉。<br>短線會調整完，再升過？睇嚟要以下兩種情況求其一種成立。第一，股市跌到已獲利嘅大戶都覺得平，入場撈番貨，睇怕冇咁早，呢個情況暫時唔會出現；第二，市場買需強到足以消化獲利盤，然後再搶高，呢個反而有點可能。如果獲利盤真係消化晒，然後買上，分分鐘一批原本食完糊嘅人都恐慌性反手買入，股價搶高得更急。<br><br>踏入3月份，保歷加上軸收窄到24465點，要短線轉勢破2月份高位24213點，觸及上軸甚至短期突破，向上的話有700點甚至更多的上望空間，博唔博悉隨尊便。情況有如打牌，一鋪牌打到末段，做緊鋪牌又唔算好靚，但其餘三家又唔見得大牌，輸你唔死，十五十六，棄糊又有點可惜。<br>唔棄糊的話，買股之前就要有輸嘅心理準備，才是最穩陣。喺難操作嘅情況，就要做一鋪容易食得出嘅牌，所以要買就買番龍頭股，吉利（175）、舜宇（2382），make it simple。<br><br>晉佳<br> http://fb.com/advanceguy1 </p></body></html>