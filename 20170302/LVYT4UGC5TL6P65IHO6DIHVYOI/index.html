<html><header><meta charset="utf-8"><title>楊恭如當眾被掌摑周正毅背妻撐緋聞女友</title></header><body><h1>楊恭如當眾被掌摑<br>周正毅背妻撐緋聞女友</h1><p>楊恭如曾被喻為最美麗「亞洲小姐」，年輕時緋聞未停過，幾乎每次同男演員合作都會傳緋聞，包括合作過《中華英雄》嘅鄭伊健、音樂特輯嘅王傑、《Bad Boy特政》嘅古天樂等。<br> <br>明星以外，富豪亦榜上有名。97年，楊恭如傳與當時已經係趙薇男友嘅上海房產商人葉茂青交往半年。但最轟動當然係楊恭如同「上海首富」周正毅嘅一段緋聞；2002年3月，楊恭如搬到月租12萬港幣嘅半山豪宅，被曝背後金主係周正毅，但楊恭如同周正毅都稱對方係上海老鄉。10月，楊恭如喺銅鑼灣Cova飲下午茶時，突然被一名女性當眾掌摑並大罵：「你敢搞我老公！」事件轟動一時，事後毛玉萍出嚟表示「我是唯一周太」。<br> <br>03年，周正毅喺上海因罪入獄，毛玉萍亦都喺香港被廉署控以串謀造市等罪名被判監。翌年，楊恭如遷出豪宅，「北上」返大陸發展。5年後，楊恭如終於承認當年自己係「小三」，聲稱當年介入周正毅同毛玉萍之間，係男方以花言巧語欺騙自己，所以錯嘅係男方唔係自己。楊恭如話：「最初對方無講過有老婆，後來發現自己是第三者時，覺得很糟糕很受傷。」佢仲話之後兩段感情都係做第三者。佢慨歎：「一對情侶在不同城巿生活，其中一方好容易做出花心的事，不過我相信曾經同我交往嘅男人，都付出過真心，只是他們同時都花心。」<br> <br>08年初，楊恭如透過伍詠薇表姐介紹，跟有「學界鄭伊健」之稱嘅「補習天王」簡俊傑相戀，兩人好快就同居；但戀情曝光後，有傳男方一腳踏兩船，正印上門興師問罪，令呢段情維持5個月就宣告結束。其後楊恭如又曾與亞視體育節目主持蔡錦豐、台灣二線小生黃少祺等傳出緋聞。</p></body></html>