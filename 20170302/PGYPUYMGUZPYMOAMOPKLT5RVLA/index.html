<html><header><meta charset="utf-8"><title>財金冒險號：唔同人癲轉買REITs - 笑笑生</title></header><body><h1>財金冒險號：<br>唔同人癲轉買REITs - 笑笑生</h1><p>樓價破頂，大陸發展商又癲價搶地，香港人一係陪佢癲，一係等爆煲，但等咗好多年都未爆，如果想投資物業，可以參考吓全球有錢佬嘅部署。英國物業顧問萊坊（Knight Frank）新鮮出爐 《2017年財富報告》，綜合全球超級富豪（唔計自住物業擁有3千萬美元資產）嘅投資意向。有錢人愛磚頭，平均佔資產淨值24%，亞洲人更明顯，平均佔29%，但佢哋都嫌唔夠，仲想增持物業。<br>不過物業分好多種，未來最吃香嘅唔係住宅，因富豪平均已有三、四間，好多國際都會都有辣招限制外國人買樓，成本增加，不如買商用物業。超級富豪較有興趣買寫字樓，以及日益受歡迎嘅物流倉庫，因網購盛行，物流中心需求大。相反，零售商舖受累購物模式改變。<br><br>商用物業仲貴過住宅，上唔到車嘅港人更加買唔起，但唔係叫你學人炒舖、炒劏場，初哥隨時輸死，而係買REITs（房產信託）。<br>香港大約有十隻REITs，大部份息率超過5厘，好過買樓收租，又唔使被SSD鎖住3年。大部份REITs估值亦低，資產淨值折讓閒閒地達5成。物業組合有商場、停車場、寫字樓、酒店，尚算多元化。大陸資金來港唔止搶住宅地，肯定會再出手買全幢商廈，到時有望推高REITs嘅估值，咁就財息兼收。<br><br>笑笑生<br>mailto:sneeringman@gmail.com<br>本欄逢周四刊出</p></body></html>