<html><header><meta charset="utf-8"><title>千嬅避TSA帶仔考國際學校</title></header><body><h1>千嬅避TSA<br>帶仔考國際學校</h1><p>【爆相爆片】虎媽楊千嬅嘅囝囝Torres已經4歲大，上月千嬅生日時，已經話最大願望係囝囝考到好嘅小學。日前千嬅同老公丁子高就帶咗Torres去加拿大國際學校面試，被讀者方小姐透過「爆相爆片」分享，方小姐喺電話表示：「千嬅同老公好留心聽校長講話，我見到千嬅個袋都放滿學校資料，之前應該備足課。」</p><p>考完攬實媽咪</p><p>不過喺等候囝囝面試出嚟期間，見到千嬅個樣一面凝重，似乎心情都好緊張，而丁子高就戴咗副有框眼鏡，畀人穩重爸爸嘅感覺，佢哋又不時撳手機打發時間。方小姐話：「Torres面完試出嚟，仲同老師give me five，跟住就走去千嬅面前，攬實媽咪，千嬅見Torres個樣咁有信心，佢都笑得好開心。」<br>由於Torres係龍年出世撞正嬰兒潮，要同好多學童爭學位，Torres讀緊K1時，千嬅已講明工作全部要坐歪，直到有心儀小學收Torres為止。雖然丁子高希望囝囝讀傳統學校，不過據知千嬅希望囝囝有愉快學校生活，唔想有類似TSA嘅壓力同麻木操練，最後兩公婆得到共識，為囝囝選擇最合適學校。</p></body></html>