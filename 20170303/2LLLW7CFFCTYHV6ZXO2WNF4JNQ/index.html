<html><header><meta charset="utf-8"><title>捱30年入圍金像男配黑仔多謝亞視熄機</title></header><body><h1>捱30年入圍金像男配<br>黑仔多謝亞視熄機</h1><p>【《蘋果》專訪】姜皓文（黑仔）入行逾30年，19歲時貪玩做臨時演員，星途由此開始，86年參加亞視第一屆香港電視先生選舉奪亞軍始正式入行，他由公仔箱跳入大銀幕，全憑奸角上位，現年50歲的他憑電影《樹大招風》角逐今年香港電影金像獎最佳男配角。</p><p>窮到得幾蚊</p><p>黑仔日前在油麻地接受本報專訪，回想在亞視當新仔，他對第一句對白「探子回報」記憶猶新：「我拎住張紙練講，揸到張紙爛。」他自爆很想拍古裝黐頭套，「黐咗特別似明星，放飯去酒樓，明明唔想去廁所都想去，人哋會當你係明星，好低能。」黑仔形容90年代的自己：「直頭沉，邊有浮過。」發霉期幸得前輩谷峰一句「呢行排隊總會輪到你」點化，黑仔堅持對演戲的熱誠，即使拍戲吊威吔三小時至髀罅甩皮、跳海、碌落樓梯均頂硬上，「導演叫action，我唔想佢叫cut。」　</p><p>老婆做少奶</p><p>黑仔慶幸亞視熄機才有出頭天：「好彩，亞視如果仲多嘢搞，可能我冇時間出去拍電影，佢造就咗我。」黑仔出道時窮到燶：「試過包租婆追屋租、鎖門、追稅，問人借錢度日，銀包冇錢，得幾蚊去買六合彩，中獎就有錢交租。」<br>崎嶇人生令黑仔頓悟：「太平坦唔會珍惜，經歷對演戲有幫助。」捱世界的日子，多得老婆金慧英過去18年不離不棄，「我婚後好順暢，可能佢旺我，我有能力養佢，唔想佢做嘢，做少奶奶乜都好，佢喺屋企我就安心。」他近年成功從高峯期190磅，減去40磅贅肉，全靠日日至少做兩小時gym同跑步，還有烚蒸煮食物一定要冇油冇糖冇鹽冇味道。<br>採訪：陳杰、余傲芝、譚倩宜<br>攝影：陳俊強<br>服裝提供：Scotch &amp; Soda</p></body></html>