<html><header><meta charset="utf-8"><title>中環在線：肖建華失蹤　累趙薇輸3,200萬 - 李華華</title></header><body><h1>中環在線：<br>肖建華失蹤　累趙薇輸3,200萬 - 李華華</h1><p>影壇女股神趙薇今次真係「偷雞唔到蝕渣米」！早前趙薇借錢高槓桿收購A股萬家文化規模大幅縮水後，萬家文化遭中證監立案調查，之後一復牌就跌停板，噚日再跌4.57%，收報15.46元（人民幣．下同），如果用入股價16.54元計，已經跌超過1元，意味趙薇已經至少輸緊3,200萬！<br>趙薇舊年公佈，打算同銀行借30億入主萬家文化做大股東，但後來疑似幕後金主肖建華被「挾走」後，隨即被閂水喉，拎唔到本身向肖建華旗下西藏銀必信借嘅15億，趙薇惟有將收購規模大縮水逾八成，由入主改為入股，以5.3億元買入3,200萬股。</p><p>原先賬面賺逾15億</p><p>肖建華出事前，萬家文化1月17日一度升到25元，如果入主規模冇變，當時女股神趙薇賬面曾經賺超過15億，但好可惜，隨着肖建華出事，萬家文化股價應聲插水，由賺15億變到要倒蝕3,200萬，睇嚟今次趙薇都幾頭痕。<br>如今水喉被閂，股價又跌，趙薇除咗賬面唔見3,200萬之外，萬家文化更涉嫌違反證券法律法規。公司上星期一發公告指，若此事項觸及欺詐發行或重大訊息披露違法情況，公司股票將被實施退市風險警示，公司存在退市風險，到時趙薇可能分分鐘渣都冇埋，唔會啩……<br><br>李華華<br>mailto:LiWaWa@AppleDaily.com</p></body></html>