<html><header><meta charset="utf-8"><title>隔牆有耳：小小超都要「ABC」？ - 李八方</title></header><body><h1>隔牆有耳：<br>小小超都要「ABC」？ - 李八方</h1><p>行政長官選舉，李嘉誠3父子，只有身兼全國政協大仔李澤鉅（Victor）跟全國政協選委提名林鄭月娥，誠哥亦明言不想得罪任何人而不作提名，惟獨小小超李澤楷（Richard）一直未表態。<br>八方留意到，Richard旗下香港電訊csl噚日出新服務，講到明革新，要打破漫遊常規，推出「ABC」漫遊服務。需知近年ABC 3個字相當敏感，政圈中人喺選舉以ABC代表「Anyone But CY」口號，梁振英不競逐連任後，「C」就轉為Carrie林鄭月娥。<br>Richard喺3人入閘後推呢個廣告，官方指ABC係「Always Be Connected」，到底小小超係想「We Connect」定「曾Connect」，真係佢自己先知。不過，睇番誠哥早前講，兩個仔「都過咗50歲，佢有佢自己主意係應該嘅」，原來係咁意思……</p></body></html>