<html><header><meta charset="utf-8"><title>導演會春茗許冠文獲榮譽大獎千嬅唔操囝囝面試：怕佢討厭Interview</title></header><body><h1>導演會春茗許冠文獲榮譽大獎<br>千嬅唔操囝囝面試：怕佢討厭Interview</h1><p>香港電影導演會春茗暨年度頒獎禮昨晚在尖沙嘴洲際酒店舉行，出席者包括劉嘉玲、莊思敏、林家棟、楊千嬅、甄子丹與太太汪詩詩、余文樂、許冠文、劉偉強、曾國祥與女友王敏奕等。</p><p>林家棟奪影帝</p><p>昨晚大會頒發七個獎項，最佳男主角為《樹大招風》的林家棟、最佳女主角是《幸運是我》的惠英紅、最佳導演為《美人魚》的周星馳與《七月與安生》的曾國祥、最佳電影是《樹大招風》、最佳新演員是《點五步》的胡子彤、新晉導演是《一念無明》的黃進，而榮譽大獎得主是許冠文。<br>惠英紅攞獎時說：「從未試過有導演兜口兜面讚我，今次咁多導演讚我，40年一次過攞番晒自信。」小紅姐認為稱讚是正面鼓勵，她笑說：「我阿媽從來都冇讚過我，畀佢哋讚好重要，佢哋係套戲靈魂，讚我真係曉飛。」家棟接受訪問時說：「上嚟攞獎就用咗30年，呢個獎係時間證明導演唔係惡意鬧，睇番畫面睇番多年犯錯。」</p><p>着重兒子身教</p><p>楊千嬅近日被本報讀者發現帶兒子Torres到香港仔的加拿大國際學校面試，對此她說：「同佢見咗幾間，主要係國際學校。」是否很緊張囝囝入學？她說：「我諗爆相爆片嗰個緊張過我，當日我同老公各自做緊自己嘅嘢，完全唔關小朋友事，可能我將手機擺喺袋入面，唔想畀老師覺得我成日玩電話咁，加上我用筆寫嘢，所以俾人覺得我好緊張咁mark低啲嘢。」<br>問到囝囝面試前千嬅可有跟他操練？她說：「千祈唔好做呢啲咁嘅事，小朋友身教同禮貌係最重要，如果成日同小朋友操練，可能佢會討厭咗呢件事，唔鍾意interview。」是否不想兒子考TSA？千嬅說：「冇話想唔想，制度嘅嘢我冇辦法改變同批評，揀國際學校係IB（國際文憑課程）好啱我小朋友。」<br>採訪：卓寶花<br>攝影：陳慧安</p></body></html>