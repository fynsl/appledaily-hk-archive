<html><header><meta charset="utf-8"><title>【馮仁昭四圍超】「有人唔做，去做蜜蜂？」黎明點醒方健儀</title></header><body><h1>【馮仁昭四圍超】「有人唔做，去做蜜蜂？」<br>黎明點醒方健儀</h1><p>黎明（Leon）噚日以影視娛樂大使身份，出席喺尖沙嘴舉行嘅「香港影視娛樂博覽」記者會，被封「金句王」嘅Leon冇接受傳媒訪問，只喺台上同司儀方健儀傾幾句，但對話精采，連方健儀都話獲益良多。</p><p>彈口號老套</p><p>方健儀讚Leon開facebook一年已有33萬粉絲，係神級人物，點知Leon好認真咁話：「如果我係神級，就唔會坐喺度參加呢個影視娛樂博覽，因為我都係勞動階層，都係香港勞動級嘅人民，fb嘅嘢見仁見智，每人有不同際遇。」Leon仲反客為主，問方健儀今年活動口號，方健儀答：「全情投入，全城支持。」點知Leon話：「我覺得好老套，呢啲口號係我初出道參加《公益金》、《歡樂滿東華》啲字眼！」<br>不過，最搞笑係方健儀話Leon啱啱搞嘅演唱會用企鵝做宣傳，問佢會用乜動物去形容影視娛樂界？Leon竟然話：「呢個一定要分享，因為係大會指定嘅稿，大會要我揀蜜蜂，但我覺得蜜蜂同企鵝冇關，企鵝係我同fans交代，但冇理由用蜜蜂去形容個行業，有人唔做，去做蜜蜂？」全場爆笑。<br>撰文：馮仁昭</p></body></html>