<html><header><meta charset="utf-8"><title>跪拜日本天王？劉謙入稟告強國傳媒</title></header><body><h1>跪拜日本天王？<br>劉謙入稟告強國傳媒</h1><p>40歲魔術師劉謙，前年同中國「厲家菜」第三代傳人、辣模王希怡結婚，同年喜獲麟兒，家庭幸福美滿，點知，可能大陸冇咩新聞，於是近幾個月又炒番content farm，指佢2010年曾「跪拜日本天皇」遭到封殺，就連央視都冇得去云云。最後，劉謙忍無可忍，近日向北京海淀法院狀告大陸4間傳媒，要求對方賠償150萬人民幣。<br> <br>劉謙點解可以咁大面子，獲邀去見日本天皇？<br> <br>實情係，2010年，劉謙應邀演出知名喜劇演員志村健節目，與其他日本藝人喺榻榻米跪坐，劉謙仲好興奮咁向扮成城主嘅志村健表示：「殿下，我從小就是你的粉絲了」。<br> <br>就係咁，有啲唔熟日娛嘅大陸網民，就以為志村健係日本天皇……威脅要封殺劉謙，到依家仲有好多大陸傳媒引述緊；「劉謙跪完毀前途」、「春晚一舉成名的他，卻為錢下跪日本天皇，嫁入豪門，消失娛樂圈」、「當初在春晚很火的他，因下跪『日本天皇』遭冷藏」；網民就話：「春晚把他捧紅，他卻自恃功高，拋棄人格與國格，向日本下跪，遭國人唾棄與封殺，劉謙，今淒淒如是也！」<br> <br>海淀法院話，劉謙認為報道成篇都係歪曲事實，更將其婚姻諷刺成「嫁入豪門」，即使寄出律師函，但對方唔刪文章又唔道歉，惟有出律師信，並索精神損害撫慰金及維權費共150萬人民幣，法院已受理。</p></body></html>