<html><header><meta charset="utf-8"><title>義賣二手衫陳慧琳力推$500 Chanel衞衣三折掃Chloe Fendi經典袋</title></header><body><h1>義賣二手衫陳慧琳力推$500 Chanel衞衣<br>三折掃Chloe Fendi經典袋</h1><p>陳慧琳 (Kelly) 為自己名義的兒童助學基金籌款，今日起一連三星期於皇室堡搞二手衫義賣，捐出不少珍藏手袋、過百對鞋、過千件衫，當中有不少都是超級名牌。<br> <br>Kelly特別推介只送給VIP的Chanel衞衣，二手義賣價只是$500；Chloe Drew及Fendi By The Way這兩款手袋，分別原價$14,900及逾$16,000，現以約3折出售，都是Kelly覺得抵買之選，「因為係經典款，季季都出，只係出唔同顏色。」其他經典手袋款還有Saint Laurent Sac De Jour、LV Twist，至於Dior Diorever更是去年春夏款，全部condition都keep得好好。<br> <br>衫方面，品牌好廣泛，有Balenciaga、Dries Van Noten、Marni、Tory Burch等，Kelly割愛捐出Rick Owens毛毛褸，「shearling呢件着過一次，喺舞台，好有型，袖位好slim。自己都諗咗好耐， 拎唔拎出嚟賣，因為好貴，個價錢升到呢。」Zac Posen絲絨露背長裙更食正近年的絲絨熱，Kelly大呼不捨得賣走，「呢件晚裝，我係未着過，當時買係想影相時着，當時未興絲絨。點知絲絨喺影樓係吸光，攝影師話影相時件衫會一撻黑色，着唔到之後就冇機會着。事隔多年，又興絲絨，我心諗條裙喺邊，原來喺度。超靚，着上去超瘦！」<br> <br>鞋方面，有熱賣的adidas NMD、Sergio Rossi及Jimmy Choo高踭鞋等，其中Ports 1961綁蝴蝶結slip-on及Stuart Weitzman短靴都是全新。<br> <br>更多時尚、美容新聞，即上： http://add.appledaily.com </p></body></html>