<html><header><meta charset="utf-8"><title>【雷神疑似揀錯馬】大摩五奪港澳盃！港隊馬包辦前七名</title></header><body><h1>【雷神疑似揀錯馬】<br>大摩五奪港澳盃！港隊馬包辦前七名</h1><p>這天（5日）沙田馬場戲肉是第七場一班1400米港澳盃，八匹港馬主場迎戰六匹作客澳馬。結果又係主隊盃王大摩天下，佢憑「無敵飛龍」在祈普敦胯下後上掄元，單Win及組合獨贏A2分別派50及21.5元，大摩完成港澳盃三連霸，兼累積五次勝出此賽，成為此賽歷來捧盃次數最多練馬師，盃王金漆招牌省到立立靚！<br><br>先講「飛龍」系馬主洪祖杭有幾旺，早前佢已憑「佳龍駒」包辦四歲馬三冠頭兩關香港經典一哩賽及香港經典盃，如今以「無敵飛龍」個人首奪港澳盃，呢匹五歲馬亦成為季內新一匹三捷馬。<br><br>洪祖杭名下現有「無敵飛龍」、「佳龍駒」及「飛龍駒」三匹現役馬，由舊年開始計到今場為止，佢總共贏咗11場頭馬，惟今午佢冇亮相馬場，由女兒洪羽緁等人代領獎盃。<br><br>大摩五勝港澳盃，包括07年「勁闖」、12年「超皇鷹」、15年「魔法豪情」、16年「飛來猛」及今年「無敵飛龍」。其中「無敵飛龍」7日前由雷神跑第二不敵「大雄圖」，今趟匆出雷神疑似揀騎「世澤之星」，「無敵飛龍」換上大摩副攻手祈普敦，沿途居後，直路連追近10駒反勝0.75馬位，人馬合作兩戰贏晒。<br><br>大摩說：「旗下馬能贏盃賽是振奮的事，對馬房士氣有正面作用。『無敵猛龍』在祈普敦胯下贏馬，我認為人和馬都好有進步，祈普敦來港客串，每跑一場都有進步感。『無敵飛龍』末段衝刺走勢強勁，季內表現忠心準繩，我睇好牠的前景，一定可衝擊級際賽。但我不打算派遣『無敵飛龍』前往澳門跑澳港盃，我的馬房都不會跑這場盃賽。」<br><br>今場二至四名分別為「宅大大」、「醒目名駒」及「一片光明」，四重彩派三萬二千幾，三T正獎則165萬幾。<br><br>澳門馬上屆由「阿方索」跑第二，今屆則前七名都係港馬，澳馬最叻是跑第八的「金威孖寶」，餘下五匹澳門馬則合力包辦最後五個名次（第10至14名）。</p></body></html>