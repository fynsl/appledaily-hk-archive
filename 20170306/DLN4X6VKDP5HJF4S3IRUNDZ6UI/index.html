<html><header><meta charset="utf-8"><title>小齊唔着底褲　陳嘉寶抗拒</title></header><body><h1>小齊唔着底褲　陳嘉寶抗拒</h1><p>任賢齊早前參加DAKAR世界越野賽車時，不幸發生撞樹意外，導致腰傷，昨日小齊負傷聯同陳嘉寶（Anjaylia）、蔡思貝、張彥博、馬榮成及組合BINGO等，在青衣參加「上海商業博愛單車百萬行2017」，全副武裝上陣的小齊交代傷勢，他說：「只要唔好上下跳，令腰骨承受身體重量，今日踩單車只要唔跌就冇問題。」</p><p>「未破心理關口」</p><p>小齊承認跟專業單車手一樣沒穿底褲，只靠單車褲的保護墊保護自己，而早前曾揚言會考慮小齊的建議，打算不穿底褲上陣的Anjaylia卻臨陣退縮，她說：「仲未衝破心理關口，而且臨時有嘢做，唔可以落場，原先為咗呢個活動備戰咗六日。」問到是否由男友教授單車比賽的技巧？Anjaylia即謂：「男友係教唔到女朋友，教教吓好易會發生衝突，所以都係搵朋友教。」</p><p>至於第二年參加活動的蔡思貝，最近有傳她主動想跟舊愛麥秋成箍煲，早前更前後腳去音樂節睇騷，她避談箍煲話題，但承認和麥秋成仍是朋友，互有聯絡。</p><p>蔡思貝避提舊愛</p><p>蔡思貝說：「唔知佢去睇騷，我都係喺場內撞到佢，冇留意佢身邊有冇女仔，而且嗰晚我係約咗張曦雯。」問到麥秋成已有女伴，會否感到不爽？她強調：「冇事呀！唔係男就女㗎啦！」<br>採訪、攝影：馬建華</p></body></html>