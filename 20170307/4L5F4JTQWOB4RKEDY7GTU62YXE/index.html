<html><header><meta charset="utf-8"><title>亮說亮話：樓市癲價內有乾坤 - 湯文亮</title></header><body><h1>亮說亮話：<br>樓市癲價內有乾坤 - 湯文亮</h1><p>我去北歐旅行期間，中原城市領先指數連環破頂，施永青轉軚，本來預測今年跌8%至10%，變成在未來18個月倒升20%，雖然理由頗為牽強，但夠膽在樓市從未下跌便預測調頭回升，一定要有相當心理質素，因為如果唔升反跌，就會被人笑到面黃，不過樓價上升絕不出奇，因為將出現一樓兩價。<br>有年輕朋友同我講，他的住宅單位升了很多，如果現在賣走，可以幾年唔需要返工。我問他的住宅單位是不是用有限公司持有，如果唔係，他只不過是紙上富貴，事實上很難將單位以高價賣走。<br><br>年輕朋友話他是香港人，買樓只需要付正常印花稅，如果用有限公司買，要額外多付15%BSD，物業代理同佢講真的有高價成交，唔通仲有假，叫我唔好睇樓市睇得咁淡，否則我會損失搵大錢機會。<br>如果有人在三年前買了樓，見到現在樓價，又不用付SSD，隨時會心動將自住單位賣走。不過當他們放售時，物業代理第一句就會問單位是否由有限公司持有，如果唔係，代理就會話很難做到好價，因買家找尋用有限公司持有物業，貪最高可慳30%印花稅，如果不是由有限公司持有，減價兩成或者有機會。現在大家見到的高價成交，大部份物業都是以有限公司持有，只要將股權轉讓，就可以完成物業買賣。物業代理當然不會講實情，不需要太久，物業市場便會出現一樓兩價，用有限公司持有的住宅單位售價會高很多。<br><br>湯文亮<br>mailto:jacinto.tong@gmail.com<br>本欄逢周二刊出</p></body></html>