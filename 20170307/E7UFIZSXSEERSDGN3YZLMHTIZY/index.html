<html><header><meta charset="utf-8"><title>細奀時代：中資離地　中環受惠 - 阿飛</title></header><body><h1>細奀時代：<br>中資離地　中環受惠 - 阿飛</h1><p>有部份人認為，互聯網推動贏家全取的商業文化，人工智能及機械化發展大大加強資方優勢，控制勞力成本，是股市長期大牛市其中一個主因。如果認同這個角度，中港金融業股票，尤其是證券行，應該不用考慮，寧願買可以直接受惠這個大趨勢的股票。<br>身處中環，很容易察覺周邊的朋友越來越離地。近三個月港股好少少，就立即股神上身，吹噓戰績，話中呢隻中嗰隻，隻隻都話中幾成，但明明基金的升幅只得幾個巴仙，拉長嚟睇，過去幾年回報率平均每年不夠五個巴仙，何神之有。通常藉口是要追蹤benchmark的指數，內銀內房無升到，所以連累表現。如果係咁，客戶倒不如直接買指數大牛龜。中到開巷一樣無大錢贏，唔好好檢討買賣技巧，只係一味晒，就是這一代的精英。<br><br>受到指數基金的挑戰，管理的資產一路縮，還是得閒無事去出差。子彈已經少到可憐，投入一隻中型股的錢通常一球美金都無。買咁少，即使贏兩三成，公司分紅都未必夠畀出差費。通訊科技先進，還一定要面對面才算是做功課，完全拒絕與時並進。最大的理由，應該是想儲本錢撻朵，見過邊個邊個，去過邊度邊度。其實講多都無謂，話之你有乜履歷人脈，唯一重要的只是管理基金的表現。</p><p>把握最後賺錢機遇</p><p>原本形勢嚴峻，外資一路縮，這班中環精英開始要面對現實，失去光環，偏偏殺出中資一個程咬金，無端端在香港大展拳腳，人工繼續高，行徑就繼續離地。中資的算盤，當然是認為有不少國內投資者將會涉足港股，一定要搶灘。現時無生意唔緊要，遲一兩年，甚至是三五七年始終會有生意，唔擺好個陣，到時無份仲大劑。當老細有這種心態，是打工的福音，代表一路可以無壓力逗人工。<br>於是乎，中環就有一大班高薪厚職、跟客戶需要脫節、幫唔到公司賺錢的精英，好好彩咁把握住香港最後一水賺錢的機遇。<br>佢哋自我感覺良好，無誘因無動力同時代接軌，當美國以至中國金融科技大躍進，香港只會原地踏步。中資在香港不計成本不計回報大展拳腳當冤大頭，只是益了一小撮人，行業以及社會根本無法受惠。越來越多香港人選擇美股ETFs，即是本土生意正在流失，行業生意萎縮，公司數目卻膨脹，是極之畸型現象。<br><br>阿飛<br>本欄逢周二刊出</p></body></html>