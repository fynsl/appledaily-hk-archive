<html><header><meta charset="utf-8"><title>Can Bank：WTF矜貴過L0VE Y0U - 散子</title></header><body><h1>Can Bank：<br>WTF矜貴過L0VE Y0U - 散子</h1><p>唔少男士都將部愛車當做老婆，幫佢洗洗、抹抹唔在講，仲會一擲千金買個靚車牌。眾所周知，運輸署每年都有幾次車牌競投，至今最貴嘅車牌係「28」，成交價達到1,810萬，其次係「18」成交價1,650萬，至於「9」及「V」各以1,300萬成交位列第三。<br>呢啲天價車牌唔係個個買得起，與其同富豪爭，唔少人會選擇自訂車牌，相對天價車牌，價錢平得多，兼且可以加入個人元素。筆者簡單統計過去逾十年一啲數據，將自訂車牌分為浪漫系列、挑機系列、心情系列以及公司系列，睇吓喺香港人心中邊種浪漫、挑機以及心情最值錢。<br>先講浪漫系列，因為係眾所周知嘅事實所以寫先，最高價嘅係「L0VE Y0U」，成交價22萬；情深嘅回應「L0VE U 2」只係2.8萬；得唔到嘅嘢永遠都值得回味，「1 M1SS Y0U」就係10萬；至於「MARRY ME」只值7,000。<br><br>輪到公司系列，最高價係「HSBC」成交價達到50萬；「BENZ」就28萬；公司嘢趣味唔大，但公司相關嘅趣味大得多，「B0SS」值幾多？答案係32萬，係平過「SUCCESS」嘅，「SUCCESS」值35萬，估計係因為B0SS唔一定SUCCESS；至於打工仔最愛嘅「B0NUS」係22萬。<br>心情系列中，「G00D DAY」係12萬；「LUCKY」只係9萬，至於「S0 WHAT」、「WHATEVER」及「THE BEST」都係值兩三萬。<br>至於萬眾期待嘅挑機系列，先唔講最貴，由挑機程度最低講起，「BEEP BEEP」成交價係5,000；「T00 SL0W」係1.7萬；「HURRY UP」係1萬；「F00 L00K」係1.2萬；各位讀者，挑機系列冠軍係「WTF」，成交價係32萬。<br><br>散子<br>本欄逢周二刊出</p></body></html>