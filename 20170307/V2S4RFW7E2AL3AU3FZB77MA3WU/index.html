<html><header><meta charset="utf-8"><title>幼稚園不寫字 - 左丁山</title></header><body><h1>幼稚園不寫字 - 左丁山</h1><p>特區政府教育局明令接受政府資助的幼稚園，不得教導學生寫字，引起一班有兒女、有兒孫嘅朋友熱烈討論。首先講幼兒（K1-K3）學生應唔應該學寫字，老一輩就以為點解唔得呀？我地阿爸阿爺嗰一輩，如家裏有個錢，就會三四歲入學讀私塾，背誦三字經、千字文，跟住學揸毛筆寫字；上一輩人即使因種種原因，例如戰亂而輟學，以致教育程度不高，但一般都有中文底子，識寫書法，呢樣嘢當然係歸功於小時候背誦之學與自細學寫字之故。<br>現在教育專家有新研究、新理論，認為幼兒過早在幼稚園學寫字，有害無益，一啲理論係睇落有道理，古老人唔明白嘅，就係幼兒體格未發育完成，過早學寫字會對坐姿，脊椎、手腕嘅發展有影響，如一向姿勢不正確，長大後身體就容易發生毛病或甚至有少少缺陷，其次，如幼稚園太過重視寫字功課，相等於迫使孩子犧牲其他學習玩耍時間，視寫字為苦差，久而久之，會發生厭學情緒。前者係「體格」不良影響，後者係心理不良影響，21世紀家長聽見就怕。<br>係唔係因為一啲新研究、新理論出現，就會令教育局禁止幼兒學寫字嘅指引，大受家長歡迎呢？哈，又唔係噃，左丁山問過幾個家長，佢地意見一致反對幼兒唔寫字，Y女士話：「教育局官員啲仔女梗係預備留學英國㗎啦，對香港教育實況堅離地。幼稚園學生畢業都未識寫字，點入DGS，DBS，喇沙呀，傻嘅咩。」Y女士嘅仔讀九龍塘著名幼稚園，K1就學寫一、二、三、四呢啲簡單中文字啦，會一路一路加上去，目的就係要培訓學生考入上述著名學校，呢啲幼稚園係私營「國際幼稚園」，以英語、普通話教學，因不受政府津貼，可以當教育局指引冇到。問另一小Y Y，佢個女讀緊K1，又係已經學緊寫字，不止一二三四，連個山字都識寫；再問記者G，佢個仔讀幼兒班，下一學期升K1，佢話：「好多家長群組嘈緊呀，話學券幼稚園唔准學生寫字，三年後一定落後於人，學生唔夠爭，家長諗辦法轉仔女入讀國際幼稚園呀！」果真「一國兩制」，幼稚園學生係行緊「一港兩制」，莫講係吳克儉，搵李國章做番教育局長都冇法子解決「幼稚園兩制」問題，問今日成為英文ghost writer嘅肥仔K，記唔記得幼稚園學寫字，佢諗咗一輪話：「我讀啟思幼稚園，明玩嘅啫，冇功課做，記得讀完K3都唔多識英文！」</p></body></html>