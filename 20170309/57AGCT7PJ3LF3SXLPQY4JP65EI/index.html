<html><header><meta charset="utf-8"><title>魚樂無窮：心浮氣躁最累事 - 唐牛</title></header><body><h1>魚樂無窮：<br>心浮氣躁最累事 - 唐牛</h1><p>「人品好，牌品自然好！」劉德華在十幾年前賀歲片《嚦咕嚦咕新年財》嘅經典對白，唔少人𠵱家都掛在口邊。其實重點在於梁詠琪之前那句對白︰「越爛嘅牌越要用心打。」當你手上副牌九唔搭八，自然會心浮氣躁，如果未能即時調整心態，出沖輸大牌絕對唔奇。<br>打牌有時限性，加上銀碼可控，好多人輸錢當畀娛樂費。炒股就唔同，對手成千上萬，秒秒鐘幾十萬上落，順境波就一齊贏，市差可輸身家，所以股品一定要夠好，才能夠長玩長有，點樣先可以做到？幾個心法一定要知。<br><br>第一，賣仔莫摸頭。沽完繼續升或者買咗即刻跌乃家常便飯，與其望番轉頭怨天尤人，不如樂觀尋找下一個靚trade。<br>第二，手風差要忍。去過賭場嘅戰友一定明白，賭枱輸錢自然想追番，但心理質素不佳下，只會泥足深陷，越輸越甘。炒股亦然，勉強去收復失地，只會輸完一隻又一隻，老土講句，財不入急門。<br>第三，勿睇實報價。可能每一跳嘅差異很少，卻足以令你心緒不寧，繼而影響決定，記住，跟實太貼如果出事，最傷嘅永遠係自己。<br><br>唐牛<br> http://www.fb.com/tongcow88 <br>本欄逢周二、四刊出</p></body></html>