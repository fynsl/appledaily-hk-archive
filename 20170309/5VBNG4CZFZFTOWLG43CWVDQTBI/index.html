<html><header><meta charset="utf-8"><title>中環在線：csl.要一雪前恥？ - 李華華</title></header><body><h1>中環在線：csl.要一雪前恥？ - 李華華</h1><p>早前《蘋果》實測香港四大電訊商上網速度，結果令人大跌眼鏡，號稱「極速」嘅香港電訊（6823）旗下csl.竟然包尾。有網民指《蘋果》嘅測試唔夠專業，華華都認同，同事測速只用一般人角度，用第一次數據作計算，冇話好似奧運評分咁嚴格，做5、6次去頭去尾再得出結果。<br>華華收到風，csl.想為結果平反，本周六、日喺自己主場旺角西洋菜街舖門口擺下擂台，廣邀其他台用家挑機咁話，利用OFCA通訊辦寬頻速度測試軟件大鬥網絡速度。<br>除咗主場之利外，csl.仲會出動到現時僅有支援450Mbps速度嘅兩部手機，其中一部係三星Galaxy S7，似乎許勝不許敗。<br>咁贏咗有乜着數先？贏出嘅市民可以得到1萬分Club Point，即係香港電訊旗下會員計劃The Club積分。1萬分可以換到乜？根據官網，4,900分可換到蘋果無線耳機AirPods，4,500分可換到長榮來回台北機票一張。據了解，1萬分每日得10個名額，派完就冇。<br><br>李華華<br>mailto:LiWaWa@AppleDaily.com</p></body></html>