<html><header><meta charset="utf-8"><title>【女神Christine黑夜晒紅】愛駒俾靚仔騎師搞掂！落飛黨喪贏2000萬</title></header><body><h1>【女神Christine黑夜晒紅】<br>愛駒俾靚仔騎師搞掂！落飛黨喪贏2000萬</h1><p>這晚（8日）快活谷有兩項盃賽，第四場香港足球會百週年紀念挑戰盃由李易達馬房、潘頓座騎「越駿寶」取勝，至於第六場三班1200米警察盃，則由騎練梁家俊與容天鵬合作馬「帶盈來」封王，呢匹六歲灰馬單Win及組合獨贏A2分別派91及22元。<br><br>「帶盈來」最初養於吳定強馬房並贏過兩次，上季起轉為代表容天鵬馬房出賽，轉倉初出即在田草1200米報捷，但自此屢戰不勝。呢勻夥拍之前從未騎過的靚仔騎師梁家俊，出戰從未贏過的谷草，帶來新刺激，沿途守七八位，半條直路後上脫穎而出贏頸位，造就落飛黨中正9.1倍綠燈Win，梁家俊繼剛周日「財高八斗」後連續第二次賽事建功。<br><br>「帶盈來」贏馬，自然見到馬主晋安團體成員王家揚及其靚靚女友Christine，只見Christine今期玩密實，但一件紅褸在黑夜中仍甚搶鏡。<br><br>容天鵬表示「帶盈來」贏馬有兩個原因，一是負輕磅有利，二是沙田轉去快活谷對手級數較弱，容易偷襲。容天鵬直言留後並非一早計劃，只是馬兒出閘緩慢，好彩梁家俊騎來有耐性，慢慢騎上去，希望馬兒季內再取一Win。<br><br>第六場大冧巴輕磅馬威晒，11號「帶盈來」後上掄元，12號另一綠燈落飛馬「心慷慨」跑第二，17倍啡燈連贏順利開埋，落飛黨此場在WQ彩池可抬走逾2,000萬，收到盆滿缽滿。三、四名「珍珠旺」及「提款機」順序瓜分，四重彩派五萬四千幾。三T正獎有人中，每注派150萬元左右。</p></body></html>