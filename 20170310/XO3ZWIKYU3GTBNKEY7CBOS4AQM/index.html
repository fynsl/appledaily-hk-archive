<html><header><meta charset="utf-8"><title>財金冒險號：兩類人仍可買樓 - 笑笑生</title></header><body><h1>財金冒險號：兩類人仍可買樓 - 笑笑生</h1><p>樓價破頂，有專家高調轉軚睇升兩成，有淡友繼續睇淡，但指已進入牛市三期，出現恐慌性買入。可見無論好友淡友，都至少短期內睇升。如果股市出現咁一面倒嘅睇法，好可能見頂，但樓市趨勢一般長好多，因為流通性低，買賣成本高，唔似股市咁炒上炒落。<br>小生都估未來幾個月會不斷創出癲價，尤其係最隔涉嘅上水、深井、屯門碼頭之類，癲到大家麻木，樓價至會回落。𠵱家投資一定唔買樓，但如果自住，有兩類人不妨一齊癲價搶。<br><br>一）可以一炮過買嘅人。1997至2003年樓價跌七成，點解有人燒炭？因為畢生積蓄化為烏有，甚至淪為負資產，一時睇唔開。如果唔借按揭，就可以笑看樓價升跌，就算急插三成，人地變成負資產，你仲係賬面輸緊面嗰浸，又唔怕樓災拖跨經濟，連份工都無埋，因為你唔使供樓。如果筆錢係「靠父幹」，就更加唔使猶疑！俯首甘為孺子牛，豈會介意樓價跌。<br>二）夠錢買dream house嘅人。傳統智慧話：後生仔買樓，唔好嫌細嫌舊嫌遠嫌無會所，最緊要上咗車先，慢慢細屋搬大屋。啱！但前提係樓價唔跌，萬一跌咗，賣咗樓都唔夠畀首期換樓。靠一句「專家食屎」成為網紅嘅天水圍師奶話：自住唔怕接火棒。又啱！但前題係打算住喺度十幾廿年。若強求上車而屈就喺山旮旯納米樓，怕且有排都換唔到樓。<br><br>笑笑生<br> http://fb.com/sneeringman </p></body></html>