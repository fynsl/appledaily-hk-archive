<html><header><meta charset="utf-8"><title>顧修全曾「神算」星爺未來網民驚訝講中晒</title></header><body><h1>顧修全曾「神算」星爺未來<br>網民驚訝講中晒</h1><p>心理學博士顧修全喺1992年上過鄭裕玲主持嘅清談節目《鄭裕玲星夜傾情》，其一集講周星馳嘅心理趨勢。佢當時話晒星爺喺90年代事業處於高峰時期。又指覺得星爺係「好似漫不經心、有少少無厘頭，其實星仔嘅無厘頭係有得睇，佢個人基本上有好多嘢好無奈，唔係幾開心」，顧修全又指星仔無奈係因為份人上進心好強。顧修全又話睇星仔張相：「好似咬牙切齒咁樣，如果我哋睇清楚星仔呢個人，佢個上進心好強、佢競爭性好強，佢係一個唔願意屈居人下嘅人，佢同吳孟達上契，好似係佢(星仔)做契爺。」<br><br>顧修全又喺節目中講出星仔未來嘅走勢：「我會話呢個人因為佢嘅性格，佢係好上進，唔願意被人踩低，喺電影圈入面，做演員有時好似一盤棋做棋子，佢鍾意做棋王，佢唔會做棋子，所以我話佢第日會做老闆，佢會退居幕後。」鄭裕玲問係唔係即係拎錢出嚟拍戲、搵啲人做吓棋子，顧修全即點頭示意：「佢係一個喜歡操縱人，唔喜歡被人操縱。」<br><br>咁睇番星爺現時，又真係退居幕後，主力做拍攝同後期製作，拍《美人魚》、《西遊·降魔篇》等。呢條片現時可以喺網上重溫，網民留言「今日睇番轉頭講中晒」、「現在成事實了」。?</p></body></html>