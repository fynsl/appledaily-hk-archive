<html><header><meta charset="utf-8"><title>【專題籽】讀寫障礙高材生　發明柏金遜手套助老人</title></header><body><h1>【專題籽】讀寫障礙高材生　發明柏金遜手套助老人</h1><p>【專題籽：胚芽故事】<br>香港，其實有好多好發明。<br>事實上，愛迪生不只是發明家，他還是企業家。因為如果他發明的電燈賣得貴，不是家家戶戶也買得起，不能普及化，也是枉然。所以MedEXO Robotics的創辦人禤彥勳（Denis），研究給柏金遜病人使用、有助減輕病者手抖症狀的手套，也必須要平靚正，才能達致他多元普及化的理念。</p><p>三十歲的Denis花數年時間，研究給柏金遜病人戴的手套，除有助減輕患者手抖症狀，更可延緩他們食藥時間，減低藥物對身體的傷害，讓患者的生活變得更好。而發明這對手套的另一目標，是要夠便宜，「因為不論是研究與發明，如果冇人買得起，一樣冇用啊！」可是他的公司目前只得兩個人，而他報名申請的幾個初創企業資助金，於去年難得有公司表示有興趣，因此Denis延遲了英國牛津大學的生物醫學工程博士課程，索性回港一博。這星期見了他三次，都係面青青髮亂亂，通完頂食住餐包赴約，他尷尷尬尬地說：「冇辦法啦，Startup得一年時間，係趕啲。」</p><p>改變世界　不為賺錢　</p><p>原來Denis最最最初的夢想，是做玩具發明家，「自己可以砌好多玩具，又可給人玩。」他有讀寫障礙，小時候B同D、紅色橙色唔識分，好心散。做緊一樣，個心已經雲遊太虛，幻想緊創作第二樣。老師叫媽媽到課室「睇睇個仔」，同學們在留心聽課，坐最後排的Denis卻搣張紙包住對手，手揈腳揈行來行去，估佢扮緊機械人呀！<br>從小對科普有興趣，中學時已搵大學的研究報告來看，Denis自豪地笑：「我嘅眼光同想法其實走得幾前。」學校搞甚麼「雞蛋撞地球」、發明最強防（BB）彈物料等科普比賽，他成日攞冠軍，筆記裏畫滿各種想法結構圖，甚麼永動永續裝置、幾層樓高的機械人，他不記得，但旁邊的Denis媽媽卻記得清楚：「嗰陣屋企有部鑽床，就嚟考試佢仲喺度整，話仲有百幾樣嘢想整，𠵱家整咗第一樣咋！」Denis：「但係讀書成績就完全唔掂……次次掹車邊。」成績唔好，媽媽見他游水成績不錯，「嗰陣興方力申，原來游水都可以入大學。」同佢報泳班諗住游到入去都好啦！點知游了幾年，天生瘦體格同患有哮喘的他，鬥不過大隻同學，成績停滯不前。中學、大學參加發明比賽，一心諗住讀上去做教授，但成績不好，連主科教授都勸他，說若然沒天份，是否考慮放棄，勿蹉跎歲月，因此他曾一度抑鬱，覺得甚麼都做不好，看不透自己的未來。<br>但天無絕人之路，他因為多年來參加多項發明比賽得獎，讓他考到獎學金到英國讀大學。少了框架限制，他終於尋回初心：「都係要由有興趣嘅嘢做起，先會有作為。」於是重新執起最有興趣的醫療研究。Denis媽媽：「我個仔成日話：『你唔好旨意我去搵錢呀！我要做啲對人類有益嘅事，我要改變世界。』我同意佢，覺得佢走這條路都滿不錯吖！」</p><p>記者：陳慧敏<br>攝影：王國輝<br>編輯：蕭家慧<br>美術：利英豪</p></body></html>