<html><header><meta charset="utf-8"><title>驚動主席出聲明雲格：去留會考慮民望</title></header><body><h1>驚動主席出聲明<br>雲格：去留會考慮民望</h1><p>阿仙奴喺周中歐聯兩回合計慘負拜仁慕尼黑2:10出局，球迷嘅怒火亦不斷升溫，更加有遊行要求領隊雲格即刻引咎辭職。「槍手」周六晚就會喺英足盃8強主場對非聯賽球隊林肯城，可謂不容有失，雲格喺賽前記招回應去留問題時就話：「（球迷反應）唔係最重要嘅因素，但你當然會加以考慮。我20年來一直努力令球迷快樂，當你而家輸波，我好明白球迷唔開心。」<br><br>雲格前途未卜亦搞到球會上下撕裂，連阿仙奴主席基斯域克（Sir Chips Keswick）亦罕有發表聲明，釋除球迷疑慮：「我哋完全了解球隊近期備受關注，亦明白爭議所在。我哋尊重球迷有不同意見，但我哋營運呢間偉大球會，一直以其長遠利益為依歸。雲格嘅合約到季尾完結，任何決定都會經由雙方商討後，喺適當時間以適當方式作出溝通。」</p></body></html>