<html><header><meta charset="utf-8"><title>唔好侮辱我地老母 - 林夕</title></header><body><h1>唔好侮辱我地老母 - 林夕</h1><p>中央有沒有干預選舉，吃花生搞不清正中央在哪裏，難說，吃政治飯的，若假裝不知情，不是無知，就是無本事。身在參選人競選陣營中，又有份吹風扮傳聲筒，說某人不得中央信任的，自己已經涉嫌用威嚇手段干預選委取向，要自圓其說沒干預過，很考功夫。難得想到個感人的說法，關心，不是干預；令人想起人際關係，關心到什麼地步，就淪為干預。<br>有所謂關心則亂，關心過當，有時候朋友來問意見，買樓抑或租樓、拖住隻手分定唔分之類，也常常警惕自己，講到某個份上就夠了，雖然肉緊，但不要影響別人頭等大事的決定，每個人都要為自己負責，而且事先聲明，意見一則，不聽也罷，我係你阿媽都咁話。<br>講到阿媽，張宇人說，自己到半百之齡，阿媽依然會關心他天冷要着衫，他會多謝阿媽，不會反問你怎麼干預我着衫。這比喻，算罷啦。我阿媽到今時今日的確也會問我，食咗飯未，擔心我會肚餓，但為免她擔心過度，嚇到了她，即使餓着，也說吃了，飽了。正常健康的母子關係不只這樣，我還會倒過來關心她吃了薄血丸後有沒有吃錯中藥，她也沒有說我干預她，罵我不孝啊。請問中央跟香港的關係可以這樣互動嗎？<br>這個阿媽關心阿仔着衫，都幾好笑，現在被關心的不是一件衫，這件國王的新衣，誰都看穿了。阿媽依家係關心阿仔下一任老婆，日哦夜哦，一定要哦到你結婚，指定對象，盲婚啞嫁扮相親有得揀。試問做仔嘅會覺得係關心定係干預呢？唔好玩啦，中央人人叫阿爺，唔係慈母。都什麼時代了？對上一次把國家與公民比喻為君父與子民關係時，滿清皇帝遜位了沒有？晚清的確出過一位叫慈禧的慈母，十分關心兒子婚事，由親生仔同治到過繼的光緒，都指定要信得過的自己人，非葉赫那拉氏不可，兩個兒子下場如何，有眼見。<br>如果同治光緒不是兒臣，可以勉強叫關心，可惜慈禧是太后，掌握絕對權力的人關心你，不干預也干預了，一個眼神一句話的尾音，也影響了你的決定。唔好侮辱我地老母，慈禧唔係我地阿媽，阿媽唔會發動親戚朋友，威脅我冬天唔着衫夏天唔剝衫，就會威逼我老細炒我，等我乞米。<br>還有更好笑的，廿蚊張說他比其他人更關心選舉結果，但他自己是選委，卻好像比較關心阿媽眉頭眼額，指定要邊個做老婆，而唔係自己想揀邊個。</p></body></html>