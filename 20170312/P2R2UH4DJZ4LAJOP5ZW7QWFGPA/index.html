<html><header><meta charset="utf-8"><title>【動畫‧搵人傾偈】廚師撐七警練馬師揀蟀「令我大開眼界」</title></header><body><h1>【動畫‧搵人傾偈】廚師撐七警練馬師揀蟀「令我大開眼界」</h1><p>「你冇同過陌生人傾偈，唔會知佢哋嗰個圈子嘅嘢，真係大開眼界。」90後梁焯霖每日搵陌生人傾偈，仲開咗「陌樂偈」專頁，上載咗三十幾篇文，累積唔少粉絲。閱讀一個陌生人同另一個陌生人嘅傾偈內容，點解咁吸引？<br><br>我唔直接答你住，我用焯霖嘅經歷答你。佢遇過一個撐七警，比佢更年輕嘅後生仔。「我去跑步，見有個後生仔拉緊筋，我走埋去同佢傾，原來他係廚師來，講講媖佢話想轉行做警察。」焯霖自然提到七警，問道：「警案形象最近有啲負面喎，你擔唔擔心？」年輕廚師竟然話：「我覺得嗰七個警察做得啱，佢哋唔好彩被人影到之嘛！」焯霖呆咗，我都呆咗。</p><p>謾罵從來說服唔到同你立場相反嘅人，焯霖平心靜氣同對方分析事件，年輕廚師似懂非懂，答咗句：「其實我從來唔理呢啲嘅，你咁啱講起我先講兩句。」好，到底佢啲文章點解好睇？開估：因為印證咗一樣米養百樣人嘅道理。同住香港地，甚至年紀差唔多，思維可以差天共地，平行時空咁，好科幻。<br><br>有一次佢喺有推銀機玩嘅遊戲中心遇到一位後生時做練馬師嘅伯伯。佢一直想了解推銀機有乜吸引力，令一眾長者無慮投幣投幣投幣投幣投幣投幣……。伯伯竟然話：「有個師奶輸咗成層樓呀，呢度根本係賭場。」唔係啩，樓喎，樓喎，廢青唔食唔飲成世都買唔到嘅樓喎！「唔同佢傾，真係唔知世界發生啲咁嘅事。」<br><br>伯伯突然問佢幾多歲，做啲乜，原來係想介紹佢去做騎師。「『你身形啱騎馬，不過年紀就大咗一兩年。』我覺得呢啲連編劇都寫唔到，太戲劇性啦！」兼職做演員，參演過ViuTV劇集及舞台劇嘅卓霖覺得同陌生人傾偈，幫到佢增強演技，代入唔同角色。<br><br>若果有日佢喺街搵你傾偈，唔使比佢嚇親，佢唔係傳教，唔係傳銷，只係想人與人之間有番啲真實溝通箒。<br><br>記者：葉青霞<br>攝影：劉永發<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>