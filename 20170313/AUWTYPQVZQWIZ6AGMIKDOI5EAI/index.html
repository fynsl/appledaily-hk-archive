<html><header><meta charset="utf-8"><title>智取大市：股王最後一口氣 - 晉佳</title></header><body><h1>智取大市：股王最後一口氣 - 晉佳</h1><p>話說近排港股進入調整，但有幾隻超強勢股又爆上，隻隻成交冇10億都有8億，包括舜宇（2382）、吉利（175）同美圖（1357）。撇除剛上市嘅美圖，睇舜宇同吉利圖表有一共通點，就係MACD波幅擴大，尤其舜宇似呈現擴散三角形，傳統技術分析認為呢個係大跌浪前見頂先兆。<br><br>過往真係冇幾多大價股能夠出現如此MACD形態，一係牛三、一係是當時的股王，舜宇明顯係後者。小弟參考多隻過往大價股王嘅MACD擴散三角形例子，例如千禧年嘅盈科數碼動力（現為電盈）、2007年嘅港交所（388）、2013年至2014年嘅騰訊（700）、銀娛（027），出現擴散三角形時，雖然時間上接近見頂，但升浪末段越升越急，可升完一成又一成，最終透支所有購買力，形成長線頂部，僅騰訊除外。<br>舜宇時辰到未？過往股王見頂時，必定陪住MACD一齊見頂。只要周一舜宇股價唔跌，MACD會形成買入訊號，按往績舜宇應未見頂。舜宇目前市值只有624億元，與銀娛2014年高位時市值3,511億元差得遠，供不應求更嚴重，舜宇更易挾上。溫提舜宇周一將公佈全年業績。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>