<html><header><meta charset="utf-8"><title>中環在線：國泰請萬能網絡編輯 - 李華華</title></header><body><h1>中環在線：國泰請萬能網絡編輯 - 李華華</h1><p>國泰航空（293）請人要求高就係人都知，好多論壇都有國泰嘅面試攻略分享，近排國泰想請網絡編輯（Digital Content Editor），要有5年以上經驗，主要職務仲水蛇春咁長，睇嚟要入國泰真係唔易。</p><p>要識寫網文搞活動</p><p>睇番個職位簡介，主要管理國泰網上平台，要搞孖屐亭活動又要識得利用數據，仲要幫公司出高水平網文，最好可以同其他部門互聯互通，一句到尾就係想一箭N鵰，職責太多實在講唔完。<br>應徵者最好至少有5年網上編輯經驗，如果熱衷旅遊、識得面向消費者搞好企業形象、搞創意活動，同千祈唔好出錯就更佳，真係殊不簡單，唔知國泰打算畀幾錢請呢個位呢?<br>華華當然就想八下有冇人in過呢份工，或者有冇人in得成，但搵咗幾大網上討論區都冇相關資訊。<br>但講真，今時今日，各大品牌、甚至係特首參選人都想靠網絡或社交平台做孖屐亭，人人都係用facebook，點解有人吸like，有人吸嬲，關鍵咪在於產品或人本身囉。<br>近年國泰聲勢日下，不時傳裁員、減福利，搞到士氣差晒，為減成本，佢哋又話要「劏位」，連機艙深層清潔都慳得就慳，唔少客仔都皺晒眉。所以呢，與其落力搞branding，不如認真做好product先喇。<br><br>李華華<br>mailto:LiWaWa@AppleDaily.com</p></body></html>