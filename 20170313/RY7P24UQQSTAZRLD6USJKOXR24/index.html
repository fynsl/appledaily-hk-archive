<html><header><meta charset="utf-8"><title>經濟客艙：唔買樓　然後女友嬲咗我 - Captain Cool</title></header><body><h1>經濟客艙：<br>唔買樓　然後女友嬲咗我 - Captain Cool</h1><p>「做人想快樂好簡單，今日開心就盡情地開心，唔開心嘅，記住都冇意思。買咗層樓，又日日驚個市跌，杞人憂天，仲乜要搞到自己咁？」正題都未入，女友阿寶寶已經嬲咗我。<br>同女友講買樓，就好似阿寶寶同我講佢office是非咁樣，想同佢講吓道理，就已經嬲咗我。阿寶寶：「得啦！得啦！你有冇聽我講嘅箒……做乜你成日幫住嘅人哋……夠喇，咁唔講囉！」<br>入世已很深嘅我，仍本住三吋不爛之舌，向阿寶寶解釋唔入市原因。我同你講，喺香港嘅現實嘅社會，成王敗寇，人生贏家，點只係買得起層樓，而係幾時買同幾時賣，即係「buy low，sell high」。<br>美國呢個星期又話加息，記住「3、6、9」同「3、6、9、12」呢兩組號碼，佢哋就係今次美國加息嘅啟示，究竟幾時加、同一年加夠三次定四次。不過，今次美國只係緩步加息，唔似儲局1994年嗰陣，幾乎每次議息會議都嗌咪加息，其中兩次仲係半厘、半厘咁加。<br><br>香港銀行業界都話唔跟加，可能年尾先加息。阿寶寶你成日又有種錯覺，「加息之後，樓價實跌啦，係時候儲錢買樓」。不過，歷史經驗話畀大家知，香港樓價真係鐵柱咁硬淨。海嘯前，2004年到2006年期間，美國連環加息17次，目標利率息率由1.25厘加到5.25厘，香港都跟加，大大話話加息4厘。香港樓價跌唔落喎，仲要倒升，當時中原指數喺加息周期升兩成。捱貴息，樓價又係咁升，咁樣入市法，點計都好似唔岩數喎！<br>阿寶寶好似好專心咁聽，「咁之後呢？」<br>加息後、香港樓價幾時跌同跌幾多，邊有人估到。至於嗰啲乜乜97年或者2003年SARS後入市，樓價反彈、持貨幾十年咩都贏番晒等等，阿寶寶，當故仔聽吓就算。你可能冇聽過，有人喺2003年SARS後，唔使500萬就買咗港島羅便臣道，點知出租又無，放盤又放唔到，睇住層樓每叫一口價，10萬、10萬咁減，錯時間入市，真係輸身家。<br>阿寶寶：「咁即係點講都唔買樓啦！」我：「嗯……嗯……」<br>阿寶寶塊面黑咗，我諗，佢又嬲＿咗我。<br><br>Captain Cool<br> https://www.facebook.com/seeforcaptain/ <br>本欄逢周一刊出</p></body></html>