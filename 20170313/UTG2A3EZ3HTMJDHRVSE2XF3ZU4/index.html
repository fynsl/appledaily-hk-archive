<html><header><meta charset="utf-8"><title>【愛駒100倍勝出】鞋王Le Saunda老闆買六嚿水　卻呻冇中Win！</title></header><body><h1>【愛駒100倍勝出】<br>鞋王Le Saunda老闆買六嚿水　卻呻冇中Win！</h1><p><br>華人騎師贏馬總與爆冷扯上關係，今日（12日）雖有巫顯東贏兩匹熱門「獅子驄」及「育成寶貝」首度起孖，但第六場三班草地1200米，其師兄何澤堯卻爆出100倍冷Win。呢位華將夥拍師傅方嘉柏旗下「罕曾見」後上一攻而破，單Win及組合獨贏A3分別派1,007.5及77.5元。<br><br>六歲馬「罕曾見」上季尾由潘頓連勝兩場谷草1200米，今季表現轉沉，這天賽前季內七戰只得一亞，呢場卻忽然「翻生」，在何澤堯胯下沿途留後守七八位，直路末段從外叠如飛殺上，先趕過內側的熱門「開心歡星」及「魔連奴」，再頂住外側的新勝馬「必得勝」，成功爆大冷敲響今季勝鼓，亦助馬主有鞋王之稱的 Le Saunda老闆李子彬季內首次贏馬。<br><br>賽後好多馬迷問李子彬有冇中彩，李子彬說：「我冇買呀，我對『罕曾見』真是冇信心呀！」馬迷再問「係咪真呀？」李子彬於是從口袋中取出一張彩票，原來他買了「罕曾見」及第八場「豈等閒」位置二串三，每注200元，成本共600元，「罕曾見」位置派172元，未跑第八場他已可收回3,440元。最可惜「豈等閒」最終落第，扣本後李子彬只贏2,840元。如果李子彬肯買「罕曾見」Win，小注30元都唔止贏2,840元啦！<br><br>方嘉柏說：「『罕曾見』今場取勝是意外驚喜，相信和快步速及場地鬆軟有利有關，無疑今場賠率很冷，但我向來冷熱俱拼的。」<br><br>何澤堯近三場頭馬全屬冷門，計為2月26日「齊齊健康」（40倍）及3月5日「天合」（39倍），再加埋今次的100倍「罕曾見」，佢毫無疑問係近期本地馬壇冷殺手，至於其師傅方嘉柏連續贏到第五個賽日，馬房好開續好。<br><br>第六場二至四名順序為「必得勝」、「開心歡星」及「魔連奴」，四重彩派六萬三千幾，三T大彩池有人中正獎，每注派近220萬元。</p></body></html>