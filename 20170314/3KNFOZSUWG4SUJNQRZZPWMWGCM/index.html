<html><header><meta charset="utf-8"><title>大棋局：加息小心股市走鬼 - Mr. Tregunter</title></header><body><h1>大棋局：<br>加息小心股市走鬼 - Mr. Tregunter</h1><p>3月15日美國加息概率已去到88.6%，雖然有一種睇法認為市場已消化晒，加息唔使驚，但從多項數據睇後市並不樂觀。截至上星期末，芝加哥商品交易所（CME）聯邦基金30日期貨顯示，美國3月加息概率為88.6%，對沖基金卻選擇呢個時候平淡倉。<br>今年以降不斷有大戶造淡美股，內部交易淨賣出節節上升，即上市公司高層見美股大升賣出自己嘅股份。點知美股越升越有，由年初至今唔少造淡嘅對沖基金損手爛腳，終於頂唔順大手平倉。根據美國商品期貨交易會（CFTC）數據，上星期對沖基金削標普500指數期貨淡倉至102億美元，降幅為美國大選以來單周最大。現時淡倉規模164億美元，創2014年12月以來最低。大戶淡友平倉，通常會令股市出現一下裂口急升，而呢下爆上往往也就係見頂之時。<br><br>有兩個數據值得注意。其一，據Novus對沖基金流動性指標處於0.13歷史低位，當對沖基金掟貨，市場流動性只夠接13%貨。指數低唔代表股市會即刻跌，但一跌市場冇力接。其二，據Bloomberg報道現時全球基金持貨分佈，股票佔61%，債券佔22%，現金佔17%。股票持貨太多及現金部位太少，意味股市要再向上推嘅力非常有限。<br>美國3月加息意義不在於0.25%，而在於3月加完成年流流長，2017年大機會加3至4次息。資產價格同利率有折現關係，對呢方面最敏感嘅係債券。市場會計全年0.75%至1%利率對資產價格折現嘅影響，而非0.25%。所以上周美國2年國債孳息爆上1.378%，創近10年新高。市場一度相信QE覆水難收，印銀紙將資產打出咩價格，嗰口價就係將來底價，但現實恐怕不是如此。美國要縮減資產負債表，歐洲準備停QE，日本減購債規模，今年開始我哋要面對一個收水嘅時代。<br><br>Mr. Tregunter<br>本欄逢周二刊出</p></body></html>