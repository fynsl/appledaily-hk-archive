<html><header><meta charset="utf-8"><title>高C9手記：有錢人認真得意 - 高淑嫻</title></header><body><h1>高C9手記：有錢人認真得意 - 高淑嫻</h1><p>錢是自己辛勤工作賺來，我對800蚊都相當着緊，更何況是800萬元！昨日見到新聞指，有買家斥資1.6億元買入中海外（688）旗下啟德1號7座全幢4伙，轉頭覺得同屋苑另一幢物業更好，寧願撻定820萬元，再斥2億元換貨，咁啱兩次交易的呎價均刷新紀錄。就當我未見過大蛇小便，真的百思不得其解。<br>地產代理解釋，該買家購入7座時，發展商未推其他低座物業，後來發展商推1座，該買家寧願輸820萬元都要換較靚的，還補一句「人哋係生意人，精明過你」。<br>心內隨即充滿疑竇，既然對方是精明生意人，何解未睇清楚想通透就斥資1.6億元買7座；做得精明生意人，應該很有耐性，不會衝動行事，理應了解整個樓盤的佈局、座向，才有目標地出擊；做得精明生意人，應該一蚊都唔想輸畀人，將輸掉的錢打入投資成本，甚麼道理？（精明嘅嘢，我真係識條鐵咩！）<br>地產代理指「有錢人思想係好得意」，這點我又同意喎。聽聞九龍站豪宅，個別單位長期丟空，有朋友探人時，在電梯走廊聞到陣陣焗促難聞氣味，估計是單位長期丟空，單位內喉管長期無人使用所產生的氣味。又有口痕友報料說，九龍站樓盤的停車場內，有私家車長期封塵。有錢人買了豪宅車位，然後去了哪兒呢？認真得意。<br><br>高淑嫻<br> https://www.facebook.com/koc9nine </p></body></html>