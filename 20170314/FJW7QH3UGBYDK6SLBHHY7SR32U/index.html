<html><header><meta charset="utf-8"><title>【袖口變觸控板】Google X Levi’s智能牛仔褸　確定今秋推出</title></header><body><h1>【袖口變觸控板】Google X Levi’s智能牛仔褸　確定今秋推出</h1><p>Google以高科技出名，Levi’s牛仔褲、牛仔褸又夠經典，以為兩個完全溝唔埋的名牌其實都可以好似「瀨尿牛丸」一樣，製造出一件非常得體的聯乘作品。其實Google早在2016年I/O Conference已公佈會同Levi’s同作，以Project Jacquard名義開發一件能控制到智能手機的智能牛仔褸，並會在2017面世。結果Google同Levi’s都無食言，剛剛就宣佈這件智能牛仔褸將會在今年秋天上市，有齊男、女裝剪裁，每件定價350美元（約$2,717)，相比其設計原型Levi's Commuter Truck Jacket定價148美元貴了一倍有多。但當然智能牛仔褸確有本事，一來牛子褸內置藍芽用來連接智能手機，而最奧妙是左手袖口位置用上具傳導性的牛仔布料製造，功能等同一塊觸控板，可以用唔同手勢去操作智能手機，如播放音樂或接聽電話，好似踩單車時都能夠單手玩手機。概念無可否認幾特別，不過實際應用方面又唔見得比使智能手錶方便，而且日日都着同一件褸諗落都幾悶。</p><p>影片：<br> https://youtu.be/yJ-lcdMfziw <br><br>資料來源：SlashGear, The Verge<br><br>文：布偉倫<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily <br></p></body></html>