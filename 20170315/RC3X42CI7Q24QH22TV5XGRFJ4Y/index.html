<html><header><meta charset="utf-8"><title>認同猷君！四太：服務行業應對客人平等</title></header><body><h1>認同猷君！<br>四太：服務行業應對客人平等</h1><p>賭王何鴻燊四房公子何猷君噚晚喺微博爆seed，指受到香港航空「不公平對待」，因為佢朋友漏咗護照喺機艙，佢哋向職員求助，又主動聯絡航空公司但不果，最後猷君同朋友喺上海浦東機場瞓咗一晚等消息，結果因為另一職員認出猷君係「何生個仔」，結果拖足7粒鐘嘅尋找護照事件，喺10分鐘就搞掂咗。<br><br>好多網民讚猷君「貼地」，身為賭王之子但乘坐經濟客位，猷君今日回覆《蘋果》時，就話自己「出嚟做嘢未賺到錢，無理由同partner去公幹要坐business（商務客位）、頭等，唔應該要考慮我屋企喺社會上嘅身份」<br><br>囝囝咁英，身為媽咪嘅四太梁安琪會唔會讚吓個仔嘅行為呢？四太回覆《蘋果》：「我唔會表揚佢，不過都認同所有服務行業都應該要對客人有平等對待。」雖然四太冇讚出口，但佢個心應該讚咗猷君。</p></body></html>