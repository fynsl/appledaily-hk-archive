<html><header><meta charset="utf-8"><title>智取大市：資源股vs科網股 - 晉佳</title></header><body><h1>智取大市：<br>資源股vs科網股 - 晉佳</h1><p>今次上落市嘅形成，主要因為股市升到一個時間，未能夠辨別之後嘅宏觀經濟形勢，內地通脹谷得起？谷唔起？主宰股市往後升定跌，未開估之前，大路通脹概念股，例如資源商品股，呢段時間上落機會都係五五波，正因為緊貼不明朗嘅宏觀形勢，所以股價chok上chok落。<br>不過，又不可能全體股份同一方向chok上chok落，成交尚算活躍之下，有股票能夠漠視通脹形勢，有資金順勢買上去，市場選擇不多之下，唔排除一直狗衝呢類股票，呢個亦同供求有關。呢類股最適合喺上落市或整體偏軟市況生存，但求氣氛未算太差，就能夠唔理市況，一條氣殺上，炒到貴為止。<br><br>IGG（799）三連棍急升，單日成交去到3.77億，而其餘大隻啲嘅科網概念，連陽嘅美圖（1357）、業績後回吐嘅舜宇（2382），成交隻隻幾億，輪流炒玩法唔係乜嘢秘密。諗番起2013年中至2014年初，科網濠賭股熱潮炒到曉飛，其他港股幾乎完全唔使理，同期恒指都係唔上唔落。歷史係咪重演？仲未見頂？或者咁講，呢段時間喺科網股裏面搵機會，應該好過資源商品股。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>