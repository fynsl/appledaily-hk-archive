<html><header><meta charset="utf-8"><title>魚樂無窮：一單刁兩個憧憬 - 唐牛</title></header><body><h1>魚樂無窮：<br>一單刁兩個憧憬 - 唐牛</h1><p>同得仕（518）上周宣佈，配售4,200萬股新股，相當於擴大後已發行股本9.05%，每股作價1元，集資淨額4,116萬銀。消息公佈後，股價大成交砌上，一度高見1.31元，較配股價高出逾三成。究竟乜原因一個小小動作，令股價出現大大變化呢？<br>同得仕主要從事製造及銷售成衣業務，受累經營環境困難，中期虧損擴大至5,946萬銀，差不多等同上年度全年虧損額。<br><br>下半年會否好轉？睇睇同得仕展望，字眼係「急劇而難以預測的轉變」、「受疲弱經濟的陰影籠罩」、「不斷上漲的生產成本」等，唔講以為睇緊悲情劇，慘！轉勢無望，唯有向其他方向發展，所以今次批股嘅集資用途，係將用作一般營運資金或根據公司投資目標作未來投資，似乎已留下變身伏筆。<br>「咦！同得仕市值得5億銀，有冇得憧憬賣殼呢？」同得仕手頭淨現金近億元，今次集資額其實微不足道，大股東持股卻因此減持至約三成，此刻，我突然想起公司3年前出售觀塘工廈變現，係咪淨身第一步呢？無論如何，一隻殼價未夠嘅概念股，股價較NAV有折讓，值博率係高嘅！<br><br>唐牛<br> http://www.fb.com/tongcow88 <br>本欄逢周二、四刊出</p></body></html>