<html><header><meta charset="utf-8"><title>Hea富生活 ：靠買樓無望向上流 - 郭釗</title></header><body><h1>Hea富生活 ：<br>靠買樓無望向上流 - 郭釗</h1><p>我有個八十後朋友，7年前在屯門以170萬買入400幾呎私樓，按九成攞住20萬就做業主，4年後賣出，賬面賺220萬，結婚後再叠上去換層600幾萬住大啲，樓價升值，自己收入提升之餘，加埋太太份人工，再加按買層細價樓收租，咁就一層變兩層，現持有過千萬物業，別忘了他是由20萬起家。<br>以上故事，相信大家都耳熟能詳，這正是過去數十年香港典型向上流動的致富方程式，無論醫生律師，甚至普通師奶，只要夠膽，以及不是買中浪翠園，過去30年任他們買，揸到今時今日都是賺，差在大賺還是少賺。<br><br>現在年輕人想向上流，眼見樓價升到上月球，近期中資高價投地可謂雪上加霜，低於400萬的上車盤減至不足1,000個，九成按揭或快將絕迹，有業界認為九成按揭貸款額上限，應由360萬，調升至500萬，不過按揭證券公司為免增加風險和加速升勢，無意放寬。<br>借不到九成，上車最平要150萬首期，根據統計處2015年報告顯示，25至34歲僱員每月工資中位數為16,200元，即儲夠首期要不吃不喝7.7年，不是沒可能，有人自稱可以儲105%月薪啦，你做唔做得出大人大姐唔畀家用，仲要阿媽入八達通先？</p><p>建立事業等待機會</p><p>諗番轉頭，我1996年出來打工時，月薪一萬多少少，僅夠供養父母和自己，樓市一樣天咁高，甚麼樓市走勢完全與我無關，跟這代年輕人一樣只能望樓輕嘆。唯一可做的，就是邊建立事業邊等待機會，沒錯，又是「阿媽係女人」，但老老土土，效果最好喎！<br>根據經濟周期，樓市不會只升不跌，一世人流流長，只要成功把握一、兩個轉角機會，財富便有望翻幾番，年輕人或慈父慈母，你們急甚麼呢？<br><br>現階段如果不是結婚生仔有剛性需求，可能唔take action就是最好的action！暫時來說，靠買樓上流的閘門已關上了。<br>有報道指旅遊產品預訂平台Klook創辦人王志豪，曾任職投行、4年前24歲已斥逾百萬積蓄買入半山千多萬單位，但為創業，賣樓套現，你知道嗎？很多人做生意的終極目標就是買樓，可能到頭來他都是買番個差唔多但貴好多的單位，一定有人笑他在安居和戇居之間，選了後者，但如果佢唔戇居，香港就少了一間市值過億的初創公司了。其實，上流方法點只一個呀！<br><br>郭釗<br> http://www.fb.com/heaology.edu <br>本欄逢周四刊出</p></body></html>