<html><header><meta charset="utf-8"><title>中環在線：簡基富自立門戶搞住宅 - 李華華</title></header><body><h1>中環在線：簡基富自立門戶搞住宅 - 李華華</h1><p>提起太古A（019）前大班簡基富（Keith Kerr），地產界無人不識，佢2009年退休，離開工作35年嘅太古，2011年接替賭王出任地產建設商會會長。年逾60嘅佢當然唔肯就咁退休，近年密密低調收樓，噚日正式以自家品牌the development studio（tds）推出首個地產項目。<br>簡基富好耐冇高調現身，佢話成立呢間公司有兩大宗旨，分別係創造獨特設計樓盤，同埋以自己咁多年嘅經驗帶領班後生仔打造高質項目。近幾年都見佢億億聲咁出手，收購唔少屋地同舊樓，家陣在港有4個住宅項目。</p><p>頭炮入場費勢過千萬</p><p>頭炮係上環鴨巴甸街28號，提供40伙，38伙分層單位，清一色1房間隔，實用379至410方呎，另外有兩個特色戶，預計今年8月初入伙。樓盤噚日上樓書，打算下星期開價，仲量聯行指，家陣同區二手呎價超過3萬蚊，咁樣計，入場費閒閒地過千萬。<br>其餘3個項目，包括灣仔堅尼地道33號、九龍塘德雲道6號屋地同上環東街42至44號，但佢今年主要推鴨巴甸街28號。對於唔少中資來港搶地，簡基富講明唔會盲搶。<br>簡基富亦係特首選委，佢冇提名任何人，佢認為，各候選人表現同政綱比起獲提名重要，咁最終投邊個一票，佢話到時咪知囉。<br><br>李華華<br>mailto:LiWaWa@AppleDaily.com</p></body></html>