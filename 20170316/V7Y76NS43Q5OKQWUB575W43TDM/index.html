<html><header><meta charset="utf-8"><title>隔牆有耳：奶媽公開挖角　一夜爆紅薯片智囊肥仔聰　跑馬仔大贏家 - 李八方</title></header><body><h1>隔牆有耳：奶媽公開挖角　一夜爆紅<br>薯片智囊肥仔聰　跑馬仔大贏家 - 李八方</h1><p>七大電子傳媒嘅特首候選人論壇，除咗一地花生，仲紅咗一個人，就係獲大熱林鄭月娥公開挖角、曾俊華嘅前政治助理羅永聰（阿聰）。薯片叔競選團打鐵趁熱，搵阿聰擔當撐薯片叔嘅短片最新主角，令大家睇吓呢位連林鄭都賞識嘅阿聰係何許人，難怪有政界中人笑指阿聰先係大贏家。</p><p>唔做傳媒做政助</p><p>38歲嘅阿聰為傳媒熟悉，皆因佢都係傳媒出身。名校皇仁書院畢業、之後升讀港大法律系，再攞埋新聞碩士，曾經去過英國牛津大學擔任訪問學人，係少數讀法律後委身傳媒嘅精英，喺《明報》工作時，仲短時間由法庭版記者晉至採訪主任，有時仲會執筆寫埋社論。<br>2012年11月，佢正式過檔做薯片叔政助，由嗰時起薯片叔形象一洗頹風，成為民望最高嘅官員，呢幾年預算案演詞中唔少為人記得嘅佳句，都係出自阿聰手筆。<br>阿聰喺挺薯片嘅短片透露，1月19日薯片叔宣佈參選當日，薯片叔睇網友對佢嘅留言睇到喊，好多謝對方願意為香港參選，畀咗呢個機會等大家發一個夢，示範一個政治領袖都可以爭取到香港人嘅信任支持，認為將來每一個從政嘅人，都唔能夠唔正視如何爭取港人支持，佢仲透過短片同薯片叔講，從政嘅人做到乜唔係最重要，而係老百姓點樣記得佢。<br>呢位另類大贏家獲唔少政界好評，同阿聰交過手嘅民建聯立會議員劉國勳都話戥對方高興，「佢唔單止獲老闆認同，連同佢老闆競逐特首嘅人都睇到佢成績喎，仲唔係大贏家？」佢大讚阿聰醒目、爽快兼貼地，最重要都係老闆信任佢，「100%放心畀佢發揮所長」。<br>八方相信就算林鄭重金禮聘，都未必請到阿聰，因為合唔合拍，都好關鍵。薯片叔就喺fb感激佢口中嘅「肥仔聰」喺選戰中畀嘅建議同判斷：「希望在未來5年，我們能繼續一同拍住上！」<br><br>李八方</p></body></html>