<html><header><meta charset="utf-8"><title>【add】紅人主場：蔡卓妍　小富婆格言</title></header><body><h1>【add】紅人主場：<br>蔡卓妍　小富婆格言</h1><p>【紐約專訪】34歲的蔡卓妍 (阿Sa) 手持最少五個物業，以過億身家被封圈中小富婆。早前阿Sa去紐約睇騷兼受訪，分享致富之道在於節儉，還在於奉行媽媽的格言，「阿媽教落女仔一定要有自己嘅空間、財富、興趣，無論有拖拍，定冇拖拍都好，都需要獨立。」單身不寂寞，笑住享受工作與生活，凡事不計較，心中富有最重要，「每個月有幾多糧都唔知，每做一壇嘢究竟有幾多錢都唔知㗎，覺得咁樣做嘢開心啲。」<br><br>撰文：林嘉慈<br>攝影：周樂恒<br>化妝：Natalie Soo of NDNCO<br>髮型：Sing Tam of O4</p><p>蔡卓妍上月去紐約出席時裝周期間受訪，捱冷穿單薄的春夏新裝影街拍，為求拍攝效果，爽快答應由Midtown跑到布魯克林大橋 (Brooklyn Bridge) 追日落。正如這次紐約行，她亦是以靚為先，不在乎酬勞，「因為我真係鍾意衫，鍾意時裝，所以我冇諗其他嘢，想嚟就嚟，想做就做。」她續說：「如果成日都記住每一壇嘢有幾多錢，咁真係太辛苦喇，有時有啲嘢真係興趣嚟㗎嘛！」</p><p>Sa媽幫手理財</p><p>連同前年斥資逾3,300萬購入的大潭紅山半島單位，阿Sa持有至少五個單位，估計每月租金收益逾20萬，加上父母名義持有的物業，阿Sa輕易躋身億元小富婆之列。原以為精打細算是她的致富之道，誰不知她根本不知身家有多少個零，「我完全管理唔到財富，好彩有阿媽，真係覺得我人生最大嘅幸運係有呢個媽咪，佢實在太犀利！」人工直接存入Sa媽戶口，阿Sa每月等媽咪出糧，自己則在消費方面做好本份，「節儉係致富嘅首要條件。我唔係好鍾意買嘢，𠵱家好多嘢都係免費，唔使買。」</p><p>張智霖做媒人</p><p>慳，無非為投資，阿Sa早就入市買磚頭。面對現時的癲價樓市，阿Sa慨嘆入市艱難，「早幾年有錢，會同媽咪睇吓樓，買吓樓咁囉。」<br>Sa媽厲害之處不限於財富管理，還影響囡囡的愛情觀及人生觀，經歷過和鄭中基離婚、和陳偉霆甩拖的阿Sa樂於單身現狀，「好彩嘅就係由細個開始，阿媽教落女仔一定要有自己嘅空間、財富、興趣，無論有拖拍，定冇拖拍都好，都需要獨立，所以我OK㗎，有冇拖拍都OK。」<br>身邊人反而為阿Sa擔心，相識十多年的電影拍檔張智霖也為她做媒人，「佢十幾年前已經開始話要介紹個對象畀我識，到十幾年後拍戲，佢又係話介紹個對象畀我識，仍然係嗰條友！我喺呢十幾年嚟已經識咗嗰個人喇，但你明唔明呀？十幾年前佢話介紹嗰個人我識，到十幾年後我都係唔得嘅時候，就諗到嗰個人幾咁正啦。」靜待上天安排，她反而出言叫朋友不用替她擔心。</p><p>林德信似細佬</p><p>阿Sa在早前煞科的驚慄片《常在你左右》中，與張智霖對手戲最多，新一代型男林德信飾演她的另一半，「林德信個爸爸，同我爸爸好似，我有時叫林子祥做爸爸，所以同林德信合作就好似同細佬合作咁。」拍過多套恐怖片，她覺得拍攝時笑多於驚，「要扮到好驚，但隔籬有燈光組拎住塊反光板，有少少搞笑。」</p><p>欣賞紐約人隨性</p><p>阿Sa去過紐約三、四次，熱愛時裝的她最留意當地人隨性的穿衣風格，「我見過夏天好熱嘅時候，有人着毛毛褸出嚟，戴晒冷帽咁，冬天又見過就咁着個bra top出嚟，總之呢度開心啲。」自己着衫的隨性則在於舒適，主張慎選舒適度高的靚衫，「T恤、牛仔褲係日常首選。」<br>睇騷培養時尚觸覺，阿Sa昨日在廣州出席內地巡唱記招時表示有意設計演唱會主題tee及紀念品，「之前得香港有，今次自己包嚟做，可能會賺大錢。」又謂不如搞side track演唱會滿足歌迷。</p><p>更多精采時尚內容，盡在 http://add.appledaily.com 。</p></body></html>