<html><header><meta charset="utf-8"><title>咖喱牛腩：尼馬當立 - 咖喱</title></header><body><h1>咖喱牛腩：尼馬當立 - 咖喱</h1><p>呢幾年睇巴塞隆拿，都覺得美斯係前線大佬，蘇亞雷斯係負責打頭陣嘅打手，尼馬（圖）就係跟尾嘅細佬。不過，就喺上星期嗰場經典嘅歐聯反勝後，覺得尼馬呢位太子已經夠實力去繼承，甚至搶走美斯嘅王位。<br>上星期場歐聯美斯喺中路略顯平淡，而尼馬就喺左路一己之力帶住巴塞去攻，尤其尾段嗰三球，全部都關尼馬事。嗰陣尼馬所顯露出嘅唔單止係球技，仲有一個人帶起球隊嘅鬥志同領導力，喺技術同心理質素上，都夠晒班做一支頂級球隊，甚至可以話巴塞嘅大佬。喺歐聯後嘅聯賽，尼馬冇出到，巴塞就瀨嘢，竟然輸畀拉科魯尼亞。<br>喺數據上，美斯嘅入球同助攻都仲領先緊尼馬，但再睇細啲，就發現美斯更多負責最後一腳傳波或者埋門，好多連接前後場同埋撕破對手防線嘅工作已經交咗畀尼馬。尼馬唔單止場均傳球多過美斯，佢今季聯賽場均5.4次成功過人，為五大聯賽之冠，場均多過美斯兩次咁多。喺博犯規方面，尼馬場均4.5次，又係五大聯賽最多，場均又係多過美斯兩次。仲有，喺為隊友製造攻門上，尼馬場均2.9次，而美斯只係2.4次。尼馬已經成為巴塞馬力最強嘅進攻發動機。<br>文：咖喱</p></body></html>