<html><header><meta charset="utf-8"><title>女神tea time：手遊股咪漏呢隻 - Fifi</title></header><body><h1>女神tea time：手遊股咪漏呢隻 - Fifi</h1><p>港股近兩日炒到㷫烚烚，加埋「耶姨」加息塵埃落定，大市周四開市衝高300點後，中間震過一轉，但轉個頭挾升400，證明資金樂此不疲繼續玩。<br>手遊股呢期表現可以話係精采，IGG（799）、天鴿（1980）、美圖（1357）近日俾大媽狂掃，你唔好理佢條數，總之大媽識嘅就炒得起。<br>手遊概念股唔止咁少，A8電媒（800）為內地領先嘅移動互聯網音樂娛樂運營商及遊戲發行商，音樂產業喺科網股上概念非常獨特，最出名當然係「多米音樂」；另外亦推出手遊，概念上全中！更重要係內地家下講網紅、講直播，旗下直播平台「映客」紅到爆炸！<br>A8多方發展，但公司得14億市值，仲要本身cash多，至去年6月底止仲有4億現金；對比起天鴿、IGG分別60億及104億仲有耐去追。走勢上連續大升兩日，進逼2月高位，圖靚，醞釀大突破。<br><br>Fifi<br> http://fb.com/lovefrystock <br>本欄逢周五刊出</p></body></html>