<html><header><meta charset="utf-8"><title>假如林鄭做教練 - 陳也</title></header><body><h1>假如林鄭做教練 - 陳也</h1><p>阿仔學校剛剛去過訓練營，一額汗。幸好不是保良局搞，教練沒有亮出刀仔，也沒有罵不達標的學生「唔滿意呀，去佔中吖！」真係好彩，否則嘛，阿仔不服氣，一定還口，到時，會不會被刀仔教練來個血的教訓？諗起都心驚。<br>領袖訓練營不是新鮮事，我念書時未成氣候，輪到阿仔這一代港孩，阿媽我雖然唔buy，但學校唔可以唔去。那家出事的中學，也是「鼓勵」同學必須出席，否則，要簽定退學申請書！學校強制學生做領袖，概念錯得出奇，明明唔識游水（因為極度怕水）夾硬要推學生去做海上歷奇，一人唔過關，全班受牽連被罰。這種訓練，能製造出精英社會領袖？N個政協副主席？<br>天生我材，不一定人人是考第一的材料，教練傲視自己的第一，以第一標準要求團隊下屬以至全香港配合，稍有差誤，就罵人hea，hea要懲罰，捱一刀吧。愛贏的教練，離地的訓練，重度扭曲人格，讓香港出現零個曹星如！學界、體壇、文化教育界甚至司法機構，通通只剩2.0，3.0，4.0！唉，保良局的刀仔教練，被踢爆後會不會自稱是猶太受害人？說學生在fb議論是白色恐怖呢？</p></body></html>