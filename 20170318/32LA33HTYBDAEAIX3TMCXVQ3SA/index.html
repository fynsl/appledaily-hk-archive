<html><header><meta charset="utf-8"><title>【有冇伏？】iPhone加殼變iOS/Android雙面手機　4G版1千蚊玩得過？</title></header><body><h1>【有冇伏？】iPhone加殼變iOS/Android雙面手機　4G版1千蚊玩得過？</h1><p>大家對俄羅斯製造雙面手機Yotaphone 2或多或少會有印象，早前開發商YotaDevies亦透過Instagram帳號表明正在開發Yotaphone 3，但要「自製」一部雙面手機其實唔難，只要加上一個「特製」手機殼就做到！科技公司ESTI Inc.剛在Kickstarter推出一個可謂相當革命性的iPhone手機殼眾籌計劃，這款可用在iPhone 6/6 Plus、iPhone 6s/6s Plus及iPhone 7/7 Plus的「Eye」手機殼唔止是一個內置2,800mAh電池以及提供額外儲存的iPhone殼咁簡單，最神奇之處是在底部加入一塊5吋全高清AMOLED屏幕，並且是行Android Nougat 7.1系統，即是話加入「Eye」手機殼後，iPhone即可變成iOS/Android兩用機！</p><p>手機殼上「Android手機」部份其實有齊MediaTek Helio P20處理器、3GB RAM、16GB儲存等硬件，但鏡頭方面就要同iPhone共用，如想用iPhone主鏡頭自拍時，機背5吋AMOLED屏幕就可用作即時取景，此外亦能夠在機背顯示屏上顯示訊息通知、日期時間及加入圖片。官方介紹時話除可用來Android原生App外，亦能安裝到部份獨家Android App，可透手機殼內的Wi-Fi及插入對應4G的SIM卡下載，除原來16GB儲存外，亦加另外microSD卡擴充至256GB容量。而且Eye手機殼就加入了唔少iPhone本身所無的功能，如紅外線發射器將iPhone當成遙控、3.5mm耳機輸出、設在手機殼下方的NFC以及對應充電，傳聞中要在iPhone 8先會加入無線充電功能。Eye手機殼講到咁天花龍鳳，實則上會唔會有伏？目前都好難講，一來開發公司以往未有任何出貨紀錄，二來Kickstarter早鳥價平得過份，如非4G版只是95美元（約$738），4G版亦只是129美元（約$1,002），預計要到8月才開始出貨，值唔值得用幾百元搏一搏就自行決定好了。<br><br>影片<br> https://youtu.be/lJ-3EhbDWzE <br><br>資料來源：Kickstarter<br><br>文：布偉倫<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily <br></p></body></html>