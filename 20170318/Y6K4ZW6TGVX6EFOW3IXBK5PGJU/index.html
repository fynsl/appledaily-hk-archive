<html><header><meta charset="utf-8"><title>【真果迷機會來了】Apple第一部電腦Apple I　5月拍賣料過90萬美元</title></header><body><h1>【真果迷機會來了】Apple第一部電腦Apple I　5月拍賣料過90萬美元</h1><p>Apple第一部電腦Apple I（Apple Computer 1）相信是唔少Apple收藏家的終極目標，德國拍賣Breker將會在5月20日拍賣一部極之珍貴兼且還可操作的Apple I，唔知各位Apple Fans又有冇興趣？有睇過關於Steve Jobs的電影可能都會約略瞭解Apple初成立時的運作，電腦產品都是由Steve Wozniak研製，Steve Jobs提供意念及負責推銷，Apple 1亦唔例外，最初Steve Jobs及Steve Wozniak都分別要賣出自己的Mini Van及計算機先籌集到資金製作Apple 1，而且當時Apple 1只是一塊底板，並無主機機身，再加上外置的鍵盤、火牛、錄音機及顯示器周邊配件，加添保存難度。</p><p>由1976年推出至1977年9月30日停產為止，Apple I只曾生產過175部，當中只有50至60部仍然保存至今，當中亦只有8部是可以正常操作，而今次拍賣的正是僅餘8部的其中之一。Apple I初推出時售價為666.66美元，約等同今天的2,806美元，但當然付出2,806美元或100倍價錢都難以在2017年買到Apple I。由2012年至今全球共拍賣了5部仍可操作的Apple I，最平購入價都是365,000美元，最高價錢是2014年10月拍賣時所錄得的905,000美元，相信今次價錢亦都會差唔多。<br><br>影片<br> https://youtu.be/wTgyll6IqJY <br><br>資料來源：MacRumors<br><br>文：布偉倫<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily <br></p></body></html>