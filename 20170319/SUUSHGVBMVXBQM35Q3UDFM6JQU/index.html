<html><header><meta charset="utf-8"><title>原來他們是歌手「渠頭」王浩信曾出兩專輯</title></header><body><h1>原來他們是歌手<br>「渠頭」王浩信曾出兩專輯</h1><p>曾經做童星嘅張繼聰，05年以創作歌手出道，但歌手形象就唔係好被大眾受落，搞到佢同謝安琪結婚後，大家仲叫佢做「謝繼聰」㖭，搞到張繼聰好唔開心，仲有過自殺念頭，但係佢喺12年去咗無綫拍攝《老表，你好嘢！》後，事業起色，o依家佢重振夫綱，重奪姓氏，真係可喜可賀！而過往不少男歌手，都因為喺樂壇發展不順，而轉投公仔箱，拍劇殺出另一條血路。<br> <br>鄭嘉穎<br>嘉穎93年入行做歌手，當時佢有「棒球小子」嘅外號，後來發展欠佳而轉戰台灣，幾年來只出過一張唱片。後來唱片公司仲倒閉埋，佢就唯有轉行拍台劇，佢同林志穎、蘇有朋合作嘅《絕代雙驕》，嘉穎就飾演奸角江玉郎，就係咁佢俾無綫注意到，請佢返港拍劇。06年佢憑《天幕下的戀人》榮登「視帝」，後來佢再於11年憑《怒火街頭》演繹Law霸一角再奪視帝寶座。<br> <br>馬浚偉<br>93年參加歌唱比賽簽約華納，與鄭嘉穎同期出道。馬仔出道初期，因貌似黎明，有傳媒就叫佢做「小黎明」，佢第一張大碟以「他不是學友、他不是克勤、他不是黎明」做宣傳口號，一下子同樂壇三位歌手比較，令人覺得佢唔夠謙厚，狂妄自大。結果令佢長期承受歌迷噓聲，同俾歌迷瘋狂攻擊，最後更不被華納續約。95年，獲無綫高層曾勵珍嘗識，加盟大台，成為愛將。<br> <br>曹永廉<br>94年以歌手身份出道，但係發展平平，最後轉投無綫做藝員，2000年憑演出《妙手仁心II》的向眾仁醫生一角，重新為觀眾注意，2006年則參演處境喜劇《高朋滿座》。其後他的戲份也越來越多，成為演出密度頗高的二線小生。去年憑《公公出宮》嘅「細雞」一角奪得台慶頒獎禮嘅最佳男配角。<br> <br>蕭正楠<br>02年喺李澤楷旗下嘅大國文化做歌手，蕭公子更被冠以「翻版鄭伊健」之稱，當時嘅氣勢真係好勁吓，點知佢係一個頒獎典禮中，擊敗競敵麥浚龍獲得男新人金獎時，有傳蕭公子講咗一句「邪不能勝正」，而得罪咗Juno嘅老竇麥紹棠，其後蕭公子就被全面封殺，避走大陸。直至08年，佢先簽約大台成為旗下藝人，發展都算順利，一劇接一劇，最大嘅收穫當然係搵到黃翠如做女朋友啦！<br> <br>王浩信<br>王浩信因一次去唱卡拉OK而被發掘，05年正式簽約Neway Star，成為歌手。不過星途就真係麻麻，06年出過兩隻專輯之後就消聲匿跡。直至08年約滿轉簽大台，王浩信亦都有密密有劇拍，而初時佢主要都係飾演配角，喺2012年嘅《名媛望族》，其中一幕佢仲畀飾演佢爸爸嘅劉松仁怒摑，仲摑足13巴，仲因為咁而令佢開始成名。仲係去年一嘗男主角嘅滋味，喺《樓奴》做男主角，而佢今年仲因為喺《EU超時任務》飾演渠頭人氣急升㖭都咪話唔巴閉！</p></body></html>