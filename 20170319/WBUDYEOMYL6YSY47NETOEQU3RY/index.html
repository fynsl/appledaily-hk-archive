<html><header><meta charset="utf-8"><title>【飲食籽】洗曬六次吸日月精華　塔門紅菜變金黃色花心機</title></header><body><h1>【飲食籽】洗曬六次吸日月精華　塔門紅菜變金黃色花心機</h1><p>【飲食籽：識飲惜食】<br>塔門名物，還有春天限定的紅菜，都是塔門獨有的，近年出產量卻越來越少，有機會步塔門鮑魚後塵而近乎絕迹。</p><p>春天到塔門，會見到空地有七彩繽紛的畫面，像曬棉被般，不過是攤在地上，布上有紫紫黃黃、像紫菜的海藻類，很是漂亮。「我哋自己摘、自己曬紅菜，乜都係親手摘，紅菜係塔門、高流灣先有，其他地方都無，一年只得三個月有，大概係一月至三月。」石十妹說。十妺姐是吉澳水上人，丈夫是塔門水上人，是少有仍留在塔門生活的水上人，她平日經營士多，每年都會曬紅菜賺外快。「我由七幾年做到𠵱家，由後生做到老，到𠵱家就快行不了到，嗰時每斤賣幾十元，𠵱家賣到好貴，幾年前都係每斤賣幾百元，𠵱家產量少，又多內地人大量收購，每斤炒到$1,800至$2,000。」<br>紅菜是海藻類的一種，由於漁民長期在陽光下暴曬，紅菜有清熱解毒作用，是水上人的良方妙藥。「百幾年前，我阿爺嘅阿爺都係用紅菜來醫病，舊時無醫生，都係用來醫病，牙痛肚痛感冒有乜唔舒服，都會沖兩杯來飲。」紅菜生長係石面上，要待潮退才可摘取，十妹姐的親戚杜英逢假日亦會幫忙，更帶我們到塔門海邊走一轉。「通常大浪地方先有，石滑一定要赤腳行，所以好容易搞到損手爛腳，浪一打埋嚟，成身濕晒，又危險，如果馬步唔穩，會跌埋落海，所以都無乜人做。」英姐說。那為何這樣辛苦都要做？「我都是賺吓外快，平日無乜嘢做，如果俾仔女見到會鬧我啊！」十妹姐說。<br>摘完要拿去曬，這個是花工夫。剛摘的紅菜帶深黑色，要經過至少六次，吸收日月精華，才變成金黃色，是水上人的心血。「洗完又曬，曬完又洗，洗到變白變靚為止，要曬成個星期先得，每日要洗兩次水。」十妹姐說，最重要是曬完後會縮水。「這個看起來好多，可能曬完十両都無，得番六両左右，呢個都勉強曬到一斤。」她指着地下的紅菜說。「前幾年每年都採到幾十斤，今年20多斤都沒有，可能海水無以前咁乾淨，唔少內地漁民又見賣得好價來摘，呢行都無得做。」紅菜本身無味，用蜜糖或鹹檸檬以滾水沖來飲用便可。市面上買不容易，不妨到塔門走一轉，不少街邊婆仔檔會賣得較便宜。</p><p>記者：何嘉茵<br>攝影：梁志永<br>編輯：梁浩維<br>美術：孔文彬</p></body></html>