<html><header><meta charset="utf-8"><title>馮盈盈爆粗罵特首蔡思貝虛報學歷最轟動</title></header><body><h1>馮盈盈爆粗罵特首<br>蔡思貝虛報學歷最轟動</h1><p>去年落選港姐單文柔，被《蘋果》踢爆佢同陳展鵬上山頂喺車廂食嘢兼傾偈後，就即刻被高層樂易玲召見，仲有可能隨時被foul出兒童節目《Think Big天地》，認真慘豬豬，而過去亦有唔少曾參加香港小姐嘅靚女，因為唔同理由，慘被大台高層召見。<br><br>馮盈盈<br>去年港姐冠軍馮盈盈，當選後被網民「翻舊帳」話佢曾經喺社交網站粗口橫飛鬧爆警察同特首，事後佢出席港姐領獎活動，馮盈盈直認有俾高層照肺，仲話自己會經一事長一智，但網民就封咗佢做「粗口港姐」。<br><br>龐卓欣<br>15年港姐龐卓欣，就同中學同學麥明詩一齊參加港姐，可惜佢就輸咗比麥明詩，只得亞軍，點知佢就玩小學雞，夾埋季軍郭嘉文杯葛麥明詩，唔約佢一齊去食雞蛋仔，搞到高層即刻要召見龐、郭二人照肺。<br><br>蔡思貝<br>13年港姐亞軍蔡思貝，於15年被《蘋果》踢爆佢虛報學歷，話佢透過國力書院報讀菲律賓一間大學學士課程，但佢只係用咗兩個月就極速畢業獲頒證書，事後佢急急被高層召見。後來當時仲係無綫企業傳訊部副總監嘅曾醒明就話事件唔會影響佢港姐嘅名次。<br><br>張名雅<br>12年港姐冠軍張名雅，喺13年俾傳媒影到佢同落選香港先生吳雲甫攬腰搭膊頭夜蒲蘭桂坊後，即被高層召見，雖然當時冇話唔俾佢拍拖，但就要佢注意言行囉，而好快佢同吳雲甫玩完。去年仲同圈外律師男友蔡錦豪結婚，婚後兩個月仲宣佈懷孕。</p></body></html>