<html><header><meta charset="utf-8"><title>【萬三蚊學溝女】抄筆記學覆WhatsApp　毒男：我認為值得！</title></header><body><h1>【萬三蚊學溝女】抄筆記學覆WhatsApp　毒男：我認為值得！</h1><p>「唔係我哋攻心計，而是社會咁樣諗。我們只是按社會市場需要，惟有接受現實。」談及溝女攻防時，奇諾戀愛心理教室創辦人劉奇諾（Kino）如是說。</p><p>以約會大師自居、美國NGH註冊催眠治療師Kino，約六年前創辦戀愛教室，打正旗號教溝女，近年每兩個月開班一次，長開長有，四堂學費最高更達$12,800！呢個價錢大概等於大學畢業生成個月人工，究竟有乜咁把炮？<br><br>睇睇課程大綱，課程包括初相識「邂逅篇」到熟絡後「關於管理」都有教，一共四堂，合共24小時課程外加speed dating，平均每小時超過$533。有人話呢個價錢好貴，Kino回應指：「其實好多男人追一個女仔，拉筋拉了12萬（註：指有苦主被女健身教練以『幫你拉筋』游說入會）；送電話畀女仔做生日禮物，仲未喺埋一齊，每年送$7,000都有。我成日話，一個男仔俾女仔呃都唔止呢個數字，對整個人生溝通而言，唔係一個好大嘅數字。」<br><br>記者趁上課日到場採訪，當日十多位學生唔算踴躍，只見大家默默抄筆記，似足補習天王公開考試前上的雞精班。Kino說：「其中三分一上課後較勤力的學生，下課後會練習的，也會有女朋友。」練習？原來每堂課後都有「功課」要做，輕則試食餐廳，重則攞女仔電話「抄牌」亦有。<br><br>不過講到整個課程最值錢的一部份，他卻說是日常輔導。「唔識覆WhatsApp，我會請佢截圖上群組。我通常會問學生，你會點答，先講三個答案。如果他說一些很毒的說法，或很變態的，便先制止他，第一步先糾正他的思想錯誤。」覆WhatsApp咋喎，可以有幾變態？「我試過學生話有女仔養了一隻倉鼠，send咗張相畀佢，好可愛。但你估都估唔到佢點覆，佢話：『放心啦！你帶佢出嚟，我唔會食咗佢㗎！』呢個講法，乜咁恐怖！」喺街上搭訕、覆message都有得教，但咁樣上堂，係咪真係有用？<br><br>不願上鏡的學員Andy，2015年已經上過堂，採訪當日算係「補鐘」，「只論結果，佢真係成功為我增加異性緣，從結果上看，我一定認為他值得。」有穩定女朋友？「依家喺單身狀態下再回來上課，精進自己技巧，將來為下一段感情努力。」嗯，祝君好運。<br><br>記者：黃樂雯<br>攝影：徐振國、王國輝<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily <br></p></body></html>