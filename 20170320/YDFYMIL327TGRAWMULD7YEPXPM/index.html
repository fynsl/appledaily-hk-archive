<html><header><meta charset="utf-8"><title>智取大市：邊破頂邊玩謝你 - 晉佳</title></header><body><h1>智取大市：邊破頂邊玩謝你 - 晉佳</h1><p>過往恒指破頂，大多數好好炒，唔係雞犬皆升，都起碼升股多過跌股，搵食絕不艱難。不過，上星期四突如其來喪衝近500點，表面睇指數大好形勢，其實商品資源股之類嘅升市主力板塊動力大不如前，恒指大陽燭之後嘅星期五，再升多21點，但靠騰訊（700）、中移動（941）頂住指數，頭先講嘅商品股？中鋁（2600）打回原形，年頭係威係勢嘅汽車股殺個片甲不留。<br>與此同時，美圖（1357）飛上外太空，再數爆升股，新秀麗（1910）、冠捷（903）業績好急升破頂，後面兩隻，散戶投資者一向少理。以近期熱門股計，近兩日冇幾多隻賺大錢。今次破頂係少有地難玩，所以更加要平常心看待，升唔太興奮、跌唔太恐慌，去留決定或許更冷靜。<br><br>冠捷舊年第三季除稅前盈利3,190萬美金，已經顯示turnaround，第四季仲升到4,395萬美金，單計下半年每股盈利都11.8港仙。有別於舊年上半年毛利上升地蝕錢，舊年下半年喺毛利下跌情況下賺錢，繼續以縮規模去爭取盈利，需知道削成本係遠比開源容易做，冠捷未來keep住盈利表現，相信難度不大。績後單日爆升13.5%，證明投資者取態較幾個月前樂觀，中長線繼續係唔錯選擇。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>