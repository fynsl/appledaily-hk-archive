<html><header><meta charset="utf-8"><title>2.0更叻走數 - 陳也</title></header><body><h1>2.0更叻走數 - 陳也</h1><p>薯片落區，市民跨區撲去撐場，合照並大呼「薯片加油！我唔想移民！」過去20年，有無高級公僕試過這種奇遇？真係見過，就只得鬍鬚曾一個！這是公關發功？不，你睇出錢塞俾警隊那位乜太夠有公關幫手，結果點？潑婦獻醜，辣臭男子漢！如果警隊落疊，以後仲使當差！幸好黑金被攔下來，而林鄭約見紀律部隊，唯有警隊以政治中立婉拒。關鍵時刻，警隊並無被西環代言人牽住鼻子走，保住理性，沒有把警隊低殘的聲譽再往谷底推，好險！<br>握票的八百個建制選委，幾多個會暗票投薯，值得期待。建制生意人，盲撐林鄭，等她還人情債，這種投資，蠢過羊牯！2.0更識走數，反口成癖，唐營上次滑鐵盧輸凸，五年後以為泊到好碼頭，大力過票，到林鄭當選，以其經常「錯不在我」下屬跳船大控訴的個性，反臉不認賬絕不為奇。到時這些大小老闆還要等N個五年才翻盤，這五年林鄭大開方便之門，中資長驅直入癲標掃晒靚地，你們有命等下去嗎？望着啟德大片染紅的港地，還幻想約2.0坐你隻遊艇出海食雞粥？嘿嘿嘿嘿！</p></body></html>