<html><header><meta charset="utf-8"><title>細奀時代：炒股要跟中資鬥癲 - 阿飛</title></header><body><h1>細奀時代：<br>炒股要跟中資鬥癲 - 阿飛</h1><p>所謂狹路相逢勇者勝，以香港人審慎的性格，北水南下的最終結果，只會是港資在資產市場中被嚴重邊緣化。中資搶地不計成本，賣樓又未建立品牌，條數一定計唔掂，但是否有錢賺只是其次。<br>中資的算盤是走資，不介意付出高成本，為求摸熟香港市場運作的關鍵，逐漸建立品牌。而港資手上項目賣完一個少一個，只會逐漸被逼轉型成為收租佬。<br>在股票市場，中資出手亦凶狠得多，炒高幾倍，再急插三成，升到你唔信，然後貪心一跟又中伏。上落幅度之大，炒慣幾格牛熊證的香港人怎樣會接受得到。至於香港傳統的細價股，莊家寒酸，又無故仔講，慢慢就會被人嫌棄唔夠刺激，流失投機客。<br>目前情況繼續落去，義無反顧的龍頭股會太貴，炒極唔起的衰股無謂買，波動太勁的概念股唔夠膽入市，於是香港股市投資者，處境就會和現時的地產商一樣，有無從入手的問題，惟有穩穩陣陣揸cash等股災。</p><p>唔夠膽賭被邊緣化</p><p>問題是國內投資者的取態，假如似海航般勇猛，股災出現的機會率便不高。不妨看一看A股市場，一早圍威喂，自己友揸晒，雖然是無力炒上，卻可以像殭屍一樣維持在極度偏貴的水平。相比之下，港股估值至少較低，一旦完成轉莊，由國內人打骰，守住目前水平甚至再高一兩成，其實並非太難。<br>如果只想穩穩陣陣，最終結果一定慢慢沽貨最後成手cash，再尋不到機會入場，無論如何，應該要保持一個貨底，以免一旦真的出現中資話事，大時代2.0的時候後悔莫及無得追，何況就算衰極看來也有個譜。<br>炒股票的態度亦應該改變，計到數好似好抵的香港中小型股可免則免，太過細根本不合中資口味，要炒便要和中資鬥癲，波幅大就惟有炒細啲，又或者走位密啲，當然唔容易贏，但至少會有得炒。<br><br>太多人是百彈齋主，嫌升得慢，嫌波幅大，嫌唔夠平，如果樣樣合心意，唯一可能是市場當時太驚又或者股票本身有伏。由於今時今日已經好難會太驚，平嘢多數有問題。既然明知中資勢凶夾狠殺到香港，又何妨殺出去博過。<br>唔夠膽賭，就注定被邊緣化。如果想增加勝算，不妨多加研究2015之前的A股走勢，當年未曾大升之前，情況和現時港股差不多，應該有助了解他們的套路。<br><br>阿飛<br>本欄逢周二刊出</p></body></html>