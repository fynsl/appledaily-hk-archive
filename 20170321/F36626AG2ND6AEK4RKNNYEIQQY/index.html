<html><header><meta charset="utf-8"><title>七級偽術：其實我都好攰 - 彭瑪莉</title></header><body><h1>七級偽術：其實我都好攰 - 彭瑪莉</h1><p>休息、工作、再工作……<br>但實情是休息永遠不夠，工作永恆過多。日復日，曾經，下班之時收音機播的是《恬淡情懷》，後來漸漸變了《音樂情人》，最近竟然成了《講東講西》。一邊聽，一邊覺得荒謬，唔，那是說該日工作已近十六小時，我想我也有資格說攰。<br>然而再攰，你總得敬業樂業做下去，再攰，你也只宜向伴侶撒嬌，向老死訴苦，總不成以此為理由，推掉公務約會吧？<br>和人吹水，講到林鄭公關係咪專登整蠱佢，冇理由唔知以攰再度推辭唔入天水圍會出事箒，唔通好似花生友話齋，班公關仲嬲緊阿聰單嘢，故意畀啲顏色佢睇？<br>唔係啩，Mary傾向相信行家好專業，不會立心同client攬炒。問題是林鄭那個粒粒皆星的選舉辦架構係點，邊個先係發言人，恐怕行家也搞不清。<br>Mary眼見淨係傍住林鄭出席各式場合的助手，由公關大姐、前高官數落去，起碼有五、六個叫得出名的公關大員，走馬燈一樣，叫人眼花撩亂，其實佢哋點分工、點決策先？這裏還未計在多個其他活動出現過，由各大企業、地產商派來客串的公關及高層，簡直可以話人滿之患。<br>但人多不一定好辦事，像天水圍這一役，最根本的問題不是用乜藉口去推，而是點解認為可以推？不是第一次食言，是推完又推，任何人都feel到你對人家根本毫不重視，feel到你不曾當過人家是priority，競選期間，你居然選擇咁赤裸暴露自己的底牌，而你身邊竟冇一人對你加以勸諫，我想這種離地和欠缺願意向她無底線死諫的班底，就是林鄭的悲哀。<br>噢，還是這樣，有人勸過，她一意孤行？唔，成日咁多災難，你唔攰我都攰。<br><br>彭瑪莉<br>mailto:marypang2015@gmail.com</p></body></html>