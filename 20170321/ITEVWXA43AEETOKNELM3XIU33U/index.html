<html><header><meta charset="utf-8"><title>中環在線：譚校長新歌賀謝瑞麟80大壽 - 李華華</title></header><body><h1>中環在線：<br>譚校長新歌賀謝瑞麟80大壽 - 李華華</h1><p>謝瑞麟（417）今年好多喜事，撞正今年公司上市30周年，兼創辦人謝瑞麟80大壽。謝瑞麟縱橫珠寶界多年，聽公司內線人講，唔少人叫佢做「珠寶工藝界校長」，咁要賀佢大壽，自然要搵樂壇校長譚詠麟唱歌賀吓佢喇！<br>據知，謝瑞麟周日舉行生日晚宴，譚校長唔係就咁去唱首歌咁簡單，仲搵埋著名音樂人嚴勵行（Johnny Yim）同填詞人簡嘉明特別創作首粵語主題曲《不朽傳奇》。<br>公司話未有譚校長唱歌嘅片睇，華華就睇咗歌詞，頭幾句「鑽飾金飾融會著記憶，愛的心跡」都同業務幾夾，加埋「跌低必須爭氣，贏人生的福氣」都講盡公司近年經歷好多風風雨雨，點樣翻身，難怪話要憑歌將謝瑞麟嘅精神傳承落去。</p></body></html>