<html><header><meta charset="utf-8"><title>【馮仁昭四圍超】阿倫勸關淑怡　「睇嘢角度要扭正 」</title></header><body><h1>【馮仁昭四圍超】<br>阿倫勸關淑怡　「睇嘢角度要扭正 」</h1><p>譚詠麟前晚同區瑞強、森美等喺尖沙嘴出席謝瑞麟80壽辰晚宴，提到關淑怡（Shirley）涉嫌刑事恐嚇同普通襲擊被捕事件，佢話好耐冇同Shirley聯絡，有傳Shirley財困？阿倫語重心長話：「成個珠江三角洲嘅人對佢嘅歌都好熟悉，佢嘅歌好有實力，咁多歌迷，咁多金曲，珠三角有過億人口，好多人都聽廣東歌，佢要的起心肝。」阿倫坦言唔知Shirley有乜心結，有乜諗唔開，但其他人係幫唔到佢。講到話志偉幫Shirley解決財政問題，阿倫即衝口而出：「梗係，志偉係佢老竇喎！」</p><p>要照顧自己</p><p>阿倫以前都勸過Shirley，仲係好關心嗰隻，佢話：「勸都唔係今時今日嘅事，以前出嚟已經叫過好多次，個人放鬆啲，佢要照顧自己，其他人唔提點得太多，要自己面對。同佢講過唔好成日都咁騰雞，唔係個個都對佢唔好，睇嘢嘅角度要扭正啲。」有傳Shirley住嗰間酒店房，對佢cut水電，阿倫有啲愕然話：「點可能咁，如果真係唔租可以叫佢走，唔使cut水電，使唔使門口放煙攻佢呀！」<br>撰文：馮仁昭</p></body></html>