<html><header><meta charset="utf-8"><title>魚樂無窮：炒完美圖炒乜好 - 唐牛</title></header><body><h1>魚樂無窮：炒完美圖炒乜好 - 唐牛</h1><p>北水炒股一向瘋狂兼來去如風，美圖（1357）昨早段再升近三成，市值逼近千億，但午後卻一瀉如注，埋單倒跌一成，大成交高開低收，加上連日炒到七彩，點計都要唞唞吧。<br>係咪嚟緊都唔使買科網股？如果有堅實業績支持，實在唔怕買，今日推介嘅金蝶（268），正正係板塊中堅份子。集團主打企業管理軟件（ERP）及雲服務業務，最新全年盈利大增1.7倍至2.9億銀人仔，毛利率進一步上升，強攻的金蝶雲預計明年可收支平衡，料成為未來增長最大引擎。<br><br>無他，全國兩會講明加快大數據、雲計算及物聯網應用，金蝶完全食正條水，騰訊（700）、華為、萬科（2202）都係佢嘅客仔，實力可見一斑。<br>金蝶貴為港股通成員之一，最新北水持貨量1.2%，總值1億多，隨手執隻科網股IGG（799）睇，北水持貨總值接近5億銀。金蝶今年累升約兩成，IGG搶高五成，資金換馬金蝶變得理所當然。<br>講多樣嘢你知，公司放榜後連環出手回購，低位有埋真金白銀盤支持，隨時成為北水下一輪瘋搶對象，𠵱家唔買等幾時？<br><br>唐牛<br> http://www.fb.com/tongcow88 <br>本欄逢周二、四刊出</p></body></html>