<html><header><meta charset="utf-8"><title>金手指：真港獨如箭在弦？ - 孫柏文</title></header><body><h1>金手指：真港獨如箭在弦？ - 孫柏文</h1><p>由成個政治局常委數落，都用洪荒之力推林鄭月娥，真與否，佢哋起碼交足戲。不過如果下周日係普選，三候選人中，曾俊華贏硬。<br>我哋點解揀支持曾俊華？除咗可打消移民念頭外，因知你中央冇藉口reject佢。有管治經驗、叫香港人接受八三一、連廿三條都肯推，你中央都reject呢個選擇？即係同香港人完全冇彎轉。<br>用軍靴踩住普通人嘅喉嚨，預咗。不過，有如蠻族洗劫羅馬般，連香港嘅權貴都要一樣被奚落。李嘉誠都已搵咗做人大代表嘅李澤鉅，交足功課咁提名，居然都唔覺夠，係都要搵埋李澤楷出來。連一路挺現制嘅人，留一步都唔畀。<br><br>問題係，香港集體EQ更高，都有頂你唔順之日。士可殺，不可辱，你勒得住啲要繼續搵食嘅人，不過點對付百萬計上咗岸嗰啲？我哋錫命，唔等於唔識同你玩。如果要死，相信可外判畀大把其他地方嘅人，結合我哋提供可敵國嘅財力同宇宙級人脈網絡，真係煩到你暈。呢個潘多拉盒子，得番千二人㩒得實唔打開。之前啲港獨派超業餘，禮拜日後嗰啲？You ain't seen nothin' yet。<br>當然，我幻想呢場係場精心大龍鳳。中央為我哋上齣「畀面記」，特登撐個死士，仲要係根據佢哋寫嘅《基本法》方法，暗票射低咗，一鋪贏番晒港人對一國兩制嘅信心，港獨之念深埋黃土。而「代價」就係一個撐八三一、推廿三條嘅特首。呢場博弈，唔通就係豪賭千二香港權貴，有冇pride嘅底線？呢刻，似瞓身買咗金多寶，待開，畀我發吓夢吧。<br><br>孫柏文<br>獨立股評人<br> http://www.fb.com/shuen <br>本欄逢周二刊出</p></body></html>