<html><header><meta charset="utf-8"><title>大棋局：中美打汽車貿易戰 - Mr. Tregunter</title></header><body><h1>大棋局：中美打汽車貿易戰 - Mr. Tregunter</h1><p>上星期五汽車股突然被洗倉，吉利汽車（175）、長城汽車（2333）等分別插近一成。汽車股被洗倉原因眾說紛紜，但星期日美國Axios、CNBC等多個媒體引述一個消息，特朗普準備同中國打汽車貿易戰。<br>特朗普競選前嘴炮許下不少承諾，有兩項對全球經濟最重要嘅事現時仍未見端倪，一為邊境稅，另一為減稅計劃。兩項都屬於引導美元回流同時打擊他國對美國貿易嘅方法。有關報道指現時中國對美國出口汽車只有少量，中國汽車業想增加銷售量就要嚟美國，而美國對中國企業進入美國市場嘅談判處於明顯優勢地位，所以白宮官員已準備由汽車業對中國開波。<br>現時美國對進口汽車只收2.5%關稅，但美國對中國出口汽車要畀25%關稅。換句話，美國汽車運去中國賣會顯得好貴，但中國汽車運去美國賣會顯得特別平。因為呢個原因，2016年中國2,750萬架新車銷量中，有96%都係中國境內生產。外資要喺中國設廠生產，亦必須同中國公司成立合資企業。<br><br>因此貿易戰一旦開波，相信美國就會做現時中國做緊嘅嘢。例如用提高關稅嘅方法，提高進口中國汽車售價；同時學中國提出「優惠」，只要中國汽車業喺美國設廠生產就豁免徵稅，順便提高美國就業。中國汽車業喺美國銷售所得利潤唔可以完全滙回中國，設有每年限額。中國汽車業嚟美國設廠必須同美國公司成立合資企業，想完全獨資，中國境內就要開放畀外企完全獨資等等。<br>另外值得留意，剛過去嘅星期六G20財長會議結束，閉幕聲明刪除咗「反對貿易保護主義」承諾。過去十年G20會議都有個慣例，就係不斷重複「承諾自由貿易」同埋「反對貿易保護主義」。呢個慣例今年打破，因為美國拒絕簽署承諾。今年G20閉幕聲明改為「努力減少全球貿易過度失衡，促進公平，減少不平等」，頗堪玩味。<br><br>Mr. Tregunter<br>本欄逢周二刊出</p></body></html>