<html><header><meta charset="utf-8"><title>中環在線：四叔孫女搞藝術物業出租 - 李華華</title></header><body><h1>中環在線：<br>四叔孫女搞藝術物業出租 - 李華華</h1><p>恒地（012）主席李兆基（四叔）嘅27歲大孫女李敬恩（Kristine）越來越有大將之風。為配合本星期舉行嘅Art Basel，順便又宣傳佢打骰嘅中環藝術物業項目「H Queen's」，佢最近搞咗個巨型電子屏幕藝術活動，大家行過幢物業就見到。<br></p><p>超高樓底方便擺作品</p><p>Kristine係恒地租務代理副總經理，佢本身鍾意行藝術展，Art Basel、Art Central等都見到佢身影。H Queen's重建後，主要租畀畫廊，為切合需要，整棟24層樓，全部係4米超高樓底，又特設吊臂同活動外牆，方便從外面將大型藝術品、畫像吊運入室內；樓宇結構亦要承受到雕塑重量。<br>呢個項目預計今年底落成，已經租出75%，知名藝廊如Whitestone Gallery、Pearl Lam Gallery、Seoul Auction House都係租客。<br>Kristine點都唔講租金、分成之類，都係賣藥咁話，最緊要個concept好，吸引到藝術家同愛好者。至於恒地其他項目會唔會加入藝術元素，Kristine話要再睇。<br>講到對藝術嘅興趣，佢認為，要keep住去旅行，同其他人傾偈，先可以保持創意。咁Kristine同出名鍾意藝術嘅新世界（017）接班人鄭志剛又有冇交流呢？Kristine答得含蓄，指大家係family friends。<br><br>李華華<br>mailto:LiWaWa@AppleDaily.com</p></body></html>