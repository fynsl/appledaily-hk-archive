<html><header><meta charset="utf-8"><title>慧嫻個唱揭戀上攣男鄺祖德衝出嚟認</title></header><body><h1>慧嫻個唱揭戀上攣男<br>鄺祖德衝出嚟認</h1><p>現年51歲嘅陳慧嫻，有學識、有唱功，眼大大又靚女，事業很OK，但情路硬係多波折，眾所周知，喺佢仲做緊歌手嘅年代，戀上唱片監製歐丁玉，可惜慧嫻於1990年要去美國讀書，同歐丁玉分手收場，結束6年情。<br><br>畢業後回流返香港嘅慧嫻，喺1995年戀上因工作關係認識嘅形象設計師張卓文，可惜呢段情又係拍咗6年後劃上句號。慧嫻後來喺受訪時提到同張卓文分手後，試過患上焦慮症。有指慧嫻因焦慮症求診時，認識主診醫生謝國麟，其後共墮愛河，但到06年兩人決定斬斷5年情絲，慧嫻甩拖後一度情緒不穩兼暴肥。<br><br>到前年6月，慧嫻參演填詞人潘源良「最愛潘源良是誰作品展」時向對方自爆：「我80年代係暗戀過你。」嚇到潘Sir譁然：「80年代上世紀。你早響嘛！」<br><br>不過，要數慧嫻最「出位」嘅一段「戀情」，係佢舊年喺紅館舉行個唱時，自揭dry足10年終遇上心儀對象，已屆半百嘅佢鼓起勇氣直接向對方求愛，點知遇上攣男，慧嫻當時直言：「聽到嗰一刻猶如晴天霹靂！10年冇開齋，一開齋就遇到Mr. Impossible！」<br><br>原本慧嫻冇開估，都冇咁快有人知道Mr. Impossible嘅身份，點知男歌手鄺祖德就衝出嚟「自首」，佢喺自己個fb打破沉默，以大篇幅回應，並直認與慧嫻拍過拖，但有感雙方年齡相距太大（鄺祖德細過慧嫻12年），加上家人有意見，所以決定分手。仲講到慧嫻開騷期間，佢亦特意同家人去法國滑雪，似係避開女方。不過鄺祖德呢番回應，換嚟慧嫻話佢「無厘頭」，網民亦批評鄺祖德冇口德，更加人指鄺祖德喺戀情「曝光」之前，仲喺社交網交貼佢去探慧嫻班嘅相，擺明係借女方宣傳。</p></body></html>