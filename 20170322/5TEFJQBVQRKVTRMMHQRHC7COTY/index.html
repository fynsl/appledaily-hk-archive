<html><header><meta charset="utf-8"><title>億萬身家富豪排「頭等隊」買唔到匯璽嬲爆</title></header><body><h1>億萬身家富豪排「頭等隊」<br>買唔到匯璽嬲爆</h1><p>最近地產界流傳一個有錢佬都買唔到樓嘅個案，循例自稱真人真事，但內容嘅痴線程度，同希特拉都Cut唔到有線差唔多。<br> <br>話說某有錢佬（下稱M君），好鍾意「某個名牌發展商嘅一個鐵路站上蓋樓盤」，一心想買好多間四房單位，但礙於發展商賣樓規定，最多都只能買三間，咁佢唯有照入票喇。<br> <br>懷住興奮嘅心情去到賣樓當日，M君去到現場先發現原來好多、好多、好多好似佢咁嘅富翁都想掃貨，先心知不妙。拎住38號籌嘅M君，望住消耗板啲四房單位畀人不停掃走，「心裡面又驚又緊張」，去到36號籌果時仲要賣晒。<br> <br>差啲先買到樓嘅M君深深不忿之下就埋怨代理，代理就神回應佢：「A1組有270組客登記，你抽到咁前已經好好，樓下仲有200幾個億萬富豪，連上黎望下個消耗板嘅機會都無，佢地至少都買6,000萬嘢㗎，仲有幾百組A2組買家，至少買3,000萬嘢，連抽籤機會都無呀！」<br> <br>呢個個案講緊嘅幾乎喺新地(016)星期六南昌滙璽賣樓嘅情況。當日幾百個有錢佬一大早就要ICC做登記，連大手客都要分等級，會買2間四房排頭等隊，叫A1組，而2伙低層四房折實價夾埋的確要半億左右。<br> <br>至於淨係想買1間四房加多間其他戶型嘅叫A2組，預算又真喺大約3,000萬。呢批身家至少幾千萬、甚至過億嘅A2組有錢人，星期六一大早就到ICC登記，然後過幾個鐘就被通知無晒單位畀佢地買，白白等咗一個朝早。<br> <br>據出席A組揀樓的前線經紀透露，當日大手客時段都幾百人到場，但到中午12點半，突然有批客一窩蜂散水，原因是A組限定買家一定要買最少一伙4房，當A組59伙的4房戶全數被認購後，即是無4房單位做膽，不可以再繼續揀樓程序，繼而先開始B組(購買一間的客戶)揀樓時段。<br> <br>不過發展商就從來無正式公佈A1同A2組嘅出席人數，所以實際有幾多有錢人撲空，就無從稽考。新地雷霆回應指，如今知道買家取態後，稍後會有適當既安排。被追問是否會預留更多單位予大手客，雷霆僅稱「畀啲耐性喇」。市傳新一批加推單位，A1大手客要買入更多四房單位，詳情有待發展商公布。<br> <br>不過，同一個地方、同一家發展商，響4年前賣九龍站天璽，同樣吸引到大批千萬千萬富翁逼爆狂搶。不過，有個有錢人最終響排完幾次隊之後，終於得償所願，買到天璽加價後的單位，最後響舊年蝕讓三球收場。到底買唔到樓是福還是禍，始終要埋單計數先知。</p></body></html>