<html><header><meta charset="utf-8"><title>中環在線：離地呂志和：儲幾個月糧夠上車 - 李華華</title></header><body><h1>中環在線：<br>離地呂志和：儲幾個月糧夠上車 - 李華華</h1><p>正當大家狂呻今時今日喺香港買樓難，仲要識得投胎，嘉華（173）主席呂志和就有唔同睇法嘞。佢噚日喺業績會後對住傳媒話，大家「畀幾個月頭嘅人工」就夠畀首期；如果有阿爸阿媽幫手，直頭儲都唔使儲㖭呀，講到上車話咁易。<br></p><p>以為仲係畀一成首期</p><p>咪以為呂志和講笑，佢好認真咁同大家計數，指上車盤嘅價應該500萬元以下，首期40幾萬元，加埋供30年同低息，上車無難度。但佢好似唔記得，政府近年不停加辣，就算有按保，500萬嘅樓都要畀兩成首期，即係100萬元，並唔係幾十萬。<br>講到點樣儲首期，呂志和講得仲輕鬆，佢望住班前線記者話「起碼都4、5萬蚊人工喇」。嘩，呢下真係要爆，傳媒出名人工奀豬，好嘞，唔計傳媒行業，普通人有4、5萬人工，點計都冇可能「幾個月頭」就儲夠100萬首期囉，就算唔食唔交租，點都要坐車返工啩，唔通要行路？<br>聽完呂志和講完，話佢「堅離地」應該冇乜人反對，佢又補充話「我哋好似你咁後生，諗都唔夠膽諗自己買樓呀」，佢指，以前一個單位都係幾千銀，𠵱家社會進步咗好多，「你哋着衫都靚咗喇，大家要適應」。<br>咁啱上月嘉華喺啟德嘅嘉匯開賣，最平入場費都超過500萬元，一房低層358平方呎，盛惠585萬元，已經超過呂志和所講嘅上車盤門檻了。<br><br>李華華<br>mailto:LiWaWa@AppleDaily.com</p></body></html>