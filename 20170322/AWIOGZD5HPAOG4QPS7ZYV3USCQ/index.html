<html><header><meta charset="utf-8"><title>自大上司 - 左丁山</title></header><body><h1>自大上司 - 左丁山</h1><p>前高官孫明揚在電台講曾俊華與林鄭月娥兩人之工作作風，指林鄭對下屬要求好高，自己又勤力（呢樣我地都知，林鄭競選小冊子有林鄭詩句：夜闌兼人靜／愛周末上班／靜靜的思考／默默的工作／尋求新突破／享受那片刻的寧靜。）一讀就知呢位上司老闆係工作狂啦，老闆愛在周末返工至夜闌人靜嘅話，下屬隨時會在凌晨三時收到佢電郵，難免心裏唔會乜乜聲。商界都有不少呢類上司，背後俾夥計唱到面黃，怕佢多過怕米貴。<br>莊曾又點呀？孫公話佢比較悠閒，唔會催逼，做佢夥計幾舒服，得人鍾意。李國章又係咁樣對南華早報講噃。阿瑟王話莊曾態度laid-back（放鬆，唔緊張）連帶佢手下嘅局長（點埋名，商務及經濟發展局局長蘇錦樑）都係呢類人，睇吓蘇錦樑幾多甩漏事件就知。既有此惡評，唔怪得CY怒炒曾德成、鄧國威之時，曾經想連曾俊華、蘇錦樑都炒埋。<br>講到laid-back，美國戰後最放鬆嘅總統係艾森豪威爾及列根，最勤力總統係卡達，最緊張嚴控官員嘅總統係尼克遜，偏偏歷史評論都話前兩者對美國有更大貢獻及功績，尼克遜衰咗埋唔到尾，朝七晚十一嘅卡達競選連任時輸畀朝九晚五嘅列根。CY特首比董特、曾特更勤力更少睡眠時間，但民望最低弄得香港社會最撕裂，勤力好辦事？只係理論啫。<br>最近睇曼城與李斯特城及巴塞踢波，對管治有另外一份觀察。李斯特城本來就係人手唔錯嘅中型班，上季憑穩守突擊戰術，爆大冷攞咗英超冠軍，今季賣走中場悍將Kante，截擊力已大不如前，偏偏威水領隊雲尼亞里想升呢，要球員改踢巨型班風格，控球傳球滲入，但班球員有的是氣力及爆發力，欠的是盤傳技術與細膩短傳，變成捨長取短，於是連場敗仗，陷入降班漩渦，泰國老闆見勢色不對，立即壯士斷臂炒雲尼亞里魷魚，由副手沙士比亞頂上。副手坐正，只求贏波，唔敢玩高章，立即恢復後防泊巴士戰術，前面靠快速長傳突擊，果然產生奇效，連三屆歐霸盃冠軍西維爾都擊退，可見管治之術，在乎懂得限米煮限飯之道，唔好趕潮流空談改革，要改變人的思維，並非一朝一夕之事。曼城教練哥迪奧拿名滿天下，過往帶領巴塞、拜仁，皆戰績彪炳，以天價酬金執教曼城，還未熟習環境就趕走頭號門將赫特，跟住要球員打巴塞風格，控球在腳，交叉進攻，但曼城冇美斯，冇恩尼斯達，冇沙維，後防速度亦慢，點踢到巴塞、拜仁足球呀？於是咪成績倒退囉。未來香港新特首若自以為好打得，要有為，改變香港傳統管治之道，急於向北京大後台交成績表，就是危機所在！</p></body></html>