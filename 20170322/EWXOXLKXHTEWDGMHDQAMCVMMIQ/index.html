<html><header><meta charset="utf-8"><title>收市閒情：港鐵教會港人的事 - 千頌C</title></header><body><h1>收市閒情：<br>港鐵教會港人的事 - 千頌C</h1><p>港鐵（066）自1975年立足香港，40幾年嘅建樹，又點止「心繫生活每一程」咁簡單呢？多得港鐵，香港人嘅得着，遠遠超出所慳嘅腳骨力。<br><br>1）港鐵繁忙時段逼爆，人人面貼面。本人比較矮，夏天時啲人大汗叠細汗行入車廂，舉高隻手，嘩！嗰陣味點？咪臭囉，但𠵱家大個女，N年訓練有素，我唔驚啦，抗臭力練成！<br>2）港鐵對港人期望高，最高載客量一直定於每平方米容納6個人，即係150呎嘅單位可以企90個人！咁你明白點解新盤啲單位越賣越細，我哋連港鐵都逼到入去，世上根本冇嘢難到香港人了！<br>3）2007年地鐵出咗個廣告，係咁講「兩鐵合併，車費即減」，當然現時平均本地車資已貴過當年逾15%，過去7年年年加，累計加幅逾25%。你鬧佢呃你？其實港鐵用心良苦，想講你知「雙併貴過單併」呢一個經濟學永恒現象，連經濟學老師都做埋，真係春風化雨多謝晒。<br><br>4）港鐵昨日公佈每程八達通車費回贈3%，取代回程九折。聽落去「正呀！每程都有折，仲唔係減盡生活每一程？」不過，大家都知港鐵最識玩數字遊戲玩formula，個「可加不可減機制」呃咗大家咁多年，大家都學精識計數。<br>當你每程10蚊，舊優惠下，來回加埋係19元，喺新「優惠」下，兩程加埋係19.4元，仲未計今年港鐵好大機會又加價！講真，好在港鐵教香港明白數字遊戲嘅邪惡，唔會再俾人呃。<br>5）睇人口報告，2016年靠港鐵返工返學人數已去到144萬，比10年前多出四成人，成為香港最主要交通工具。不過港鐵呢10年間幾乎年年加價、成日delay、高鐵超支、焗我埋單、蝦我唔識計數，最乞人憎係唔鬧水貨客，反而鬧我個背囊阻住地球轉！不過咁又點？佢食硬你嘅！多得港鐵，香港人條底線先可以越來越低。<br>有優惠本來係好事，但港鐵再多嘅優惠，再多嘅數字遊戲，都抵銷唔到香港人多年積落嘅唔gur。<br><br>千頌C<br> http://www.fb.com/winbigwok <br>本欄逢周三刊出</p></body></html>