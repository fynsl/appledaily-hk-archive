<html><header><meta charset="utf-8"><title>張衞健老婆睇住出世蘇永康榮升爹哋　鄭紹康：恭喜佢</title></header><body><h1>張衞健老婆睇住出世<br>蘇永康榮升爹哋　鄭紹康：恭喜佢</h1><p>現年49歲的蘇永康（阿公）老來得子，前日老婆馮翠珊為他誕下兒子，不過，阿公尚未公佈喜訊，好友雷頌德昨在尖沙嘴出席攝影集分享會卻率先爆響口：「嚟緊都會幫蘇永康影，佢噚日做咗爸爸啦，你哋唔知咩？」</p><p>開心BIG FOUR有後</p><p>據知，阿公原本想待母子出院後才宣佈喜訊，怎知卻忽然被公佈榮升爸爸，惟有昨提早報喜：「好多謝大家關心，小弟的確係榮升咗老竇級啦！母子平安，BB好可愛。第一次做爹哋，心情當然係非常非常感動同開心！新手上任，有啲手忙腳亂，所以請容許大家畀少少時間我，過兩日等我安定下來，先同大家分享我嘅喜悅！」<br>好友張衞健昨在電話說：「我老婆（張茜）特登喺北京返嚟陪佢老婆生仔，阿康仲自己剪臍帶㖭，見到佢戴住手術帽、着手術衫、揸住把鉸剪，真係《妙手仁心》上身。」問阿公有否感動到喊？健仔笑說：「咁又冇喊，我感動到喊，BIG FOUR終於有後。BB手長腳長樣似老母，我即刻放心晒嘞，似阿媽咁咪靚仔。老婆話入產房前，阿公舉手投足依然係架勢，但生完揸住BB手指即刻溫柔晒，我好戥康媽抱孫開心。」<br>另外，曾因三千元侮辱價被阿公數臭的「天下第一關」鄭紹康，昨晚在中環出席Gucci活動表示：「已經託朋友問候佢太太，做完活動等我send個message恭喜佢啦，生BB係開心事，都值得開心嘅。」會否送禮物？他說：「知有朋友夾緊，夾到點解唔夾呢？」是否還嬲？他說：「冇諗呢啲啦，都新一年向前望。」會否致電阿公恭喜以破冰？他支吾說：「呢啲緣份嚟嘅。」</p><p>Wyman改名被拒</p><p>同場的黃偉文（Wyman）戥阿公開心，他透露看過BB相，覺得頭大似爸爸，體重約6磅多，晚上9時許出世，更自爆幫BB改英文名Kelab，但被蘇媽媽拒絕了，他眼濕濕說：「冇得改名都會錫BB，知道佢母子平安真係想喊。」徐濠縈則說：「恭喜蘇家BIG FOUR添丁，第一個男『袋』，祝BB健健康康快樂成長。」<br>採訪：盧妹、羅慧敏<br>攝影：仇志德</p></body></html>