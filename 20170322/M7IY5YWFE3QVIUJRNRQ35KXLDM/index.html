<html><header><meta charset="utf-8"><title>Money Walker：油價跌猶如雙刃刀 - El.</title></header><body><h1>Money Walker：<br>油價跌猶如雙刃刀 - El.</h1><p>「通脹再現」（reflation）題材炒足四個月，不時有警告指就快炒完，但一直都係你有你驚，個市有個市升。不過作為通脹推手嘅油價近兩周回軟，紐約期油唔經唔覺已失守50蚊關，淡友又多個嗌散水理由。<br>油價回軟雖可被視為係通脹放緩嘅警號，但其他商品價格亦不容忽視，畢竟全球物價復蘇係受到整體商品價格上升推動。大行花旗早前就提出三個判斷「通脹再現」題材玩完與否嘅指標，話倘油價重新回落至每桶47美元、LME三個月期銅跌至每噸5,550美元，以及鐵礦石價格每公噸低見80美元，就係「通脹再現」題材轉勢之時。<br><br>雖然喺減產遜預期下，紐約期油一度迫近47美元，但另外兩項由花旗提出嘅指標仍然硬淨。LME約報5,800美元，距5,550美元仍有半成，而鐵礦石價格更呈大漲小回之勢，兼直撲90蚊，兩者都同花旗嘅警戒水平相距甚遠，反映環球商品需求唔弱。<br>綜觀環球股市，暫未視油價回氣為復蘇放緩先兆，整體物價亦未見回軟，通脹基調不變下周期股仍可繼續炒。但同時亦要密切留意油價下跌速度，事關油價下跌猶如雙刃刀，影響可正可反。急跌會令通脹受惠股即時散水，慢跌則會觸發加息預期降溫，進一步刺激股市risk on。<br><br>El.<br> http://fb.com/moneywalkerhk <br>本欄逢周三刊出</p></body></html>