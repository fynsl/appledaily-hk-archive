<html><header><meta charset="utf-8"><title>隔牆有耳：董伯伯愛的呼喚容永祺 - 李八方</title></header><body><h1>隔牆有耳：董伯伯愛的呼喚容永祺 - 李八方</h1><p>明年係人大同政協換屆之時，各路「紅」人點樣爭凳仔，一定好好睇。八方最近聽聞政協圈內有位男版「董抱抱」，董建華唔係用行動而係用說話「擁抱」呢位新貴。<br>話說月初喺北京舉行嘅港澳政協委員聯組會議，全國政協副主席董建華都在席，例牌有班政協委員獲「欽點」發言，專資會創會會長容永祺都係其中一員。有與會者憶述董伯伯中尾段突然話因為仲有時間，可以畀多幾個委員發言，繼而作出愛的呼喚，類似講咗句：「永祺永祺，你在哪裏？」結果容永祺成為全場焦點，人人聚精會神聽佢講啲乜。</p><p>盛傳升呢在望
</p><p>點解董生嗌一嗌可以令在場人士注目？無非因為一直有傳政協換屆時，容永祺係升呢黑馬。其實容永祺連續兩屆獲任全國政協，而佢有份創立嘅專資會近年出產唔少建制派從政者，今屆51個政協選委議席中佢亦佔一席位，盛傳升呢亦未必無因！而喺此永祺傳上位之時，另一永棋陳常委預料退下火線。</p></body></html>