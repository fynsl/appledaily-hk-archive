<html><header><meta charset="utf-8"><title>智取大市：有線背後之盤算 - 晉佳</title></header><body><h1>智取大市：有線背後之盤算 - 晉佳</h1><p>有線電視可能執笠，早前成為焦點，其實九倉（004）想將部份投資物業以實物分派形式分拆上市，都有一定啟示性。點解要實物分派形式介紹上市？唔要IPO，因為介紹上市審批程序較快，一個字，趕！<br>公佈研究分拆前，九倉市值1,900億唔夠，如分拆埋時代廣場同海港城，物業估值點都有2,200億，可谷大九倉市值。雖然介紹上市冇得即時沽貨，但上市後禁售期通常只有6個月，審批進程相對IPO快，時間未必差好遠。<br><br>若IPO上市而九倉減持舊股，就來得太張揚，會壓低估值。如果新公司介紹上市後半年，突如其來賣舊股，肯定沽個價更靚，食得更盡。大家要留意，九倉喺冇detail下都要公佈分派構思，純粹利用有線轉移視線，成功咗！<br>吳光正吼位摸出投資物業，有乜implication？話說吳光正御用經紀哥連頓證券，早年炒新地（016）出神入化，經常低買高沽。九倉分別喺07年11月同11年2月宣佈供股，都成功喺股災前高位抽，次次高位靚沽，眼光極準繩。今次九倉變相減持投資物業，會唔會又一次應驗出現樓災？睇嚟未來一兩年上車買樓嘅人要小心。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>