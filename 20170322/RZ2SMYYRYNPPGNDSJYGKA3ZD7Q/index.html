<html><header><meta charset="utf-8"><title>求驗客手記︰舊隊友教中甲兩場即炒施丹干地出色斑馬</title></header><body><h1>求驗客手記︰舊隊友教中甲兩場即炒<br>施丹干地出色斑馬</h1><p>皇家馬德里同巴塞隆拿兩大西甲豪門，專出金球獎得主，不過意甲冠軍祖雲達斯都有專長㗎，就係專出教練；英國傳媒就心水清，睇番00/01球季嘅「斑馬兵團」，27人大軍名單竟然已經有14位榮升領隊或教練，包括車路士領隊干地同皇馬教練施丹等，但最慘都算係費拉拿，新季教咗兩場就俾中甲嘅武漢卓爾炒魷。</p><p>肥安門生14個教波</p><p>前曼聯領隊費格遜，都算得上桃李滿天下，麾下球員好似曉士同布魯士等都成為出色領隊，新一代教練宗師就可能係「肥安」安察洛堤，00/01年佢帶祖記雖然屈居意甲亞軍，歐聯仲喺分組賽出埋局，季尾離開後就由納比接手，不過一眾子弟兵好多喺退休後就成為咗教頭，計計埋埋仲有成14個。<br>好似干地同施丹咁，前者今季堅威水，好大機會領車路士拎英超冠軍，呢個成就可以追平肥安喇，施丹教緊嘅皇馬，歐聯八強仲會對番肥安帶嘅拜仁慕尼黑，真係好一場師徒決鬥呀。除此之外，射手恩沙基之前都教過AC米蘭，家陣就轉教丙組球隊威尼斯，至於中場鐵漢戴維斯，亦都做過班列特嘅球員兼教練。</p><p>武漢卓爾炒費拉拿</p><p>嗱，家陣唔少出色嘅歐洲教練都會去中國搵食，呢一代嘅祖記都有人搵人仔，好似後備門將林佩拉，教過意丁球隊德東納之後，2012年就跟埋納比去到廣州恒大做門將訓練員。老牌中堅費拉拿，上季中開始擔任中甲武漢卓爾教練，帶球隊由護級邊緣升到第六位，不過強國人耐性真係差啲，武漢開季頭兩場只得一和一負，球隊周一晚就宣佈炒咗費拉拿，真係慘情。<br>其實唔單止前祖雲達斯球員搶手，連祖記教練都好受歡迎，現任教練艾基利由2014年開始帶祖記，已經連贏兩屆意甲，今季都睇怕冠軍在望，唔少豪門梗係爭住搵佢，之前已經傳過阿仙奴想搵佢頂雲格，最近就傳出巴塞隆拿都想搵艾基利接替宣佈季尾離隊嘅安歷基，不過巴塞歐聯八強就會對祖記，唔知呢個係唔係攻心計？</p></body></html>