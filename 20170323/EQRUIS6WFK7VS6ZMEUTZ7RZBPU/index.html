<html><header><meta charset="utf-8"><title>【駁iPhone即變iPad】$769買10.1吋iPad？平板眾籌7小時達標</title></header><body><h1>【駁iPhone即變iPad】$769買10.1吋iPad？平板眾籌7小時達標</h1><p>剛公佈的新9.7吋iPad最平都要$2,588，雖然已唔算貴，但如果話畀大家聽原來$769（99美元）就可以訂到一部新「iPad」，大家又點睇呢？事實上這部名為Superscreen的平板並唔係一部真正iPad，只係一部配上2,560x1,600 2K屏幕的「空殼」平板電腦，但神奇地方在於這塊平板電腦可用上專利無線技術連接手機，將手機畫面以鏡像形式推送到平板之上，而更可以直接在平板上觸控操作，如接上iPhone就可變成一部10.1吋「iPad」，接上Android手機又可變成10.1吋Android平板電腦，官方介紹更話只要Superscreen平板跟手機在100呎範圍內，無論中間有無障礙物都能暢順地連接！</p><p>如果想影相或者想玩Skype都一樣無問題，Superscreen平板都設有500萬像素主鏡頭／200萬自拍鏡頭，而且亦內置喇叭，想睇片、煲劇、打機、聽歌都一樣掂，即是平板做到的功能佢全部都做得到；而且內置電池更可用到12小時，長氣過iPad。不過唯一唔好係Superscreen暫時只是在Kickstarter集資，預計要今年12月先至會出貨，但每部只是99美元，足以彌補遲發貨的不足。由於價錢超平，所以難怪這個眾籌項目推出7小時就已達標，兩日時間已籌到超過500,000美元，是最初目標50,000美元的10倍，而且眾籌時間要到4月20日先至完結，相信集資額再多幾倍都唔成問題。<br><br>影片： http://bit.ly/2mTEwVP <br><br>資料來源：Kickstarter<br><br>文：布偉倫<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily <br></p></body></html>