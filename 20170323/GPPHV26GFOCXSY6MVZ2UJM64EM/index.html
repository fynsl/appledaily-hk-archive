<html><header><meta charset="utf-8"><title>【《蘋果》專訪】25年後俾蟹仔掟落台秋官嗌寶貝仔　世紀團圓</title></header><body><h1>【《蘋果》專訪】25年後俾蟹仔掟落台<br>秋官嗌寶貝仔　世紀團圓</h1><p>鄭少秋20歲入行，一做便半個世紀，不論張無忌還是丁蟹，秋官要幾瀟灑有幾瀟灑，要幾野蠻有幾野蠻。今年是秋官入行50周年，記者請來25年前被丁蟹掟落街的「孝蟹」邵仲衡、「益蟹」陶大宇和「利蟹」郭政鴻跟蟹爸世紀團圓，幾父子一見面興奮相擁，一聲「寶貝仔」，幕幕《大時代》經典場面恍似重現。</p><p>老婆嫌誇罷睇</p><p>邵仲衡最難忘當日拍完聯交所通宵戲後再拍跳樓戲，他說：「本來喺幾十層樓高天台度吊威也，好危險，有乜差池就係咁先，終於第二日搭過個景去跳。」大宇好奇問秋官若《大時代》給他改寫結局，會否再掉幾隻蟹落街時，秋官笑說：「唔掉落去就開唔到頭㗎喎！」<br>秋官一向形象正氣，何以肯接演丁蟹這個野蠻角色？他笑謂：「我係信韋家輝嘅，係有少少冒險，因為我初期做嘅時候，影迷全部反對，老婆反對，話咁誇張唔睇，直至後來重播佢同我一齊睇。」原來秋官跟幾隻蟹仔合作都要承受相當大壓力，秋官說：「要㩒住四隻仔，班友亂爆肚，我話你哋可以亂噏但唔好『叉禍』我條路，畀番條路我行。」</p><p>「運氣最緊要」</p><p>大宇好奇秋官入行50年是抱住甚麼心態繼續堅持努力，秋官說：「我一直好堅持、好有毅力，從排骨秋、面青口唇白、瘦到得半邊人嘅鄭少秋，竟然捱到咁多有代表性嘅角色，做呢行點努力點堅持都好，運氣最緊要。」丁蟹效應已成香港股市現象，有人擔心秋官今年5月28、29日於紅館舉行「半世紀．大時代」演唱會時股市會有大波動，但秋官卻說：「呢個詛咒由我今年入行第50年開始破咗，只要你睇我演唱會佢就會升啦。」<br>秋官還相約三隻蟹仔擔任個唱嘉賓，並建議：「唔係我掉你哋，係你哋掉我落台呀！」幾父子最後合唱《大時代》主題曲，為演唱會作熱身。<br>採訪：戴彩煥、譚倩宜<br>場地提供：香港怡東酒店</p></body></html>