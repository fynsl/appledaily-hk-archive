<html><header><meta charset="utf-8"><title>【唔做大律師1】林作想坐肥佬黎個位　濕身報天氣做外賣仔</title></header><body><h1>【唔做大律師1】<br>林作想坐肥佬黎個位　濕身報天氣做外賣仔</h1><p>本星期《蘋果動新聞》嚟咗位新同事，前大律師林作踩入嚟堆填區，話想一試做動主播嘅滋味喎！<br><br>林作嚟到蘋果表現謙虛，叫同事嗌佢做「作仔」，話有咩要做，即管開聲咁話！《動新聞》既同事一向都好照顧新人，所以第一份安排畀作仔嘅工作，就係做「天氣男神」！</p><p>報天氣呢回事，有時都好睇彩數，撞啱今個星期「天氣不似預期...」，預測話呢幾日日日都有一兩陣驟雨！為咗呈現最真實一面，林作濕身報天氣就少不免，好彩佢話，「我好鍾意濕嘅，所以ok！」呢兩晚嘅【蘋民焦點】《堆填區晚間新聞》，都播出咗作仔盡力嘅濕身演出，唔夠喉？今日至星期五都一樣會見到作仔㗎！<br><br>問到作仔如果做報館，最想做咩崗位，佢諗都唔諗，竟然話想坐肥佬黎個位，「最想做老闆！老闆個位係我最喜歡！」做人最緊要識得貼地，一切由最低層做起先，例如，幫同事買下午茶。佢仲大讚蘋果canteen啲嘢好食，「試咗腿蛋治，我感受到個功力，嗰個炒蛋我係用『淫賤』嚟形容，又濕、又滑、又...」cut！閘住，兒童不宜...兒童不宜...兒童不宜...<br><br>作仔咁鍾意講嘢，下集「大戰」麥明詩嘅時候仲爆料話佢有「新仔」，係真唔係呀？<br><br>記者：王梓嫚、懷鈺<br>攝錄：馮峰、Neo<br>攝影：林德雄<br>撰稿：阿仙<br>剪接：Roy<br>編審：Kaman</p></body></html>