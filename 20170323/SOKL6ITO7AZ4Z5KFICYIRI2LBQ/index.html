<html><header><meta charset="utf-8"><title>中環在線：霍大班減薪照袋兩億 - 李華華</title></header><body><h1>中環在線：霍大班減薪照袋兩億 - 李華華</h1><p>睇完上市公司業績，最好睇當然係管理層年薪喇，噚日長和（001）舉行業績會，「超人」李嘉誠嘅頭馬霍建寧全程一粒聲冇出，咁樣唔代表乜嘢，佢舊年又袋走2億元，保持「打工皇帝」地位。<br>但霍大班舊年其實係減咗薪，總額減4.6%，主要因為花紅收少約8%，但都有1.87億元，對於好多打工仔而言，係天文數字。超人另一位得力助手、長和執董陸法蘭舊年就袋5,210萬元，加薪6%。<br>其實唔少華資公司願意畀高薪留人，好似恒隆（010）老闆陳啟宗，公司每年出年報，佢都親自寫入面嘅「董事長致股東函」。今年佢喺股東函大讚董事總經理陳南祿係「公司歷史上一個關鍵人物」，帶領公司擴充。<br>既然咁關鍵，人工當然有番咁上下，陳南祿舊年總年薪3,530萬元，加薪4%。<br>陳啟宗讚完陳南祿，順便讚埋阿仔陳文博，形容陳文博「具備卓越策略思維、善於營運管理、為人明智，善於業務決策，加上有出色的人際關係」。<br>陳啟宗過往好少評論阿仔表現，仲寸過佢冇自己咁靚仔㖭，家陣白紙黑字讚阿仔都算罕有，起碼其他地產商就好少，應該話冇透過年報讚第二、三代接班人嘞。<br>雖然有咁多優點，但由於陳文博舊年11月先入董事局做執董，花紅得10萬大元，年薪70萬元。<br><br>李華華<br>mailto:LiWaWa@AppleDaily.com</p></body></html>