<html><header><meta charset="utf-8"><title>【爆相爆片】華仔4歲囡囡嗲暈媽咪朱麗倩抱女出沒街市</title></header><body><h1>【爆相爆片】華仔4歲囡囡嗲暈媽咪<br>朱麗倩抱女出沒街市</h1><p>劉德華自出院後一直在家卧床休養，至今仍未能落地向前邁出第一步，50歲老婆朱麗倩不離不棄照顧，陪老公打這場仗同度難關，還要分心湊4歲獨生女劉向蕙。早前朱麗倩被本報讀者「爆相爆片」分享她抱囡囡現身深水埗，由保鑣陪同下親自揀新鮮餸菜，想不到天王嫂不光顧高檔超級市場，反而到平民街市買餸，十分貼地，劉德華果然娶得好老婆！</p><p>現年55歲的劉德華今年1月在泰國拍廣告不慎墮馬，導致脊椎骨裂硂盆骨多處骨折、肌肉與筋腱拉傷，要由醫療專機急送返港醫治，在跑馬地養和醫院留醫50多日，直至本月10日，才獲醫生批准出院返家休養，至今仍要卧床休息，未能落床行路，出入都要坐輪椅。跟華仔結婚9年的朱麗倩，自老公受傷入院後憂心忡忡，每日頻撲醫院和屋企，分身乏術照顧老公和囡囡劉向蕙，十分辛苦。<br>早前，朱麗倩親自湊囡囡到深水埗街市買餸，身邊有保鑣和工人陪同，被讀者李小姐透過本報「爆相爆片」分享，李小姐接受電話訪問表示：「嗰日下晝兩點幾，見佢一路抱住個女，去完豆腐舖，再去隔籬個菜檔，畀錢先放低個女一陣，跟住又抱番起佢。」問有否街坊認出天王嫂？李小姐說：「又唔覺，（賣菜）阿姐有特別稱呼佢，但見保鑣個樣都幾惡，會成日周圍望，兩個工人姐姐就一直企喺隔籬，買完幫手攞嘢。」</p><p>寵物袋當手袋</p><p>由李小姐提供的「爆相爆片」所見，零化妝的朱麗倩外表親民，雖然有保鑣和傭人在側伺候，但朱麗倩都不肯假手於人，堅持親手抱4歲囡囡，可見她對女兒非常愛錫，打扮樸素的朱麗倩着鬆身直間連身裙襯平底鞋，最特別是她用法牌Goyard寵物袋做tote bag，這個袋旁邊有拉鏈給寵物唞氣，價錢約20,250元，估計是華仔家裏有養寵物，想不到華嫂會將這個袋一物二用，果然夠慳家。</p><p>同菜販有傾講</p><p>雖然身為天王嫂地位不同凡響，但朱麗倩卻貼地親到街市買餸，平日出入會戴口罩遮樣的她，去平民街市就以真面目示人，又與菜販有傾有講，完全沒有架子；而4歲的劉向蕙眼仔睩睩，皮膚白皙好靚女，紮住兩條孖辮仔十分可愛，被媽咪抱在懷中表現乖巧，全程用小手緊緊攬實媽咪好嬌嗲，不時嘟起嘴仔。<br>朱麗倩快手快腳買完餸後，抱着囡囡準備離開，劉向蕙即成個頭挨落媽咪膊頭，身體語言表達了母女情深的畫面，兩母女由保鑣和傭人的陪伴下，一行五人走到停泊在附近的七人車離開。<br>目前停工在家休養的華仔，日前在官網以「硬朗」為題撰文，他留言：「每一天、坐久一點點，每一天、站久一點點，會有一天，向前邁出第一步！我、硬朗！」相信在老婆細心照顧下，華仔一定早日康復。<br>採訪：嵐山</p></body></html>