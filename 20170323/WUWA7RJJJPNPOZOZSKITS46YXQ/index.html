<html><header><meta charset="utf-8"><title>魚樂無窮：派高息背後玄機 - 唐牛</title></header><body><h1>魚樂無窮：<br>派高息背後玄機 - 唐牛</h1><p>煤炭股神華（1088）剛公佈業績，全年盈利增長七成只是頭盤，狂派特別息才是神華的主菜，末期息0.46元人仔，另加特別股息2.51元人仔，以消息公佈前股價計，扣埋稅股息率也高達18厘，難怪股價一度搶高兩成。<br>要留意嘅係，神華母公司神華集團持股逾七成，即大部份股息落到佢哋口袋，係咪為央企重組做準備？只係得個估字，不過一個消息有兩個憧憬，吼位小注坐貨絕對冇壞。<br>本地薑也有疏爽派，利亞零售（831）最新公佈業績，核心盈利僅升4%，但維持末期息0.13元之餘，更豪派特別息0.27元，全年共派息0.435元，篤篤計數機，股息率又超過一成，消息帶動股價昨日逆市造好。<br><br>利亞零售又買唔買得過？主營OK便利店同聖安娜嘅利亞，業績肯定不算靚仔，管理層亦不諱言，本地消費意欲低迷及經營開支高企，香港零售市道仍然困難，不過，租金由高位回落，對佢哋有一定幫助。<br>利亞大派特別息後，仍然有逾2億cash在手，尚算穩健。由於業績難以突飛猛進，入場預咗要慢慢坐，所以等燦爛歸於平淡之時入場，勝算更高。<br><br>唐牛<br> http://www.fb.com/tongcow88 <br>本欄逢周二、四刊出</p></body></html>