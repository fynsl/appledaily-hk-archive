<html><header><meta charset="utf-8"><title>【add】紅人主場：廖子妤余香凝　進擊之新人</title></header><body><h1>【add】紅人主場：<br>廖子妤余香凝　進擊之新人</h1><p>香港娛圈出現斷層說了多年，今屆的香港電影金像獎提名名單上卻看見不少具潛力的90後新生代演員，26歲的廖子妤（Fish）與24歲的余香凝（Jennifer）憑《骨妹》分別入圍香港金像獎最佳女配角與最佳新演員，一剛一柔在影壇步步進擊！<br><br>造型及撰文：趙潔恆<br>攝影：郭賢興<br><br>香港電影金像獎將於下月9日舉行，提名最佳新演員的余香凝早前卻遇上車禍，Jennifer鼻骨骨折兼臉上恐留疤，她說：「之前都好擔心去唔到金像獎，𠵱家應該OK，好番好多，如果化妝cover唔到，睇吓服裝上點處理，最壞打算係結黑色焦我就搽黑色胭脂，我點都會去嘅。」</p><p>爭獎有信心</p><p>Jennifer與Fish二人較早前接受訪問提到入圍金像獎，Jennifer都表現出後生可畏的精神，「做人就一定要有信心嘅，好相信吸引力法則，但係入咗圍我都當贏！」<br>由馬來西亞來港發展的Fish在今個月初的大阪電影節也憑《骨妹》奪得傑出才能獎，對她來說很大鼓舞，「因為係我演藝生涯第一個獎項，我一路都以做好演員為目標，至於金像獎都未敢諗太多，怕希望越大失望越大。」二人笑說已想好頒獎禮後要去吃雞煲，「我哋最鍾意食雞煲，如果兩個都有獎，就公司請，如果兩個都冇獎就自己畀番錢啦！」</p><p>不抗拒裸露</p><p>Fish兩年前在《同班同學》有裸露演出，新人來說絕對是大膽去到盡，提到為演戲還會再挑戰底線嗎?「似乎都冇乜嘢比全裸更底線，我唔敢講實將來唔會再咁做，但係如果同《同班同學》題材太似都未必，可能到我下個階段、大個啲，演媽媽嘅有需要都會考慮。」 <br>至於第一次拍電影就要學吸煙、學講粗口的Jennifer，對赤裸演出都抱開放態度，「如果劇本係好都唔會介意，睇過阿Fish做過嘅，都唔係色情，最緊要係劇本。」<br>兩個女仔一齊拍戲好易惹爭風是非，不過二人如戲中一樣成為好友，Jennifer話：「我哋識咗五年，不過都係拍完呢套戲先至好friend。」<br>二人本來準備要互爆對方秘密，最後變了互數優點，認真好姊妹，Fish舉手要先講：「Jennifer學嘢好快，工作又準時，人哋一嗌佢就九秒九飛埋去，做乜都會話OK。」Jennifer就形容Fish是個高質素朋友：「佢會好認真分析一件事，成日有好多message同錄音彈出嚟。」</p><p>傾感情煩惱</p><p>Fish與Jennifer分別同演員周祉君與陳家樂拍拖，兩姊妹更會分享感情煩惱，Fish話：「我哋呢啲青春少艾梗係會講吓啦，都會兩pair出嚟一齊食飯傾偈，大家都係做呢行，會傾電影嘅嘢。」</p><p>子華神與嘉玲姐</p><p>廖子妤在馬來西亞讀書時已視黃子華為偶像，即席唱出子華神所創的《不灰鞋》，又說：「覺得住喺香港最開心就係可以睇佢嘅舞台劇，我最鍾意就係佢一套內地電視劇叫《非常公民》，覺得佢好有魅力。」余香凝拍《骨妹》時看了很多劉嘉玲的電影學做大家姐，但她最想合作的女演員卻是林嘉欣，「佢係我女神，如果可以喺佢身上學到少少嘢就好喇。」</p><p>更多精采時尚內容，盡在 http://add.appledaily.com 。</p></body></html>