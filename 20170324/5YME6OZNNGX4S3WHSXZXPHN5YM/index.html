<html><header><meta charset="utf-8"><title>張繼聰讚初生女叻老婆Kay停工冇時限</title></header><body><h1>張繼聰讚初生女叻<br>老婆Kay停工冇時限</h1><p>現年40歲的謝安琪（Kay）昨午3時許在沙田仁安醫院剖腹誕女，小公主重7磅半，取名張靖，英文名叫Karina，再為人父的張繼聰於傍晚5時在醫院外向傳媒報喜，大派曲奇餅，他開心說：「多謝大家祝福，我都好似經歷新階段，BB喺3點幾出世，7磅半，開刀。」</p><p>好亂驚會喊</p><p>張繼聰自嘲9年前兒子出世時，自己似飲醉酒講好多次多謝：「今次坐開少少，都差啲撞到儀器，好感動，囡囡好叻，好快出世，好大聲喊，自己有剪臍帶。我同太太都好開心感動，自己keep住硬漢啲，感覺太太好偉大，見到過程好肉赤，兩個夠晒數，除非科學發展到男人可以代生。」他透露太太已餵第一次的母乳，自己抱着囡囡時被捉着手指：「我同太太傾偈，佢望住我喊，其實自己要小心處理，唔會錫晒個女，唔會唔理老婆。太太生完好攰，自己呢刻都係好亂，如果早半個鐘落嚟驚講講吓會喊。」<br>講到囡囡取名張靖，張繼聰說：「我由細到大好鍾意呢個字，太太都係，好恬靜，英文名本來諗咗，點知有晚發夢小妹妹話要同媽咪一樣K字頭叫Karina，嗰時未知仔定女，好似囡囡報夢自己揀。」有報道指Kay今次生完就結紮，但後來又打消計劃想再追，他否認：「從來冇呢個打算，覺得兩個夠晒數。」</p><p>𠱁囡囡瞓覺</p><p>問到Kay是否停工三年？他說：「冇諗過幾時復工，見佢望囡囡眼神，一兩年走唔甩。」昨晚張繼聰在Instagram貼抱着囡囡的照片，Karina在父親懷中熟睡，非常可愛。麥浚龍對於契女出世，他開心說：「等Kay坐完月先去探佢同BB。」<br>採訪：張俊銘、盧妹<br>攝影：畢紹基、徐錦池</p></body></html>