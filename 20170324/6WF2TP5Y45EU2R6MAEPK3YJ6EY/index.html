<html><header><meta charset="utf-8"><title>空洞寫字枱 - 左丁山</title></header><body><h1>空洞寫字枱 - 左丁山</h1><p>左丁山嘅寫字枱，十幾年來都係亂七八糟，堆滿舊剪報，過時雜誌與自網絡下載嘅打印文章，再加上一啲字典、辭典，成張枱只有一張A3紙大小嘅空位，俾左丁山用作寫稿及閱讀之用。一次公關大姐大上嚟睇到，對左丁山秘書講：「乜你唔同老闆執吓張枱？」秘書話：「此乃禁地，只有左生知道啲資料放在那裏，我唔敢掂。」<br>於是見到林鄭在競選論壇講及佢「羨慕」莊曾張辦公枱空無一物，而自己張枱堆滿文件，不禁失笑。林鄭果然係溫室裏長大的小公主，見識及身而止，誠如莊曾反駁，呢位小公主最啱做勤力下屬職員，不宜做特首領道群倫。啲領袖級人物，邊度會將文件夾放在自己寫字枱，以示勤力㗎！左丁山叫做做過三四年大機構阿頭，嗰陣時就係辦公枱上最乾淨企理嘅時候，後來自己做咗小老闆，冇人幫手，樣樣要自己親力親為，先至搞到寫字枱亂晒籠嘅箒。<br>投資A與林鄭係港大校友，畢業年份相差兩三年，在港大時不時見面，聽到林鄭咁講，搖頭話：「Carrie見嘢比較少，一畢業就入政府打工，可能因此冇乜世界觀，唔知外面發生乜嘢事。」投資A之大老闆董事長就係唔放文件在辦公室嘅，寫字枱上除咗電腦及一個legal pad及幾枝原子筆外，就空無一物。佢問左丁山見過咁嘅老細未？當然見過啦，三十幾年前，著名酒店投資家Zecha先生在東昌大廈有寫字樓，佢間房入面，乜文件都冇，寫字枱其實係一張設計師訂造嘅四腳寫字板，下無一物，空空洞洞，去見薩加先生，就係我地匯報，佢批評質詢之後就下決定，寫記錄係左丁山，跟進工作嘅有佢嘅夥計。呢呢，薩加先生就係著名麗晶酒店創辦人之一，與左丁山所屬嘅投資公司一齊創辦，至今聲譽不衰嘅Aman Resort，例如Amanpuri（蔡瀾先生最鍾意帶團去住嘅極高檔連鎖渡假酒店），胡定旭先生當年就係佢嘅核數師。領袖人物係要嚟做大決定，大策略嘅，那會因為自己寫字枱上多文件夾而用以驕人？林鄭十幾年來形象唔錯，幾惹人歡喜，但自展開競選特首活動後，其言行日益顯示佢係一個勤力EO，聰明AO，並非政治領袖，一個標準讀書叻嘅港大產品，欠缺國際視野及中國國情和人文學養，不懂港大師兄洪清田成日講嘅多元對立思維，直情係一個容易操控及聽話嘅夥計，唔怪得中央欽點佢！</p></body></html>