<html><header><meta charset="utf-8"><title>財金冒險號：法國女媧補天 - 笑笑生</title></header><body><h1>財金冒險號：法國女媧補天 - 笑笑生</h1><p>李首富拋下一句「女媧補天」。究竟下屆特首係男定女，禮拜日就知，但無論男女，無非係中共嘅傀儡，只係一個難睇啲，一個得體啲。對於搵錢至上嘅香港人，奶媽定薯片做，對港股同樓市影響分別唔大。反而法國會否爆出個女媧，影響就深遠得多。<br>法國下月23日舉行總統大選第一輪投票，焦點係「女版特朗普」右翼勒龐（Le Pen）會否爆冷跑出。Le Pen主張大減移民數量、驅逐失業移民、脫離歐盟、重用法郎。咁極端嘅立場，幾年前全無市場，但多得歐洲左膠政客「無限量接收」敍利亞難民，歐洲連番爆發恐襲、難民強姦非禮，民意極速右傾。民調顯示，Le Pen同中間派馬克朗（Macron）支持率都係約26%，可雙雙進入5月7日嘅第二輪投票決戰。按照慣例，法國選民會喺第二輪投畀較溫和嗰位，所以從未出過極左或極右嘅總統，正路推測，支持偏右共和黨菲雍（Fillon）嗰18%選民，第二輪會轉投Macron，Le Pen就功虧一簣。<br>但時勢造英雄，上星期巴黎機場恐襲，兇徒被及時射殺，昨日倫敦就冇咁好彩。一年前，法國、比利時又係接連被襲，搞到英國脫歐。今次倫敦恐襲等於幫Le Pen拉票。女媧傳說：水神共工被火神祝融打敗，頭撞西方世界支柱不周山，天塌陷而天河洪水衝落人間，於是女媧煉五色石補天。伊斯蘭恐襲就係衝擊緊西方世界，法國選民會否推舉女媧補天？<br><br>笑笑生<br> http://fb.com/sneeringman </p></body></html>