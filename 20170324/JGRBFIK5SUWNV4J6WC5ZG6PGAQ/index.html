<html><header><meta charset="utf-8"><title>桃李滿門擺60圍鍾景輝80壽宴　吳孟達強吻</title></header><body><h1>桃李滿門擺60圍<br>鍾景輝80壽宴　吳孟達強吻</h1><p>戲劇大師鍾景輝（King Sir）昨日80大壽，他是香港演藝學院戲劇學院的創院院長，桃李滿門，一班學生昨晚為他在將軍澳一酒店筵開約60席賀壽，現場放滿King Sir人形紙牌。<br>昨晚6時多，吳孟達、黃淑儀、方力申、劉兆銘、黎耀祥、朱茵、謝君豪、陳寶珠、李添勝、萬梓良、梁舜燕、盧宛茵、魯文傑跟毛舜筠等先後到場。King Sir去年患上大腸癌，現已康復的他昨日精神奕奕出場，嘉賓把握機會跟他合照，吳孟達更作狀錫King Sir一啖，之後賓客們一起唱生日歌給King Sir及切蛋糕，蛋糕上放有四隻紙牌King。</p><p>簽名龍袍加身</p><p>King Sir稍後受訪時說：「生日願望都係身體健康，知班學生會有表演，但唔太清楚內容。不過入場見到好多紙牌公仔都覺好特別。身體狀況好好，出左咗院四 、五個月，都有覆診同行跑步機，等啲肌肉唔好鬆弛。」他又透露近期剛完成一個坐着讀劇本的工作，10月左右會替理工大學話劇表演擔任導演，他說：「唔太辛苦都可以，太多通宵就唔得，TVB未有搵我呀，都等緊。」<br>場內放有一個六層高生日蛋糕，宴會開始時，3月生日的賓客薛家燕及謝君豪等獲邀上台，跟King Sir一起切蛋糕慶生，而劉兆銘則代表各人送了一件附有所有賓客簽名的龍袍給King Sir。</p><p>學生扮King Sir</p><p>王祖藍透露今次是自薦做司儀，他說：「會有遊戲同扮King Sir環節，亦都會回顧同分享老師點滴，搵咗黃秋生、杜琪峯同教書文化界人士上台，其實所有演藝學院出身嘅同學都會扮King Sir，因為當年唔扮畢唔到業。」被問到是否已成功放售當年裝修爛尾的物業，祖藍說：「係呀，放咗啦，慳150萬印花稅。好在之前搵親戚幫我搞，賣咗之後攞番裝修費賺咗少少，希望下手業主住得開心啦。」<br>採訪：卓寶花、張俊銘<br>攝影：陳慧安</p></body></html>