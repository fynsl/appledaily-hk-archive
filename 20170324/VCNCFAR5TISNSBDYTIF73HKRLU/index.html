<html><header><meta charset="utf-8"><title>【馮仁昭四圍超】關淑怡警署報到　返酒店坐車走</title></header><body><h1>【馮仁昭四圍超】<br>關淑怡警署報到　返酒店坐車走</h1><p>關淑怡（Shirley）上周四喺大嶼山愉景灣一間酒店餐廳大吵大鬧，其間除咗有肢體碰撞，仲有人出言恐嚇：「信唔信我拎把刀斬你。」警方接報到場調查，案件初步被列為刑事恐嚇及普通襲擊，Shirley涉案被捕，交由大嶼山警區刑事調查隊第二隊跟進。<br>Shirley連日來都留喺愉景灣嘅酒店，直到噚日下午終於現身，有兩個保安同兩男一女，傍住佢一齊行出酒店。Shirley戴黑超、着住黑皮褸，踩住斗零踭，好型咁雙手插袋行去坐接駁小巴出發，記者問佢係咪搬走、去警署報到，佢全冇反應。</p><p>逗留5分鐘</p><p>大約15分鐘後，Shirley抵達大嶼山區總部暨大嶼山北分區警署，現場再有記者追問佢係咪財困、有冇同曾志偉聯絡、囝囝健康等問題，佢都一概唔回應。之後佢聽到傳媒再問係咪覺得報道失實，先至對鏡頭微笑一下，然後行入差館。直至傍晚約6點，有警察同傳媒講Shirley已經喺警署後門離開，冇幾耐Shirley坐的士返到酒店，入咗去僅5分鐘就坐愉景灣車離開，見佢刻意彎低身，似乎唔想俾人見到，有傳佢已經搬離酒店。<br>撰文：馮仁昭</p></body></html>