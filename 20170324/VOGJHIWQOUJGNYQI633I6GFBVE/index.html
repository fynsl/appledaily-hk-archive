<html><header><meta charset="utf-8"><title>中環在線：麥樸思退出鄧普頓管理 - 李華華</title></header><body><h1>中環在線：麥樸思退出鄧普頓管理 - 李華華</h1><p>人稱「新興市場之父」嘅麥樸思（Mark Mobius）下月全面退出基金管理！<br>鄧普頓近日公佈，由4月3日開始，將會分兩輪，為麥樸思有份管理嘅一系列基金委任新基金經理，據指總共涉及12隻基金。麥樸思雖然將要全面交棒，但仍然會留任鄧普頓執行主席，代言人角色不變。<br>查實麥樸思舊年4月起，已退任首席投資總監（CIO）一職，由Stephen Dover取代，但名義上仲管理多隻新興市場同中國基金。<br>但據講，佢已有好一段時間無參與基金嘅日常管理，所以今次交棒估計影響唔大。<br>麥樸思早於1987年加入鄧普頓，至今30年，一直係公司靈魂人物，亦係投資新興市場嘅權威，佢有份管理嘅鄧普頓開發中國家基金，喺2003至2007年、累積回報高達兩倍，但2008年金融海嘯後表現就變得反覆。</p></body></html>