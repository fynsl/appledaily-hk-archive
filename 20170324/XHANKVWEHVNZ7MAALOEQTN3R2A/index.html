<html><header><meta charset="utf-8"><title>老樓周記：揭樓價無得跌真相 - 劉兆昌</title></header><body><h1>老樓周記：揭樓價無得跌真相 - 劉兆昌</h1><p>誠哥開金口，話樓市呢一至兩年不會跌，對於中資瘋狂搶地指是商業決定，又表示不會狂高價搶地。樓價不跌續升，則意味會高價賣樓，長實地產（1113）手上起碼有三個大型樓盤即將開售，要追回過去兩年失去的銷售額。<br>長和（001）主席李嘉誠周三抱病上陣，但仍然那麼精靈。講到明看不到樓價會跌之餘，「如果自住，收入、支出應付到，應該要買樓」。在樓價咁高超人都叫用家入市，邊有得輸，長實除了星漣海之外，快開售的包括維港頌、 海之戀第一期，合共提供超過1,300伙。<br><br>中資搶地不會盲目鬥癲，言下之意有高地價托住樓價，無理由有得食唔食，藉住高地價來一個高樓價推盤，現今個個樓盤狼加價，誠哥話仍然有購買力，執行董事趙國雄識做喇，要賣快啲、賣貴啲。<br>看來下周推出的維港頌又會開一個天價吧！坊間亦有其他發展商趁好市賣樓，而且加價幅度越來越高，三個月首尾兩批價錢差幅一成，要破頂無難度，有班大豪客同他們掃貨，一客多食同以前炒家掃貨景象絕無分別，至於用家要入市便要付出更高溢價，「遲買貴幾球」，一手及二手樓已進入全城瘋搶階段。<br>周日特首選戰結局料正常，三位特首候選人都以增加土地供應或新增首置樓為房屋政綱，了無新意，只是地從那裏來？換句話說，樓價仲會升。誠哥冇老點大家，錢財落入發展商的袋，誠哥你至醒。</p><p>劉兆昌<br>資深地產傳媒人<br> http://www.HKLau.com <br>本欄逢周五刊出</p></body></html>