<html><header><meta charset="utf-8"><title>【手機App操控】識行識走識對答　超像真1:8攻殼車出擊</title></header><body><h1>【手機App操控】識行識走識對答　超像真1:8攻殼車出擊</h1><p>這邊廂由施嘉莉祖安遜（Scarlett Johansson）孭飛的電影版《攻殼機動隊》即將上畫，另一邊廂源自動漫《攻殼機動隊S.A.C.》的攻殼車（Tachikoma）亦將會分頭出擊，並以1:8比例機械人方式現身！負責開發1:8攻殼車的Cerevo早於今年1月已公開有關計畫，但實物先至剛剛在日本公開，無論外觀及動作都造得超像真，如1:8攻殼車上安裝了多達21個摩打，而且附上車輪的腳部各關節都能郁動，透過手機App就能夠做出超像真的移動動作。</p><p>另外廠方亦特別請來在動漫《攻殼機動隊S.A.C.》為攻殼車配音的玉川砂紀子為1:8攻殼車預先錄定超過600組對答，並透過藏在機身內的語音辨識引擎分析發問內言，理論上買家係可以同1:8攻殼車如Siri般對答；而且1:8攻殼車更識得從天氣預報及Google Calender尋找內容回答問題，非常厲害。不過講到最勁都係1:8攻殼車可以重現到原著中的「並列化」機能，1:8攻殼車設有鏡頭及影像感應器，能夠辨認到眼前的物件，並且識得用語音回答，當然事先要將1:8攻殼車連上網絡先至得。數得出1:8攻殼車有咁多特點，都可預計到價錢唔會平，普通版定價157,400日圓（約$10,978），如果揀由鋁材製造部件的限量特別版「Special Edition」，開價更高達177,400日圓（約$12,373），預計6月就會正式推出，各位攻殼迷又係唔係好想要呢？<br><br>影片： https://youtu.be/1HqwQBLAJWw <br><br>文：布偉倫<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>