<html><header><meta charset="utf-8"><title>【強勁的左手鞭】盃王大摩提供快馬　見習騎師火車潘開齋！</title></header><body><h1>【強勁的左手鞭】<br>盃王大摩提供快馬　見習騎師火車潘開齋！</h1><p>香港馬壇最多新話題，好似今午（26日）沙田賽就有新見習騎師，綽號「火車潘」的潘明輝首次在港出賽。呢位馬圈新人冇令各方失望，跑到第五場三班泥地短途1200米，佢夥拍盃王練馬師大摩提供的快馬「花月流星」，貼欄一放而回輕勝1.25馬位，個人首次在港贏馬。「花月流星」單Win及組合獨贏A2分別派79及27元。<br><br>講起香港見習騎師，近排可謂大出風頭，早兩日有蔣嘉琦在杜拜勇奪「最受歡迎人物獎」，創造香港馬壇歷史，今日就到佢師弟潘明輝在港首日上陣即勝；23歲之火車潘17歲入讀馬會見習騎師學校，在港受訓一段時間後，被遣往南澳洲出賽吸收經驗。<br><br>直至日前返回成長地香港之前，潘明輝在南澳洲騎師榜排第二，去年則為當地冠軍見習騎師，未計今日在港出賽，在當地累積有117場頭馬，被南澳洲馬迷封為火車，寓意其充滿動力。<br><br>講番今次香港之戰，潘明輝由第二場開始上陣，即以師傅賀賢的「搵銀天皇」跑第三，第三場再以方嘉柏馬房「舖舖旺」增添一席季軍，到第五場更贏「花月流星」，此駒初配潘明輝順利打開今季勝門，亦成為自去年1月17日由潘明輝師兄黃皓楠勝出「海紅寶」（已退役）以來，近一年內首匹由見習騎師勝出的摩廐馬。<br><br>香港馬迷首次歡看潘明輝跑馬，他的騎功的確予人驚喜，在鞍上予人感覺輕盈平衡力佳，韁繩操控亦不硬邦邦，身子伏得極低貼住馬背，連場打出強勁而頻密的左手鞭，很有大師傅風範。<br><br>當潘明輝憑「花月流星」開齋後，其導師賀賢特意走出欄邊，觀看徒弟拉頭馬過程，並恭喜對方，叫他要繼續努力。賀賢說：「潘明輝今日在港初次出賽，騎得好有自信，這是他的優點之一，希望他繼續努力。」<br><br>第五場二至四名分別為「金太陽」、「機緣再現」及「皇仁大師」，四重彩派七萬蚊多啲。</p></body></html>