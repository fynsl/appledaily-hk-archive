<html><header><meta charset="utf-8"><title>【超級清楚】Dell首部8K屏幕　開價$38,000</title></header><body><h1>【超級清楚】Dell首部8K屏幕　開價$38,000</h1><p>雖然現時4K芒已經好夠用，但電腦業界並唔係咁睇，剛剛就將標準推高到8K，睇下大家又跟唔跟得到。其實早在今年1月CES時，Dell已經公佈會推出31.5吋8K顯示屏（解像度：7,680x4,320）UltraSharp UP3218K，不過要等到日前先至放上官網預售，預計4月中就會供貨。這款市場第一部8K電腦顯示屏規格係好強，正如顯示解像度等於4塊4K屏幕又或者16塊全高清屏幕，同一個畫面內點對點播4K影片、開圖像軟件執相剪片兼且上埋網都一樣可以睇得超清楚；而且UP3218K提供到400cd/m2亮度、1,300:1對比度之餘，亦支援100% Adobe RGB、100% sRGB及98% DCI-P3色域，兼有有助降低藍光的「ComfortView」功能，對從事Design工作的朋友來說確實好正，當然用來打機都無話唔得。至於價錢方面？就同質素成比例，UP3218K開價4999.99美元（約$38,800），相信願意畀這個價錢買個屏幕的用家或公司點計都唔會多，相信Dell自己都知道這一點。</p><p>資料來源：AnandTech<br><br>文：布偉倫<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily <br></p></body></html>