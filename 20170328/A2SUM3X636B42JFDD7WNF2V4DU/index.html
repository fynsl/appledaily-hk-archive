<html><header><meta charset="utf-8"><title>財路：國際資源流晒口水 - 錢雋</title></header><body><h1>財路：國際資源流晒口水 - 錢雋</h1><p>國際資源（1051）全日成交過1億股，兼係繼上年12月9號之後，近一季最大成交日，集團嚟緊周五派上年成績單，鑊氣十足，博盈喜，快兜！<br>國際資源周五派上年全年成績單，雖則無發盈喜，但喺上年上半年集團出售礦產獲益8.6億元（港元．下同）入，半年賺9.8億，呢期全年業績照計easy過關。<br>國際資源主席係趙渡，副主席前大班係柯清輝，由趙生同柯生掌舵嘅上市公司，仲包括中策（235）、思捷（330）同網智金控（985）。三隻股PB分別係0.84倍、1.1倍同0.26倍，國際資源家陣PB 0.38倍，係繼網智後最平一隻。咪忘記網智半年繼續出血，keep住低PB唔奇，但國際資源半年虧轉盈，全年兼有盈喜機會，PB似乎低咗少少。雖然唔同瓣數公司比PB係冇得比，但國際資源家陣其中一項主打係證券，集團同場內券商股比，PB亦係最平選擇之一。<br><br>國際資源到上年6月尾，揸嘅淨現金講緊65億元，細心啲睇，除咗投資物業7.4億元實繃繃磚頭，其他可供出售投資、持作買賣投資同應收貸款等32億元，現金連高流動性資產總值高達97億元，係家陣近40億元市值嘅2.4倍！<br>講係咁講，買入國際資源一半權益，花費廿億元，已經可以控制近百億元現金連高流動性資產，街外投資者有冇流晒口水？國際資源超級現金牛，嚟緊派全年成績單，兼因出售礦產大賺，又有冇機會派送甜品？兜國際資源，當翻一番到0.29元咁計，PB 0.74倍先上到近磅券商行家平均值，但仲未上到集團本身每股淨現金同高流動資產值0.36元水位！</p><p>錢雋<br>細價股專家<br>本欄逢周二刊出</p></body></html>