<html><header><meta charset="utf-8"><title>亮說亮話：樓市其實越癲越好 - 湯文亮</title></header><body><h1>亮說亮話：樓市其實越癲越好 - 湯文亮</h1><p>施永青較早前在一個論壇之後受訪，表示樓市不理性，如果是我講，我會直言話樓市癲咗，不過現在大部份人都話樓市正常，即是我癲咗。其實大家都正常，因為各人用不同角度睇樓市，否則買賣雙方是但一個癲咗，樓市最緊要有買有賣，有成交樓市癲都是正常，冇成交正常都是癲。雖然很多人話現在樓價太高，但有個別新樓盤賣到滿堂紅，二手樓樓價屢創新高，雖然成交量偏低，但仍有買家接受高價，所以以現時買賣雙方都能接受的樓價，很難說樓市不理性，當然亦不是癲咗。<br>有人說現在的樓市很癲，是指業主要價非常高的同時，買家又願意付高價，成交量又到達非常高水平；否則即使有業主要價大幅高於市價，但沒成交或者很少成交，我相信那些人不會話樓市很癲。<br><br>其實樓市越癲越好，新盤供應量大，同時亦有很多打算買樓的人，但雙方在樓價上有很大分歧，地產商在1、2月份不積極開新樓盤，由於供應不足，二手樓業主惜售，樓價屢創新高，個別著名評論員轉軚，買家首先癲起來接受較高樓價，吸引地產商以高價開盤。3月份先開盤的地產商定價大幅高於市價，銷售成績一般，隨後開盤的地產商有見及此，開價較合理，銷售盛況空前，地產商加價加推，仍然賣個滿堂紅，令到老施用樓市不理性來形容。如果買樓的人有能力負擔，都不能夠話樓市癲，最多話有錢任性。如果樓市唔癲，地產商唔會願意開盤，市場上購買力會越積越多，總有一日，樓市會比現在更瘋癲。</p><p>湯文亮<br>mailto:jacinto.tong@gmail.com<br>本欄逢周二刊出</p></body></html>