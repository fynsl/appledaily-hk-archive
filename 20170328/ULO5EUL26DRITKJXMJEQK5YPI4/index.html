<html><header><meta charset="utf-8"><title>樓價難跌 - 左丁山</title></header><body><h1>樓價難跌 - 左丁山</h1><p>昨日講起律師T問及樓市可以旺到幾時一事，之後見到中原老闆施永青，問佢點睇樓市。今年年初，好多證券大行分析師睇衰2017年樓市，施老闆亦公開講過今年樓價會下滑，最大幅度係跌兩成，所持理由與大行分析師雷同，就係（一）美國加息周期已到，2017係加息年，樓價必定受壓制；（二）特朗普入主白宮後，美國經濟政策與貿易政策難以評估，充滿不穩定性，如與中國發生貿易戰，香港自然當殃；（三）香港房地產市道由2004年起計，已升足12年，牛市末期已近，況且IMF與外國一啲機構不時發表報告話香港樓價已達市民難以負擔程度，Affordability Ratio（即樓價與家庭收入比例）已達至世界最高水平，難以持續。<br>以上數據：似乎言之成理，可以推算到香港樓價位高勢危，不得不跌。但三個月以來，奇怪的事情發生了，政府壓市辣招完全失靈，一手樓銷情暢旺驚人，美國3月份加息，無阻香港人買樓熱情，3個新樓盤在3月17、18兩日套現一百億元，南昌站，將軍澳馬鞍山新樓盤同時出現排隊買樓情況，中原城市領先指數在3月13日嘅一個星期升到149.38點，連續四周創新高，連升4個月，與2016年3月低位127.4點比較，一年內升咗17%，唔早啲買樓就一定輸實。<br>施老闆對左丁山講：「表面數據還表面數據，我地中原嘅前線夥計回報，一手樓銷情極暢旺，二手樓就如一潭死水，我都要向市場現實低頭，現在認為樓市好景，樓價唔會跌。我唔怕人話我轉軚嘅，市場實況唔會呃人，還會旺多一至兩年！」二手市場寂靜，自然與辣招有關，私人業主怎能與一手樓大業主咁樣提供折扣優惠吖，施老闆同政府中人講解好多次，話辣招對壓抑樓市，毫無作用，反而驅趕群眾洶湧進入一手樓市場，現實上係明益大地產商賣樓、趕快賣樓。左丁山就以為內地房產公司來港掃地皮，搶到天價，亦與此一手樓好賣得心理預期有關，梁振英自己係地產測量師，點解會唔明白呢個道理，木宰羊！施永青測市睇市轉身快，信佢好過信IMF班蛋頭在溫室內推算數字。好嘞，到咗上星期三長實地產宣佈業績，李嘉誠講到明，香港樓價在未來兩年難以下跌，叫大家唔好炒樓，買樓自住就最好，大家唔使驚跌，驚買唔起，買唔到啫。</p></body></html>