<html><header><meta charset="utf-8"><title>【港女潮話】泰啤品牌有衫賣？四個不可不知的曼谷潮牌</title></header><body><h1>【港女潮話】泰啤品牌有衫賣？四個不可不知的曼谷潮牌</h1><p>早前朋友A問我遊曼谷按摩推介，仲話要去四日按足四日，真係不禁概嘆一句「少女你太年輕了！」近年泰牌在國際時尚舞台嶄露頭角，唔單止Beyonce同Katy Perry等女星都係泰牌Sretsis粉絲，連大部份港人只認識其餐廳的Greyhound，其實喺韓國、日本、瑞士亦有時裝分店，去曼谷只按摩，啡唇人除時錯過好東西都唔知！雖然的確唔少泰牌有浮誇難着元素，但近年已經走向溫和，仲有少少文青清新感覺。 今次記者找來四間同樣本土起家的潮店，一改泰牌刻板印象。</p><p>一、Singha Life
</p><p>冇睇錯，真係啤酒品牌Singha。啤酒麻甩味濃，品牌雖然主打男士系列，但居然一丁點麻甩味都冇，反而官仔骨骨；花碌碌印花對一般男士而言唔易接受，但套上去普遍少肉的亞洲男身上卻出地奇合襯。近年品牌逐漸推出女裝系列，傾向歐美流行athlechic，粉色印花運動top加貼身過膝裙，唔知點解令我諗起Rihanna。<br></p><p>二、Rotsaniyom - White Label
</p><p>由一對夫婦合作的品牌，最標誌性屬白色勾花針織同大片蕾絲。上年年中，兩夫婦曾來港參與CENTERSTAGE香港時裝盛典，帶來全白時裝騷。店內亦有數碼印花傘裙同一系列襟呃like唔襟戴之花花帽同眼鏡，少女味濃的潮女唔好錯過。<br></p><p>三、INDIGOSKIN
</p><p>Made in Okinawa的泰國品牌。睇名就知佢玩洗水牛仔布，設計師 Tuchawee Sonthirati將泰國傳統花紋融入設計，喺衫袋、褲袋及內裏都用上花布或刺繡點綴，而且全店只攻牛仔一味，有股職人味道。<br></p><p>四、Greyhound Original
</p><p>港人們熟悉的Greyhound Cafe，去到曼谷不妨行埋佢的時裝店。店內主打初熟辦公室女郎outfit；仲有當地設計師品牌寄賣，用上大理石砌成的鍊條袋好夠份量，星期五放工後拎去摸杯式chill一chill亦不失禮。<br><br>記者：黃樂雯<br>攝影：伍慶泉<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily <br></p></body></html>