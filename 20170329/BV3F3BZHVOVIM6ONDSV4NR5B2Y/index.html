<html><header><meta charset="utf-8"><title>隔牆有耳：唔理777  薯片要hea吓 - 李八方</title></header><body><h1>隔牆有耳：唔理777  薯片要hea吓 - 李八方</h1><p>曾俊華競選團隊在選戰期間一直以WhatsApp群組向傳媒發佈訊息，隨住選戰落幕，群組亦要收檔，薯片叔喺群組關閉前發佈臨別感言，話選舉後只剩一件事要做，就係「hea」一段時間充充電。</p><p>「大家有緣　江湖再見」
</p><p>薯片叔喺長約1分10秒嘅錄音留言，感謝傳媒兩個多月追訪，「1月19號我一句『to run』，就辛苦晒大家。尤其是係攝影嘅大佬、cam man佢哋陪住我喺街上真係run咗60幾日」。選前引用莎翁名句透露有意參選嘅佢，敗選後改稱「to 『hea』 or not to 『hea』，this is not really a question」，又話中有話指：「我諗我都會接受網民嘅提議，唔理三七廿一（林鄭用形容過得票），先休息一段時間，同屋企人輕輕鬆鬆咁享受吓生活，真真正正咁hea吓」，可能會到太平山、獅子山行山，留言「大家有緣，江湖再見」。而佢同競選辦成員早前慶功時，有人帶咗4支茅台到場，不醉無歸。<br>薯片叔噚晚fb上載最後一輯「你問我答」，同網民話別，問及退休後去邊，佢話辭職後有一年「冷河期」，會認真考慮係咪再次投入公共事務，家下會睇番之前唔得閒睇嘅電影，包括熱爆嘅《La La Land》。</p></body></html>