<html><header><meta charset="utf-8"><title>收市閒情：港樓「穿窿」有秘密 - 千頌C</title></header><body><h1>收市閒情：<br>港樓「穿窿」有秘密 - 千頌C</h1><p>生活喺香港，係反智嘅，你話有選舉咩？係假嘅！你話樓價貴咩？咪又係咁多人買。不過所有反智現象，都係背後有利益集團操控，就算係講緊一幢樓，好地地點解穿窿？咪又係錢作怪。<br>最近睇外國網站，唔知邊度搵到個神級專家，話香港唔少豪宅有中空設計係風水問題，話可以畀龍穿過。喂！好笑喎！做咗香港人咁多年，都冇諗過地產商咁為業主運程着想。Sorry，呢位「專家」FF太多，香港人冇咁好命，個窿最大作用係cap水。<br><br>唔係話個窿係為通風咩？去到呢啲咁高深嘅問題，梗係問香港地產界核心要員。<br>「儍豬嚟嘅，通風完全唔係發展商concern，所以唔會為通風做任何嘢！問題係政府限地積比率，咁高層面積多啲，可以賣貴好多，佢開個窿，就可以晾高成座大廈！」<br>「咁個窿咪可以無限大？」<br>「咁又唔得，樓面有限制之餘，高度都有限制，更重要係，個窿越大，建築成本又貴啲，你諗下，風明明喺兩邊過，但有大窿就搞到成條數唔同晒，所以凱旋門個窿算好誇張！」<br>「講到低層咁唔值錢，咁隔火層應該都幫到手晾高層樓？」<br><br>「Exact_ly！理論上40層以下係唔使隔火層，如果層樓40層高按常理同外觀應該放20樓，不過現實係大部份都放15樓，因條例寫明最高一層離隔火層唔可以超過25層，所以隔火層會放有咁低得咁低，即係15樓，但求賺到盡！呢啲小秘密唔算好多人知，聽聞新地（016）個凱旋門，室內泳池有諗過起喺大窿上面，然後玻璃底，喺入面游水，前望維港，下面都係維港！」<br>「正呀喂，但點解最尾冇咗？」<br>「一來結構上難做，二來怕啲人畏高！」<br>「高？香港人唔係只會追，幾時有畏過？」<br><br>千頌C<br> http://www.fb.com/winbigwok <br>本欄逢周三刊出</p></body></html>