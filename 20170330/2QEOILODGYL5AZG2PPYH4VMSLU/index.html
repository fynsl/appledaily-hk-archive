<html><header><meta charset="utf-8"><title>中環在線：內地富豪收購AC米蘭擬在港上市 - 李華華</title></header><body><h1>中環在線：內地富豪收購<br>AC米蘭擬在港上市 - 李華華</h1><p>上個禮拜人民銀行副行長潘功勝批評，有啲中國資本藉住買海外球會轉移資產，話口未完，一位中國投資者得到美國對沖基金Elliott幫助下，已籌得7.4億歐元（約62億港元）收購意大利足球勁旅AC米蘭，有市場消息話，AC仲諗住喺香港上市㖭。<br>如果真係成功，香港將有隻重量級足球股，AC球迷唔使再喺電視面前打氣，亦唔一定要去意大利聖西路球場朝聖，只要去買一手股票就得喇。<br>嗰位收購AC嘅投資者，根據公開資料，係中歐體育投資管理長興有限公司主席李勇鴻，本身背景都有啲撲朔迷離，內地人都唔係好搞得清佢資金來源，但應該係希望藉住AC開拓中國球迷市場。<br>本身李勇鴻投資過程遇到啲障礙，但經過Elliott泵水2.53億歐元後，令到單刁有機會4月中達成，《金融時報》引述接近交易嘅消息人士話，李勇鴻成功收購後，將會喺未來18個月喺港交所（388）上市。<br>查實𠵱家的確係買AC嘅好時機，因為呢支傳統勁旅，過去6年喺主要歐洲賽事未試過捧盃，同時令到大股東、前意大利總理貝盧思科尼蝕大錢，咁啱中國資本又搶住買球隊，所以真係一拍即合。今次應該唔會，又臨門一腳又買唔成啩……<br><br>李華華<br>mailto:LiWaWa@AppleDaily.com</p></body></html>