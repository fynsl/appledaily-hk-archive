<html><header><meta charset="utf-8"><title>求驗客手記︰重播技術睇越位法國慘豬贏變輸</title></header><body><h1>求驗客手記︰重播技術睇越位<br>法國慘豬贏變輸</h1><p>「球證、旁證、足協、足委........全部都係我嘅人，你點同我鬥？」呢個《少林足球》強雄金句，遲啲真係要改一改，事關國際足協可以引入更多電視慢鏡重播技術，周二法國主場對西班牙嘅國際賽，就出現兩次入球改判，結果西班牙以2:0勝出，日後強雄要收買，真係唔知畀錢第四旁證定負責播慢鏡嘅技術員，定收買個電視機好嘞？</p><p>或於18年世界盃使用</p><p>以電視慢鏡重播協助執法，上年世界冠軍球會盃已經推行，據報下季英格蘭嘅社區盾、德國嘅德國盃等比賽都會試行，如果技術成熟，2018年世界盃更加可能全面使用㖭。周二法國主場對西班牙嘅比賽，電視慢鏡就真係主導戰果，首先係下半場兩分鐘，法國有古沙華助攻畀基沙文頭槌先開紀錄，當時旁證就冇舉旗示意越位，呢位馬德里體育會前鋒當然慶祝啦，點知德國籍球證施華耶收到第四旁證嘅訊息，睇番慢鏡助攻嘅古沙華原來處於越位位置，入球亦都冇效。</p><p>洛里斯無視基奧特提水</p><p>法國入波變詐糊，不過西班牙就由詐糊變入波，77分鐘迪路菲奧接應佐迪艾巴傳中，近門射入，旁證原本就舉旗示意越位，不過睇完慢鏡後施華耶改判入波有效，西班牙就以2:0奠勝。法國教練迪甘斯賽後就話：「輸波當然失望，不過睇到科技對球賽嘅執法，有正面幫助，我相信球迷都會慢慢接受。」西班牙作客贏波兼保不失，一對中堅碧基同沙治奧拉莫斯，就分別效力巴塞隆拿同皇家馬德里兩隊世仇，不過碧基賽後就話，雖然自己好憎皇馬，但同皇馬球員關係好好，之前傳出同拉莫斯罵戰，都係傳媒炒作箒。<br>講番西班牙入第一球，就係靠中場大衛施華68分鐘射入12碼，施華仔亦都正式壓過希亞路，排名西班牙國家隊累積入球榜第四位，其實法國門將洛里斯，都唔係冇機會救出呢個12碼，法國前鋒基奧特喺施華仔主射12碼之前企喺禁區頂，手指指向右方，施華仔果然射右邊，可惜洛里斯唔信佢，撲向左邊下俾佢射入，洛里斯賽後或者心諗：點解我唔信「銀河唯一」呢？</p></body></html>