<html><header><meta charset="utf-8"><title>Hea富生活：渴求上市令生意變質 - 郭釗</title></header><body><h1>Hea富生活：<br>渴求上市令生意變質 - 郭釗</h1><p>凡事有兩面，這是我一向奉信的真理。例如自由行可帶旺香港旅遊業和零售業，但過多就會影響民生，店舖租金上漲，成本轉嫁市民，家陣食個lunch加杯凍飲要四十幾蚊埋單，跟以前未開放自由行比，升近一倍，最慘班後生仔，根據統計處去年中報告顯示，20至25歲的大專畢業生在過去20年，人工冇升過，月入中位數保持在1.1萬元水平，扣埋通漲，衰過以前。<br>所以外界聲音一直話普羅大眾未必直接受惠於自由行，只是益晒大業主和名店。但同時間香港失業率偏低，約3%左右，屬世界低水平。<br><br>同樣道理，股票市場出現大量來自內地的殼股買家，水漲船高，創業板一隻殼由沙士年代幾百萬升到現在近3億元，但卻影響香港人做生意的風氣。<br>譬如有些生意，係就係有營業額，但冇乜錢賺，可謂食之無味，棄之可惜，唔想求其執咗佢空手而回，很多公司會選擇加把勁於短時間內谷大生意額，盈利多少不是重點，最緊要盤數好睇，再加點噱頭，砌靚個故仔搞上市，成功後賣殼賺一筆標番個尾彩！</p><p>香港遲早被中資壟斷</p><p>如果借落銀行好多錢，更加要借殼翻身，否則想全身而退都幾難。情況猶如現今很多startups，就算冇賺過一毫子，甚或蝕住做也沒所謂，只要谷大用戶量和流量，配合一個超宏大的願景，一樣有投資者願意投放幾千萬甚至幾個億的資金，當然這不是易事，就算在美國矽谷，約95%的startups亦不獲融資。<br>同樣在香港搞上市一樣艱難，好似遵理於2015年申請主板上市，翌年5月宣告失敗，根據財務資料，2013至2015年三個財政年度分別賺1,810萬、2,508萬及3,078萬元，但有指四成收入來自同一位「頂級名師」，披露業務危機，所以不是有錢賺就一定過關。<br><br>當然，搞上市要揼本，但冇錢唔緊要，因為有大把金主等緊你，只要你公司有potentials，中間人會跟你說：「你做生意幾時賺到3億吖，上到主板，7億喎！」生意人大部份愛財也愛面，上市公司主席的名銜的確難以抗拒。 <br>即是現在做生意，由幾十萬做到接近一千萬，下一步就諗3億㗎喇，冇中間！那試問還有誰會認真切實做好盤生意？成功上市就袋幾億嘆世界，失敗就自然被淘汰，或被中資公司收買埋。幾十年後，香港就會變成全中資集團壟斷的商業世界。<br><br>郭釗<br> http://www.fb.com/heaology.edu <br>本欄逢周四刊出</p></body></html>