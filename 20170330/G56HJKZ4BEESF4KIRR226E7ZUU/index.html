<html><header><meta charset="utf-8"><title>咖喱牛腩：曼聯做緊上季利物浦 - 咖喱</title></header><body><h1>咖喱牛腩：曼聯做緊上季利物浦 - 咖喱</h1><p>踢完國際賽，四大聯賽又返嚟嘞。呢個周末就係四月，英超前四之爭都去到最後直路，暫時形勢係熱刺、曼城、利物浦、曼聯（圖）同埋阿仙奴爭三個位，換言之會有兩隊最終跌出前四名。究竟邊隊最危？小弟覺得係曼聯。<br>曼聯終於擺脫咗第六位，上輪升咗上第五，落後第四位嘅利物浦四分，但踢少兩場，就咁聽落，紅魔失分仲少過紅軍，應該有優勢先係㗎，點解會話佢哋劣勢呢？因為曼聯季尾硬仗連場，同時佢哋又唔似利物浦咁叻對強隊，紅魔喺前六名聯賽嘅成績淨係好過阿仙奴，對強隊勝算唔高。先睇賽程，曼聯嚟緊仲要對車路士、曼城、阿仙奴同熱刺四支前六勁旅，此外，仲要對西布朗、愛華頓同修咸頓三支上半版球隊。<br>曼聯今季暫時對上游球隊成績麻麻，喺前六名對碰當中，僅贏一場，另外和三場同輸兩場，勝率得17%，場均得分係一分。若果計曼聯今季對前10名球隊嘅戰績，就係11戰三勝六和兩負，勝率都係得27%，場均得1.4分。以曼聯上半季對強隊嘅表現睇，佢哋爭四前景真係唔樂觀。<br>除咗聯賽賽程難踢，曼聯季尾嘅體能負擔都大，因為佢哋要踢歐霸盃。前車可鑒，利物浦上季同曼聯嘅情況有啲似，聯賽要爭四，歐霸盃又踢得順，最後結果係歐霸盃臨尾香得亞軍，而聯賽就只係得第八位。唔知曼聯會唔會同上季嘅紅軍一樣下場呢？<br>文：咖喱</p></body></html>