<html><header><meta charset="utf-8"><title>港姐冠軍夠「惹火」陳法蓉「仇家」通街都係</title></header><body><h1>港姐冠軍夠「惹火」<br>陳法蓉「仇家」通街都係</h1><p>現年49歲嘅陳法蓉，於15歲嗰年到加拿大多倫多升學，並於夏威夷大學畢業，佢喺1989年參選港姐，獲得軍及國際親善小姐名銜，其後佢代表香港先後參選1989年國際華裔小姐競選（奪得亞軍），及於翌年參加環球小姐競選，讀咁多書又見過晒大場面，加上係港姐出身，照計係好大方得體雍容華貴至係……<br> <br>不過，偏偏陳法蓉鬼咁「惹火」——係火頭個火，不時同人有嗌霎，仲要見晒報嗰種，唉……<br> <br>先係比較近有是非嘅梁小冰，舊年11月，梁小冰出席慧妍雅集活動，但因為佢未有着上慧妍雅集嘅粉紅色外套，被慧妍前會長陳法蓉即場問點解，一言不合就出事，小冰更因嬲豬遭對方當眾訓斥，拒絕同陳法蓉一齊影大合照。<br> <br>因為呢一場交，引發「慧妍之亂」，唔單止搞到梁小冰喺舊年12月選擇退會，仲引出咗好多前港姐出嚟，各有各撐，其中袁詠儀更力撐老友梁小冰，指自己會「百分百支持小冰嘅決定」。<br> <br>至於同陳法蓉同屆選港姐、分別獲得亞軍及季軍嘅朱潔儀同梁佩瑚，同陳法蓉都係有唔妥。先講梁佩瑚，佢喺梁小冰同陳法蓉單「慧妍之亂」上，冇明言撐邊個嘅，但就話覺得小冰件衫其實都有徽號，所以冇乜問題，而且自己都有send短訊畀小冰，安慰對方。<br> <br>而梁佩瑚喺「慧妍之亂」之前，喺有線節目《娛樂熱辣辣》中大爆當年選美黑幕，話陳法蓉當年瞞住公司私下接受傳媒採訪，但之後就喊晒口話輯相係參選前影落扮委屈，點知就被踢爆講大話。隔咗幾日，陳法蓉喺微博反擊：「吃不到的葡萄是酸的。天下本無事，奈何多庸人自擾。」<br> <br>雖然朱潔儀比較少「聲氣」，但早前有雜誌報道佢同陳法蓉都係不咬弦，話說當年佢哋當選後，被分派到劇組，朱潔儀喺90年獲派去同萬梓良、周海媚等合演台慶劇《笑傲在明天》，陳法蓉知道後，打電話畀朱潔儀，話套劇係因為自己冇時間接拍，先至彈畀朱潔儀，暗示朱潔儀執二攤，激死朱潔儀。另有指朱潔儀曾爆陳法蓉選美時食煙，但佢否認曾爆料：「大家太敏感，我從來冇指名道姓話邊個，Monica（陳法蓉）都唔食煙。」<br> <br>另有周刊曾經報道過陳法蓉嗰屆嘅最上鏡小姐翁為德，因為頂唔順陳法蓉嗰種冠軍氣焰，所以兩人只係喺台前friend，台後就即刻黑面，又係唔妥嘅。<br> <br>唉……人夾人緣啦……</p></body></html>