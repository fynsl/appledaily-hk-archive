<html><header><meta charset="utf-8"><title>杜利萊豁出去玩狂放！罕有沙色馬竟然唔斷捱到</title></header><body><h1>杜利萊豁出去玩狂放！<br>罕有沙色馬竟然唔斷捱到</h1><p>香港年過四十的騎師唔多，44歲的杜利萊是其中之一。呢位法國老將近排有復蘇演出，今個月開始枕住於谷草出擊，包括這晚（29日）以蔡約翰馬房「飛霞」爆冷勝出第二場五班1200米，個人近七場頭馬均來自谷草夜賽，佢同時為「飛霞」呢匹難贏馬打破季內齋缽，單Win及組合獨贏A2分別派101及34.5元。<br><br>五歲的「飛霞」是本港極少數沙色馬，亦與勝出舊年主席短途獎的澳洲名駒「尚多湖」同色，本身過往33戰一勝七位，唯一頭馬於谷草五班1000米由杜利萊在上季取得，今次重響勝鼓由同一騎師建功，途程則為五班谷草1200米。<br><br>杜利萊上仗復策「飛霞」於五班谷草1000米跑第二，不敵雷神座騎「金剛秀」。呢勻「飛霞」唔再跟前搵遮擋，杜利萊索性豁出去放頭跑，沿途狂放帶離幾個馬位，結果直路沒有腳軟，俾佢捱到返嚟率先衝線，以馬頭位之微勝出。<br><br>反觀梁家俊座騎「金碧輝煌」姍姍來遲，影相飲恨做二奶，跑多一步已過了「飛霞」，六歲馬「金碧輝煌」由李易達轉至容天鵬馬房後，表現顯著改善，這晚取得服役首次上名。今場三、四名分別為「喜盈盈」及大熱門「金剛秀」，四重彩派一萬蚊多啲。</p></body></html>