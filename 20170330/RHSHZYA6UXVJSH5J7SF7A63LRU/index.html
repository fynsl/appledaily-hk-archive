<html><header><meta charset="utf-8"><title>一路一帶：中聯辦掃港樓之謎 - 斯郎</title></header><body><h1>一路一帶：<br>中聯辦掃港樓之謎 - 斯郎</h1><p>香港人置業困難不用多講，當荃灣一房單位要賣過千萬時，其實仲未夠荒謬，大陸官同你搶樓先更O嘴。有中聯辦員工以首置客身份掃入港人港樓兩個單位，你先發覺，原來港人港樓係咁嘅玩法。<br>港人港樓首要條件，係買家必須係香港居民，拎住香港身份證，呢位中聯辦社會工作部副巡視員桂嵐，用1,451.7萬買入上下兩層單位，被記者追問，霸氣地回答——So What？完美演繹「賺中國的錢，擲香港人的鍋」。有報道話，桂嵐早年透過單程證移民來港，符合國情買樓，無可厚非。<br>不過有曾在中聯辦工作的朋友A就睇唔過眼，大數桂嵐不是；先講講友人背景，大陸名牌大學畢業，在大陸任職公務員，六年前由北京借調來香港中聯辦工作，一做就做了四年，友人聲稱，來香港中聯辦規矩好嚴格，不會享有居留權，即係做夠7年，都冇得成為香港人，就算同香港人結婚，都唔可以做「香港人」，朋友覺得條件苛刻，但抱住入過中聯辦，返到大陸可以更上一層嘅諗法，堅持咗四年後，終於「衣錦還鄉」，一跳就跳咗三級。<br><br>朋友A家庭富裕，靠父幹隨時可以Full Pay在港買樓，但當年中聯辦執正嚟做，唔准低級員工喺香港置業，以免招人話柄。所以一直以來，都係中聯辦自己掃貨，好少見有員工買樓，更不用講好似張曉明、李剛呢啲大人物喺香港入市（佢哋目標都係北京黨委嘅職位）。所以朋友A同以前好多喺中聯辦做過嘅舊同事（冇香港身份證），都感到好激氣，大呻唔公平：「佢拎住中聯辦嘅人工，點買到1,400萬嘅豪宅？」其實朋友A不愁衣食，點解咁想喺香港置業？無非因為兩個字「保險」，大陸人在港買樓，就是買了座不動如山的救生圈。<br>講起公平咩，香港嘅無殼蝸牛都會諗起《創世紀》男主角許文彪對葉榮添講嘅對白，作為仲未上車嘅筆者，只能苦笑對朋友A講返句公平咩，而且，千萬樓現時喺香港已經不算豪宅了。<br><br>斯郎<br> https://www.facebook.com/oneroadonebelt/ <br>本欄逢周四刊出</p></body></html>