<html><header><meta charset="utf-8"><title>【回憶返晒嚟】《StarCraft》高清重製版　今年夏天推出</title></header><body><h1>【回憶返晒嚟】《StarCraft》高清重製版　今年夏天推出</h1><p>相信好多有返咁上下打機年資的朋友，細細個都係玩即時戰略RTS遊戲玩大，1998年出版的《StarCraft》（《星海爭霸》）更係當時的神作，亦係早期E-Sports比賽指定項目。雖然在這近20年來，《StarCraft》系列都不時都有推出新資料片，如最近期就有2015年底推出的《StarCraft II: Legacy of the Void》資料片，但始終隨住時間過去，遊戲設計上已追唔到現時標準，玩家熱情自自然然會冷卻。</p><p>等到2017年，開發公司Blizzard終於都要出手，剛宣佈會在今年夏天推出《StarCraft: Remastered》（《星海爭霸》重製版），雖然遊戲故事主軸以及極佳的遊戲平衡度都無作出改變，但就重新製作遊戲中的畫面及音效，支援闊屏幕4K Ultra HD輸出及提供高傳真音樂及音效外，亦以漫畫風格全新製作過場動畫，進一步強化原創劇情，為這款經典遊戲注入新動力。同時《StarCraft: Remastered》亦會收錄重製過的遊戲資料片《StarCraft: Brood War》（《星海爭霸：怒火燎原》），就算係未經歷過《StarCraft》年代洗禮的年輕玩家，今次都係一個好機會感受一下RTS遊戲的魔力。<br><br>影片： https://youtu.be/5ypU9j4w3_w <br><br>資料來源：Blizzard<br><br>文：布偉倫<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily <br></p></body></html>