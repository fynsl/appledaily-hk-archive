<html><header><meta charset="utf-8"><title>【馮仁昭四圍超】五月天台北免費騷粉絲狂呼</title></header><body><h1>【馮仁昭四圍超】五月天台北免費騷<br>粉絲狂呼</h1><p>台灣天團五月天噚晚喺台北大安森林公園舉行免費演唱會，紀念組團20周年，呢度亦喺佢哋首個公開表演嘅地方。現場只有800個座位，大前晚已經有人開始排隊。雖然五月天講明會喺網上直播音樂會，但都阻唔到粉絲到現場。</p><p>擔心聲浪影響居民</p><p>演唱會喺晚上7點開始，現場約有3萬名粉絲聚集，各人情緒高漲尖叫聲此起彼落，到五月天出場更帶起高潮，佢哋先向粉絲鞠躬，再一連唱出《志明與春嬌》、《終結孤單》等經典歌曲。<br>五月天各成員在台上發言，講20周年嘅感受，主音阿信話：「不知不覺20年就這樣過去，謝謝在音樂台前及草皮前的粉絲，謝謝你們，讓我們繼續唱下去。」石頭話多謝大家陪佢哋回到當年今日，佢哋隨即演唱《人生海海》，仲介紹四分衛嘅阿山同虎神出場。噚晚嘅嘉賓仲有陳綺貞同樂隊脫拉庫主音國璽等。因為怕演唱會聲浪影響附近居民，演唱會喺9點半結束，而喺YouTube嘅直播吸引咗約34萬人觀看。</p><p>港騷飛個半鐘售罄</p><p>另外，五月天將喺5月嚟香港舉行10場「人生無限公司」演唱會，門票噚日開賣，喺尖沙嘴通利門口一早就有30幾名南亞裔等候，相信係排隊黨。其中嘅吳先生話喺前日下晝5點半到場，已派到50幾號籌。反而排頭位嘅外籍人士Tanveer稱前晚9點左右到達，相信係排隊黨發揮功能。噚日門票開賣約個半鐘，已全部售罄，令在場買唔到飛嘅粉絲失望。<br>撰文：馮仁昭</p></body></html>