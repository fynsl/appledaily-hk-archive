<html><header><meta charset="utf-8"><title>【搲like有理？】IG女神廣告月賺過萬　KOL賣膠定食膠</title></header><body><h1>【搲like有理？】<br>IG女神廣告月賺過萬　KOL賣膠定食膠</h1><p>【KOL個L】近年越嚟越多人投身KOL行列，同時亦有網上輿論批評KOL呃like當飯食，今集就講吓KOL有咩商機。IG靚女紅人Merry So喺四、五年前已經開始玩Instagram，而家有超過6萬個followers，仲有唔少知名時尚、彩妝品牌搵佢合作，經常有獲贈靚衫同最新嘅化妝品，真係令一眾女士心心眼！<br><br>著名營銷人徐緣就睇好KOL日後嘅發展，「我覺得KOL會係一個重要嘅經濟體。」據徐緣分析，網紅經濟背後有三個重要收入渠道，第一個收入來源就係最傳統嘅廣告。問Merry會唔會揀廣告接？ 佢即刻答：「梗係會啦！我對自己有要求，好多嘢你都要問自己係咪真心鍾意，同埋靚，你先擺上身。我知道自己嘅形象，大家都看在眼內，可能我接咗呢個job賺到筆錢，但損失更加大，我亦唔想帶畀觀眾一啲唔好嘅資訊。」咁識do，唔怪得之每次出post，閒閒哋都有過千個like啦！Merry話佢IG廣告同內容嘅比例大約係三七：「有七成係個人生活照，三成係廣告，每個月咁計都有過萬收入。」<br><br>不過提到KOL賣廣告，涉獵傳媒、寫作、廣告、電影、紅酒、飲食界等百足咁多爪嘅畢明就有畢生難忘嘅經歷：「同過一個據聞係飲食界KOL傾計，基於好奇，我就問佢係咪好鍾意食嘢，佢話唔係㗎，邊個請我咪去邊度食囉。嘩，你坦白成咁！咁如果人哋唔請你呢？咪唔食囉！o依，咁樣呀？我又問佢寫嘢會寫咩呀？佢話其實都唔係好寫嘢，影相咪得囉。嘩！咁都好容易做下喎。不過咁，佢係有幾萬like嘅。」</p><p>以上呢位人兄係咪真係KOL就唔敢講，但徐緣就話只要識利用網絡優勢，唔一定靠大量嘅like都可以做到生意，「只要你有人follow，係好狂熱嘅，就算人數少，都可以引發其他經濟，包括從第二渠道E-commerce（電子商貿）賺錢，sell粉絲某件貨。」國內就有唔少網紅，透過社交媒體或者直播節目了解粉絲需要，同生產商合作，度身訂做產品，例如衣服、甚至機迷專用滑鼠。對於Merry嚟講，雖然個人IG每月都有收入，不過佢主要收入來源係透過IG賣自己設計嘅耳環。由細到大都鍾情耳環嘅佢，喺2013年辭去全職售貨員工作，食住IG人氣創立耳環品牌，由設計耳環、搵廠商合作、包裝、宣傳等通通一腳踢。Merry話：「我由一開始推出呢個耳環品牌，已經有一班人馬上支持我，畀我賺返佢哋啲錢。」除咗網購，Merry仲不時會參加市集擺地攤，增加品牌人氣兼銷量，「曾經試過一個月賣四百幾對耳環，比起以前售貨員嘅工作，收入都有五至六倍嘅分別。」<br><br>而網紅背後，仲有第三個重要獲利方式，就係直播打賞制，徐緣解釋，「直播主喺直播節目冧粉絲，粉絲即時撳個制，就可以打賞錢畀直播主。」例如韓國知名女大胃王朴熙妍（Diva），每晚都會做直播節目，畀觀眾睇佢喪食兼吹水，粉絲會即時送出虛擬氣球作打賞，每月平均收入可高達七萬港元。所以話食，都係一種搵食嘅專業！相對外國，直播節目喺香港唔算盛行，徐緣表示：「香港發展嘅網紅商機只係一個小部份，就係廣告。」佢話當呢個行業繼續發展落去，知道呢個做法搵到錢之後，就會有專業機構為各類網紅提供支援，或者有機構主動去發掘有潛質嘅網紅，叫網紅孵化器（Incubator）。</p><p>或者有人會對KOL呢個名嗤之以鼻，王貽興就撐搵食無罪，「?like」有理，「前輩梁文道講過一句說話，每次作家被邀請去做講座，臨尾送錦旗、送舊膠畀你，咁作家食膠㗎？作家食錦旗㗎？作家都要生活㗎嘛，KOL用佢嘅專業，合理地賺取報酬，有咩問題？」<br><br>而徐緣亦提醒以KOL為長期搵食工具並唔容易，「做網紅搵到錢，好大程度上佢要好穩定地生成有質素嘅內容。有啲KOL發表嘅意見，可能只係對生活嘅不滿，呢啲好難維持，好容易講到冇嘢講。其實用趣味去包裝唔同知識，我認為呢個發展先更健康，豐富到社會知識面。」<br><br><br>唔好錯過【KOL個L】相關動新聞：<br><br>【KOL個L】敢做唔敢認 KOL爆Likes先係King？<br> http://bit.ly/2o7flQF <br><br>【KOL個L】借刀殺人做愛情KOL 蘭桂坊身經百戰？<br> http://bit.ly/2oaMZF3 <br><br>【薯片叔做邊類KOL好？】笑波子主L-Laughter 陶傑攻O-Opinion<br> http://bit.ly/2nJWRrO <br><br>場地提供：小城故事（太子彌敦道761號3樓A室）<br><br>記者：何宛珊(表妹)<br>攝影：馮峰、Neo、Kaman<br>視像設計：希彤、余湘汶<br>後期：Roy<br>編審：阿仙<br>監製：Kaman</p></body></html>