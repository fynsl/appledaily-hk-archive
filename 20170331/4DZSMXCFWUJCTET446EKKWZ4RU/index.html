<html><header><meta charset="utf-8"><title>隔牆有耳：十年前拆囍帖街　昨日重臨利東街2.0奶媽賜餅　市民冇份 - 李八方</title></header><body><h1>隔牆有耳：十年前拆囍帖街　昨日重臨利東街2.0<br>奶媽賜餅　市民冇份 - 李八方</h1><p>候任特首林鄭當選後噚日返去母校嘉諾撒聖方濟各書院，離開時親自「落山」，順便重返昔日親自摧毀嘅囍帖街。昔日嘅囍帖街係專賣印刷囍帖嘅唐樓建築群，但唔好忘記2005年市建局無視部份原有居民及商戶嘅反對，強硬宣佈收回利東街的業權重建，後來2007年尾，時任發展局局長林鄭會見反對重建嘅商戶後，話囍帖街舊樓缺乏歷史價值，囍帖街搖身一變就成為現時聚集貴價商舖嘅離地利東街，只剩下很少與婚宴有關的商舖。<br>事隔10年，林鄭噚日重返舊地，好諷刺就係去利東街新商舖GINZA WEST買日本手作曲奇畀跟足半日嘅一眾攝記，但攝記為咗影派餅場面全部即刻後退，林鄭唔明，笑笑口話：「你哋做乜退後，畀你哋啊！」有個別攝記畀面接過曲奇。之後有市民行過又想拎曲奇，點知得到林鄭一句：「市民唔得呀，我淨係畀記者咋！對唔住！」市民即刻感嘆話：「我唔係記者呀，我係普通市民嚟㗎咋！」</p><p>花千元買曲奇</p><p>林鄭話，GINZA WEST係佢食開嘅餅店。八方即刻睇吓價錢，呢間餅店嘅曲奇價錢都幾離地。GINZA WEST標榜出售由日本空運到港嘅手作曲奇，最平單塊曲奇賣21蚊一塊，其他禮盒裝賣100至400蚊不等。林鄭今次就用咗924蚊買曲奇，當中買咗標榜「Best No.1」中產價420蚊嘅雜錦禮盒曲奇，禮盒內得22塊餅。另外買咗唔少21蚊一塊嘅獨立包裝曲奇，即係派畀攝記嗰啲。<br><br>李八方</p></body></html>