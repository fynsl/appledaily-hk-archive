<html><header><meta charset="utf-8"><title>【專題籽】造收納地台建貓樂園　主子全屋行Catwalk</title></header><body><h1>【專題籽】造收納地台建貓樂園　主子全屋行Catwalk</h1><p>【專題籽：居安思藝】<br>「佢霸咗我張床」、「佢瞓住keyboard我點做嘢？」此乃貓奴生活日常。口裏埋怨實質放閃，公告天下主子有多可愛。貓奴黃景成（Derrick）兩年前搬入新居，為三位主子整地台做好收納，畀佢哋通屋走，名正言順行Catwalk。佢仲整埋可以跳上跳落的高身玻璃櫃，令主子維持「我在櫃內看風景，櫃外啲人又摸我唔到」的氣勢。</p><p>貓最怕陌生人， Derrick家的三隻貓阿細、懵薯同Miu Miu每逢有外來人入屋，總係進佔全屋最進可攻退可守的位置──橋上。乜橋？貓橋！在天花對落位置有條木橋，兩端連接貓主子的木身玻璃櫃及讓牠們活動筋骨的牆上梯級。人有房，喵星人一樣有自己地頭！「佢哋喺玻璃櫃裏面可以望到你，但你又摸唔到佢哋，佢哋會覺得安全啲，一有人就匿晒入去。」原來Derrick其中一隻貓氣管不好，曾想過用玻璃櫃「密室」困貓，將蒸氣噴入，讓牠紓緩不適。不過他問過室內設計師意見，發覺工程浩大，加上細心諗過貓貓應不喜歡這種「治療」方式，便放棄念頭。這個高身玻璃櫃錯有錯着成為三貓安樂窩。須知道香港最珍貴嘅就係空間，寸金尺土呀大佬，Derrick兩夫婦真係好錫貓貓。「都當佢哋係屋企人㗎啦，養得寵物都係咁諗，希望佢哋住得舒服。」主子要乜，天下貓奴都會笑住供給。</p><p>升降飯桌　高智慧收納</p><p>Derrick與太太之前租屋住，當然不會花心思布置家居，環屋皆山也，乜山？係雜物山。兩人三貓及群山共處一室，都咪話唔逼狹，所以大約兩年前置業遷入新居，頭號重點──收納！「以前將啲嘢擺晒出嚟，佢哋會推跌晒，搞亂頻率好高，𠵱家做咗地台收晒啲嘢入去，我哋唔使成日執拾，方便啲。」這裏樓底有三米高，做了地台都不算侷促，人貓可用空間大大增加。成日覺得利用地台儲物令一室更整潔，但攞嘢出來的麻煩度也同時提高。「真係唔常用嘅先會擺入去，擺得入去都唔會預成日拎出嚟，始終唔想整太多梗櫃。」Derrick覺得清潔地台尚算方便，倒瀉嘢用濕布一抹即掂。「因為地台塊板係夾板底膠板面，唔易刮花，一般好似平日咁拖地都無問題。」不過原來養貓用地台都有麻煩事。「貓會吐貓毛，如果剛好吐在板與板之間罅隙，就要揭開兩塊板清理。」Derrick認為建地台利多於弊，不過太太剛懷孕，將來小朋友出生，走上地台的一級就要鋪軟墊了。<br>地台還有個機關，可以把飯桌隱身，用遙控就能將之升高。現場看到飯桌升起速度似校了慢鏡，好…耐…好…耐…先…完…全…升…起！「升降頻率唔高嘅，都係食飯先升起，一日一次。有時食啲輕食，我會就咁食，唔用枱。」飯桌有安全裝置，夾到嘢會彈起。不過機械嘅嘢，總有失靈一日喎。「都怕佢壞㗎，不過如果幾年後真係壞，其實都唔難買，搵師傅配同款同色膠板，調好番個升降水平同地台一樣，一定要調得好準，否則佢會因安全裝置設定而彈起。」土地問題令大家扭盡六壬，爭寸土闢空間，升降飯桌算係呢個時代逼出來的智慧產物，不過見到貓貓好奇跳上去，如同歌手在紅館舞台上徐徐升起，畫面又幾有趣嘅！</p><p>記者：葉青霞<br>攝影：黃子偉<br>編輯：陳漢榮<br>美術：孔文彬 </p></body></html>