<html><header><meta charset="utf-8"><title>中環在線：莎莎老闆唱歌係廁所位？ - 李華華</title></header><body><h1>中環在線：莎莎老闆唱歌係廁所位？ - 李華華</h1><p>化妝品莎莎（178）老闆郭少明貪靚就係人都知，但原來佢都好鍾意唱歌㗎。前日公司整咗場《莎莎邁向40美麗傳承慈善演唱會》代替搞足30年傳統周年晚宴，郭少明一上台就話自己好想唱番首歌，全場反應都猛話好，點知慘慘豬俾郭太ban咗呀！</p><p>引述老婆：咁早啲人未去洗手間</p><p>郭生就話「上得呢個台我就同太太講，我要唱番首歌，仲𧅵咗太太成個鐘」，點知太太都話唔准，原因係佢「咁早上到嚟，啲人都未去得洗手間住！」嘩，郭太擺明話郭生唱歌係廁所位，但佢即刻話自己有跟師傅學唱歌，仲唱得唔錯㖭！<br>其實呢啲都係郭生兩公婆之間耍花槍啦，事關呢場演唱會都係郭太嘅主意。郭生話「太太加入保良局11年，仲係主席，但仲有唔夠三日就卸任」，知道郭太想用保良局主席身份為保良局出最後一分力，所以郭生就搞咗場演唱會啦。據知，今次全體入場莎莎員工都要畀少少門票錢㗎，上下一齊做善事，仲順手幫保良局籌咗200萬㖭。<br>咁聽唔到郭生唱歌唔緊要，皆因個演唱會好多明星㗎，好似莎莎旗下品牌Suisse Programme亞太區代言人周慧敏、李克勤、草蜢，仲有靚聲王陳潔儀同許廷鏗等等歌手撐場㖭！<br><br>李華華<br>mailto:LiWaWa@AppleDaily.com</p></body></html>