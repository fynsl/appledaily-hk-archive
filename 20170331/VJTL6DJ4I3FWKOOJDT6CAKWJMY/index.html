<html><header><meta charset="utf-8"><title>大劉自嘲廢柴俾猶太人老點</title></header><body><h1>大劉自嘲廢柴<br>俾猶太人老點</h1><p>【劉鑾雄講大劉】<br>【連載系列之二　風扇血淚】富豪劉鑾雄（大劉）講完發迹前往事，再講當年棄貿易生意，轉開風扇廠自立門戶的經過。「我同拍檔出去開廠，租嘅廠房成兩萬呎，其實生意只足夠租三、四千呎地方，但我租兩萬呎，結果做咗唔夠五、六個月已經冇生意冇錢出糧，好慘㗎！」</p><p>寧蝕讓免血本無歸</p><p>有危就有機，當時大劉遇到一名猶太人願意買貨，但要貨到美國才付款，大劉說：「我又比較aggressive（進取），嗰時賖啲貨畀佢，去到美國先畀錢，點知貨到，佢話五折就找數，嗰時我都係賺15%。」大劉即時講價願意七折收錢，寧蝕30%以免血本無歸，最後雙方拉倒，大劉將貨在美國入倉，再作打算。<br>豈料走投無路時，猶太買家又再出現，更點了大劉去芝加哥，竟給他翻身機會：「我去到坐咗兩三日，坐坐吓猶太佬趕我走，我好醒目扮走，再喺二、三百米外睇吓乜事，見到有個擔住支煙嘅美國人行埋去，猶太佬好熱誠招呼佢，指手畫腳指住風扇傾咗大約二十分鐘。美國人走咗之後，我遠遠跟咗佢成千五呎先敢蒲頭，同佢講我係廠家。」<br>大劉才發現自己是「廢柴中嘅廢柴，懵炳中嘅懵炳」，他說：「個猶太佬好叻好蠱惑，我哋嘅風扇唔符合美國安全規格，猶太佬將風扇加工變為合規格，我哋唔知嘛！結果我喺芝加哥踎咗三個月，先至發現自己係廢柴中嘅廢柴！乜都唔識！」幸好大劉出門遇貴人，有位好心工程師教他將風扇改成符合美國規格。當再見那位美國人時，已答應落單，大劉說：「佢話第一次買呢個產品，估計一年同我買24,000把風扇，點知最後買咗24萬把風扇，多十倍！我都冇諗到突然可以窮人大翻身。乜跳樓呀，一定執笠，都唔敢返嚟（香港），冇面見江東父老。」</p><p>走過水貨好大壓力</p><p>大劉在發迹前亦從事過水貨貿易，跟尼日利亞及西非做生意，利錢很深，十多萬成本有二十多萬利錢，不過走了三轉後自命膽大的他亦不敢再玩，他說：「好大壓力，因為當時冇外匯，好大風險，收到錢後做咗第三輪水貨，頭尾賺咗百幾萬知道遲早一鑊！好在我命大，唔做之後大約半年，尼日利亞政變，新政府上場，唔認舊政府啲數，全香港所有出口商，俾尼日利亞政府走咗40幾億。當時嘅40幾億，我諗等於𠵱家1,000億！」<br>採訪：陳月媚<br>攝影：陳俊強</p><p>【Timeline】手機用戶請按此，瀏覽「<a href="http://bit.ly/LAU-timeline?inapp=1%20">傳奇狙擊手劉鑾雄</a> 」: <a href="http://bit.ly/LAU-timeline?inapp=1%20">  http://bit.ly/LAU-timeline </a> <br><iframe src="https://cdn.knightlab.com/libs/timeline3/latest/embed/index.html?source=1b2tFQdxe226fOazf0NvUtPVk9O5zqr7HwhEDYJsOBD8&amp;font=Default&amp;lang=zh-cn&amp;initial_zoom=2&amp;height=780%20" width="100%" height="780" webkitallowfullscreen mozallowfullscreen allowfullscreen frameborder="0"></iframe> <br><br><br><br>【話你知】同大劉有關係嘅名人、美女有幾多? 即睇「<a href="http://bit.ly/JosephLau?inapp=1%20">大劉人物關係圖</a> 」: <a href="http://bit.ly/JosephLau?inapp=1%20">  http://bit.ly/JosephLau </a> </p></body></html>