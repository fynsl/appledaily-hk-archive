<html><header><meta charset="utf-8"><title>轟社署當卓林人球吳綺莉控訴成龍「佢話一毫子都唔會幫」</title></header><body><h1>轟社署當卓林人球<br>吳綺莉控訴成龍「佢話一毫子都唔會幫」</h1><p>現年44歲的單親媽媽吳綺莉日前被捕，涉刑事恐嚇女兒卓林，母女情面臨決裂！昨晚吳綺莉召開記者會，踢爆曾向社署求助，但卓林卻被當人球！吳綺莉由女兒出生至今，冇攞過女兒生父成龍一毫子，兩年前她山窮水盡，曾託人向成龍求助，卻獲狠絕回覆：「佢話一毫子都唔會幫！」</p><p>於17年前，吳綺莉（Elaine）為有婦之夫成龍誕下女兒卓林，當時成龍表示「犯咗全天下男人都會犯嘅錯」，卓林由吳綺莉一手湊大，然而近年兩母女關係反覆。日前吳綺莉涉刑事恐嚇女兒被捕，前日有周刊報道指卓林同父異母的兄長房祖名，曾出手幫吳綺莉母女一炮過付1,500萬買入大坑單位供她們居住云云。</p><p>翁靜晶插冇腰骨</p><p>昨晚約7時，吳綺莉在葵芳的梁耀忠議員辦事處召開記者會，先由好友翁靜晶和梁耀忠發言，指兩三年前吳綺莉因女兒問題曾向社署求助，但沒獲認真處理，卓林被當人球！翁靜晶強調很擔心好友：「個女非常唔開心，冇辦法搵源頭，估計成長心結，媽媽都好唔開心，佢好脆弱，唔想聽日睇報紙Elaine唔喺度！」<br>面色蒼白的吳綺莉說：「我屋企係發生咗啲事，我諗每個媽媽會擔心自己細路，希望大家唔好有無謂揣測。」翁靜晶代友講出始末，怒插成龍：「Elaine由卓林出世後，由頭到尾冇攞成龍一毫子，自從佢俾電台解僱冇任何工作，卓林學費要一萬七千幾，當時山窮水盡，搵中間人協助，搵成龍睇吓可唔可以有任何幫助，得到係話一毫子都唔會幫你！」最後由佛教團體搵吳綺莉繪畫冊，才解決經濟問題，翁靜晶狠批成龍：「一個冇腰骨嘅人，冇能力照顧自己仔女。」</p><p>爆喊盼女兒返家</p><p>提到女兒，吳綺莉激動眼紅紅：「我冇乜屋企人，只有我個女！如果我冧，冇人幫到我個女，我只想個女平安。」翁靜晶戥好友不值：「Elaine唔想傷害某一個家庭，佢一直好克制。」問到是否覺得成龍好絕情？她說：「冇話啱同唔啱，一隻杯敲唔響，過咗去。」<br>問到想跟卓林說甚麼？吳綺莉死忍眼淚，翁靜晶安慰：「頂唔順就喊，唔好死頂！你頂咗好耐。」吳即爆喊說：「我只係想佢返屋企，同所有阿媽一樣，有乜嘢都返屋企！」採訪：王連連<br>攝影：陳慧安</p></body></html>