<html><header><meta charset="utf-8"><title>隔牆有耳：葉建源搞聯署甩轆 - 李八方</title></header><body><h1>隔牆有耳：<br>葉建源搞聯署甩轆 - 李八方</h1><p>自從林鄭月娥當選之後，議會瀰漫住一股「柒柒柒」效應，民主派議員都好似深受影響喎，先唔講噚日朝早立法會無厘頭流會，只因原本要動議議案嘅公民黨郭家麒遲到，民主黨林卓廷點人數，結果搞到流會收場。前日教育界立法會議員牽頭搞跨黨派聯署促撤小三TSA，除了泛民全體議員，醫學界獨立議員陳沛然、新民黨3名議員、經民聯梁美芬同石禮謙都參與聯署。</p><p>解釋因通訊有誤</p><p>立法會兩大陣營罕有聯手，點知出現「蝦碌」，寫漏咗謝偉俊、潘兆平同吳永嘉等3個建制派獨立議員，認真尷尬。葉建源（圖）噚日出席商台節目就趁機為此事鄭重致歉，皆因喺通訊上有誤，佢以WhatsApp向議員逐一查詢，但有議員用email回覆，佢就遺漏咗。一同出席節目嘅新民黨田北辰食住花生搭嗲，話要解決呢個問題，相信都要有個group齊晒70個立法會議員喇。</p></body></html>