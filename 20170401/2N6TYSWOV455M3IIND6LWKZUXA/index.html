<html><header><meta charset="utf-8"><title>父失業被騙家財大劉斬柴煮飯　孭起頭家</title></header><body><h1>父失業被騙家財<br>大劉斬柴煮飯　孭起頭家</h1><p>【劉鑾雄講大劉】<br>【連載系列之三　童年清苦】富豪劉鑾雄（大劉）接受本報獨家專訪，上回講完當年棄貿易生意，轉開風扇廠自立門戶的經過後，今集又講到童年往事，他強調自己並非含金鎖匙出世。大劉父親劉火榮最初是開米舖，之後開過製衣廠，但被人騙盡家財，一家人生活頗艱苦。大劉憶述：「我出世嗰陣時，爸爸都風光過一段好短時間，跟住冇幾耐失業，家庭靠媽媽維持，唔可以講含金鎖匙出世或好輕鬆。」</p><p>一家人睡地下</p><p>因家庭環境不好，大劉10歲前都要做粗活、一家人要睡地下：「我記得10歲前住木樓，熱天搵張蓆鋪喺地下，冬天又搵毯鋪喺地下，我哋喺地下瞓到10歲先搬，所以童年生活屬於比較清苦。」<br>據知大劉的母親劉葉淑婉女士當年是以繼室身份嫁給劉父，當時她不但要照顧自己一頭家，連丈夫亡妻那頭家，都要照顧，所以擔子很重。大劉表示：「辛苦㗎！你知一個女人，唔係讀過乜嘢書，當年香港大家都好窮，大部份人都係大陸解放後落嚟，唔係好多人帶到錢落嚟。我所知屋企初期開米舖，之後開過製衣廠，但俾人呃晒，好後期先開風扇廠。聽阿媽講好多次，成日想儲五萬蚊，儲好多次都儲唔到，當時好多人喺大陸解放落嚟都好辛苦，個個都要捱同慳。」</p><p>「衝上天台收衫」</p><p>到底大劉10歲前要做甚麼粗活？大劉憶述：「我係長子，比較力大啲，做粗重嘢比較適合啲。有時落雨，一個箭步就要衝上天台收衫，所以呢啲我熟晒，舉例掃地、拖地、食完飯執枱，所有我都做得好足，做到熟晒！我真係差唔多任何家務都做過晒㗎，而且做得好精，包括斬柴、起火，以前冇熱水供應，只能夠喺爐灶起火，煲就用銅煲，沖涼、煮飯、煮餸，所有熱水都係我負責，試過斬柴斬親手指，之後斬斬吓已經練到好熟同好快。」直至大劉10歲後，父親開了風扇廠，家庭環境才慢慢改善。<br>採訪：陳月媚<br>攝影：陳俊強</p><p>【Timeline】手機用戶請按此，瀏覽「<a href="http://bit.ly/LAU-timeline?inapp=1%20">傳奇狙擊手劉鑾雄</a> 」: <a href="http://bit.ly/LAU-timeline?inapp=1%20">  http://bit.ly/LAU-timeline </a> <br><iframe src="https://cdn.knightlab.com/libs/timeline3/latest/embed/index.html?source=1b2tFQdxe226fOazf0NvUtPVk9O5zqr7HwhEDYJsOBD8&amp;font=Default&amp;lang=zh-cn&amp;initial_zoom=2&amp;height=780%20" width="100%" height="780" webkitallowfullscreen mozallowfullscreen allowfullscreen frameborder="0"></iframe> <br><br>【話你知】同大劉有關係嘅名人、美女有幾多? 即睇「<a href="http://bit.ly/JosephLau?inapp=1%20">大劉人物關係圖</a> 」: <a href="http://bit.ly/JosephLau?inapp=1%20">  http://bit.ly/JosephLau </a> </p></body></html>