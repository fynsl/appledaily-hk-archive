<html><header><meta charset="utf-8"><title>擅演反派好打得65歲高飛癌逝　中風兒：我受唔住</title></header><body><h1>擅演反派好打得<br>65歲高飛癌逝　中風兒：我受唔住</h1><p>於70年代香港電影黃金時期，經常在成龍、洪金寶的電影中以演反派的武打演員高飛，前晚因前列腺癌在北區醫院離世，終年65歲。入行逾50年、拍逾100部電影的高飛，擔任過導演、動作指導及監製等，高飛兒子兩年前經歷喪母及中風，昨日他面對父親死訊時說：「我都受唔住。」</p><p>原名林伯恆的高飛，前晚因前列腺癌末期，在北區醫院離世，終年65歲。70年代高飛經常在成龍、洪金寶的電影以反派角色出現，成為當年圈中出色的歹角之一，當年更憑獨到眼光發掘了打女大島由加利到香港發展。<br></p><p>太平館打工被發掘</p><p>高飛的42歲兒子林志強昨日接受本報電話訪問時，透露爸爸走得很突然，他哽咽地說：「係前列腺癌末期，噚晚爸爸突然唔舒服送咗入醫院，到9點半左右，打咗支針，但終於都捱唔住。我都受唔住，太突然，我感覺係最後先知，佢好硬淨，前日都冇事，噚日突然冇晒力。」他表示父親兩年前經歷喪妻之痛，作為獨子的自己亦中風要由父親照顧，所以高飛一直隱瞞前列腺癌的病情：「媽媽兩年前離開咗，又係爆血管，即刻走咗。7、8個月後到我中風，可能心情都有影響，𠵱家自己只行到兩步，唔穩。」<br></p><p>林志強指父親原是大埔人，60年代到位於佐敦道的太平館餐廳打工，他說：「去到太平館送外賣，嗰度多電影人幫襯，就識咗電影人帶入行。」他表示父親原本想再教踢波及復出做導演，遺願是組過一隊足球隊「國際聯盟」。高飛本身是明星足球隊的主力球員，擔任右翼位置，被譽為球隊歷年來最佳右翼，他的身後事將會由高飛姐姐處理。<br>高飛除幕前演出外，曾經習武的他亦擔任過導演、動作指導及監製等職位，90年期間，高飛舉家移民菲律賓，在當地製作電影，其後返港定居。他執導過由任達華和王祖賢主演的電影《東方老虎》，任達華昨獲悉好友離世時顯得非常傷心，又大讚高飛是一名出色好演員，他哽咽說：「我同佢拍戲拍好多，佢為人好正直、好肯幫朋友，佢走咗，我個心好唔舒服。希望佢喺另一個世界，可以拍到佢自己鍾意嘅電影。佢非常熱愛電影、熱愛武術，同佢拍戲，佢好照顧啲演員，佢又好幫朋友。」他表示對方雖然是武夫出身，但卻有一顆仁慈跟寬容的心。<br></p><p>華仔：永遠記得佢
</p><p>劉德華昨日亦透過助手表示：「又一個熟悉嘅演員朋友離開，個心唔舒服覺得可惜。跟高飛認識咗好多年，由明星足球隊嘅時候就認識，離開咗電視台一直都有同佢拍戲，佢係一個好好嘅前輩，教咗我哋好多嘢。希望高飛一路走好，佢嘅屋企人亦都節哀。我哋會永遠都記得佢。」高飛生前好友朱鐵和昨在網上群組得知其死訊，兩人因合作而認識，私底下非常熟。不過早年移民加拿大到近年回流香港後，較少跟對方聯絡。何家勁昨日亦在微博發文悼念高飛，讚他是香港明星足球隊最佳右翼球員。<br>採訪：魯吉</p></body></html>