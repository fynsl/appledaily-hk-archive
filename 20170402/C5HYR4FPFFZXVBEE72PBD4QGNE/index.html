<html><header><meta charset="utf-8"><title>貪靚出事陳思齊驚變膠面人</title></header><body><h1>貪靚出事<br>陳思齊驚變膠面人</h1><p>愛靚係女人嘅天性，但係為咗靚靚你可以去到幾盡，好似2000年港姐陳思齊(前名：陳凱怡)，佢就因為想自己變靚啲就到個樣變晒，出咗事囉！<br> <br>陳思齊參選港姐時，曾經被封為「千禧版朱玲玲」，當年大熱倒灶，但都加盟無綫成為藝員，拍劇以來佢都係主要做啲配角，從未做女主角。但係佢就因為一次貪靚，搞到個樣唔同咗而做過封面。13年，有網民就發現當時播放嘅劇集《仁心解碼II》入面嘅思齊，個樣又膠又硬，個鼻又高到好唔自然，跟手仲發現原來思齊之前拍《巴不得媽媽...》個樣仲怪！<br> <br>原來思齊喺12年已經幫一間藥廠做代言，仲親身去示範打Botox，整鼻同下巴，但打Botox嘅劑量over咗，難怪網民覺得佢個樣怪咗，更傳出整容失敗。<br> <br>及後思齊即接受周刊專訪，親自解畫，嗰陣佢已經還原靚靚㗎喇。思齊話：「之前因為要做美容院代言人，所以接受透明質酸注射，第一次打效果好靚，好似鬼妹，嗰排喺街勁多人撩，仲有星探話要發掘我，之後打第二次就over咗，個樣勁腫，嗰時拍緊《神探哥倫布》及《女警愛作戰》，啲同事都勁好奇，祥仔（黎耀祥）及丹爺（劉丹）走嚟篤我個鼻。拍《女警》時天華（謝天華）問我個樣搞乜，我咪答整容囉，劇組好多女artist都心郁，不過我唔會講你知邊個。」</p></body></html>