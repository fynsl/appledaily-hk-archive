<html><header><meta charset="utf-8"><title>【先達收風】S8/S8+行貨5月先到貨　分析員：料旗艦機價將上調</title></header><body><h1>【先達收風】S8/S8+行貨5月先到貨　分析員：料旗艦機價將上調</h1><p>Samsung Galaxy S8及S8+在美國發佈後，對三星粉來說終於鬆一口氣；手上的Note 5與S7 Edge已經用咗好耐一段日子，最後終於等到下一部Samsung旗艦機推出。<br><br>S8及S8+功能如何？有人話喜歡、有人話一般！不過點都好，最近記者眼見的確有好多人走落先達，詢問兩部機將會賣幾錢？及香港幾時會到貨？事關呢兩方面問題，在美國的全球發佈會上，並未有任何答案。<br><br>肥通在韓國渠道收到消息，首輪的Samsung Galaxy S8與S8+，將會在4月21日發售，而首賣地區暫時鎖定了韓國本土及美國；香港方面又如何？據稱香港會在4月26日再開一次發佈會，預計5月初先會在香港派機；如果急到等唔切行貨的，水貨可能有機會在4月22至23日抵達香港。<br><br>至於價錢方面，Samsung早已對零售商發放消息，機價會較以往的旗艦級手機，大概貴上千餘元，所以預計S8的官方售價會定在六千餘元，而「大機」S8+，則有可能是七千餘元；至於水貨售價方面，則建基於官方機價，再貴上一千元左右。<br><br>會被人「高炒」嗎？好多水貨商均表示，一萬元是一個「心理關口價」，如果要佢哋炒過萬元賣一部Samsung手機，感覺都有點說不過去；事關Samsung手機，真係唔似早年某品牌的手機，長期處於缺貨狀態；反過來說，如果來貨價過高，迫於形勢要賣過萬元，佢哋都寧可為香港客戶做訂機服務。<br><br>記者：朱崇德</p></body></html>