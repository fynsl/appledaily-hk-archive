<html><header><meta charset="utf-8"><title>求驗客手記：球星餐廳衞生好唔掂謝四傑斯嗱渣風味</title></header><body><h1>求驗客手記：球星餐廳衞生好唔掂<br>謝四傑斯嗱渣風味</h1><p>呢期香港Chok王廚神嘅飲食節目，瘋狂喺面書洗版，好多人都批評佢唔識煮嘢食；嗱，我大求俠講句公道說話，睇佢節目嘅觀眾，都不外乎欣賞Chok王嘅型仔樣啫，做咩又邊有人理。好似英國球壇兩大名宿謝拉特同傑斯，開設嘅餐廳都俾英國衞生部評低分，不過又有乜所謂，幫襯佢哋都應該係球迷，志在見一見偶像啫。</p><p>謝四餐廳得零分</p><p>唔少英超球員踢緊波已經安排後路，搞吓小生意都好常見，利物浦名宿謝拉特同曼聯名宿傑斯，都分別係利物浦市同曼市開設餐廳，不過英國《太陽報》就玩踢爆，話謝四開嘅「The Vincent」就最羞家，評分以五分為最高，但只係得零分，傑斯開嘅「George's」就好啲啲，不過都係得兩分，處於唔合格水準。英國衞生部門發言人仲表示：「餐廳食物唔安全，作為衞生部門，我哋必須執法，保障市民安全。」<br>其實兩間餐廳消費都唔平㗎，好似The Vincent提供早午晚餐同下午茶，而且好多元化，連壽司都有得食，一個晚餐主菜以20鎊（約195港元）起，有10件嘅細壽司餐就要成19磅（約185港元），海鮮壽司就以兩鎊（約19蚊）一件起計，壽司、魚生呢啲高風險食物，如果製作過程唔衞生就真係好大鑊。最搞笑係英國衞生部門係發放一張評分證明，餐廳應該放喺當眼處，不過兩間餐廳竟然學人人側側膊，夠膽死唔擺呢張證明出嚟。不過衞生部門警告之後，兩間餐廳都承諾會改善衞生環境咁話。</p><p>借啲意收埋評分證明</p><p>謝四同傑斯為咗挽救餐廳信譽，就應該要落多啲鋪頭，日日喺度打躉，食足三餐都冇屙冇嘔，畀番啲信心食客，又可以做生招牌，吸引更多球迷嚟朝聖，講真，啲人去幫襯，唔多唔少都係因為佢哋兩個大名啫。</p></body></html>