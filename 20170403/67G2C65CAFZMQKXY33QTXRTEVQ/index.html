<html><header><meta charset="utf-8"><title>財仔推大專生$500貸款準時還款不收息　半年逾千人申請</title></header><body><h1>財仔推大專生$500貸款<br>準時還款不收息　半年逾千人申請</h1><p>【本報訊】大專生課餘多從事兼職，但上莊、住宿舍等使費昂貴，不時會入不敷支，專攻大專生市場的財務平台uFinance睇準商機，推500元零用貸款，稱半年間有逾千人次申請。創辦人指本港不少大專生出身基層，不時有財務需要，不過有銀行家認為這批客人風險甚高。<br><br>記者：周家誠　曾木秀</p><p>為財務公司轉介貸款的uFinance，其創辦人許迪指，大專生雖然可獲政府資助，但審批期長，若有突如其來開支，未必能解決到財務需要。另一創辦人黎子謙補充指，自己讀大學有時「手緊」，連500元生活費、報名費等亦難負擔。</p><p>網上交文件毋須露面</p><p>uFinance推出還款期、審批期俱短的500元貸款產品，不用真人露相，只需要在網上向uFinance繳交文件，如身份證、學生證、住址證明、銀行月結單等副本，最快可以即日審批。許迪強調該公司不會出售個人資料，只作批核貸款之用。<br>「在職人士500元好易搵，但大專生就比較困難。」黎子謙稱，希望同學成功周轉之餘，亦不用承擔沉重財務壓力，亦順帶教育「有借有還」觀念。<br>由去年9月起推出起計，該500元貸款產品有逾千人次成功申請，範圍涵蓋大學生、副學士、高級文憑等。黎子謙稱該產品無利可圖，「1蚊利息都唔收，若果遲還款，只係每月收5蚊。」不過，黎子謙坦言，相關產品可以獲得潛在客戶，「希望第時佢哋有財務需要都會搵返我哋。」</p><p>有同學借錢買教科書</p><p>不少人疑問，區區500元為甚麼不向父母或朋友借？黎子謙指不少大專生希望財務獨立，「自己問題都想自己解決，如果長期搵朋友借，會令個關係變差。」亦有網民質疑「500蚊做到啲乜？」，許迪解釋，不少大專生出身基層，有財務需要，他舉例有港大法律系學生，開學前打算買二手教科書而借錢；亦有學生借錢購買西裝參與學校活動。<br>華僑永亨信用財務總經理吳幗欣表示，對放貸予大專生確有保留，「雖然大專生有收入有外快，但銀行會秤一秤，例如能否提供收入證明，如果話因為私人補習提供唔到，咁都批就好難算審慎。」<br>此外，同樣值得注意的是，uFinance運作模式與財務公司無異，不過該公司並未持有放債人牌照，僅是在公司註冊處登記的財務中介，貸款方則為一家名為啟藍優貸的中資公司。現時500元貸款並未錄得壞賬，僅有1至2%的遲還款率，不過許迪強調uFinance未曾聘請任何收數公司。</p><p>【學生意見】</p><p>食兩餐飯冇咗</p><p>22歲的邱同學：「我有喺IG開網店賣自己設計嘅產品，每個月有幾千至一萬元。就算好窮嘅時候都從來唔問人借錢，而且500蚊咁少，食兩餐飯都冇咗啦！搭車都咁貴喎，有啲住得好遠，車錢一日都可能成嚿水。而且有需要時，向朋友借500蚊都容易，真係好friend嗰啲一定會幫你。」</p><p>向朋友借唔易</p><p>凌同學：「我一邊讀書一邊做兼職，加上屋企人的零用錢，一個月有幾千蚊啱啱好夠使。有試過窮到要問人借錢，中學的時候較多，最窮咪就係叫個friend買串煎釀三寶，然之後自己食一粒魚蛋囉！如果要向朋友借500蚊都唔易，因為我身邊都係窮人囉。」</p><p>冇錢就唔出街</p><p>20歲大專生陳同學：「家人每月會畀大約3,000蚊零用錢，夠自己使，冇錢嘅時候會成日喺屋企唔出街，最長紀錄係兩個禮拜。500蚊對學生嚟講數目都幾大，要借都唔易，要好熟嘅朋友先會借，但亦盡量唔借錢，想靠自己，自己打工搞掂佢就算。」</p></body></html>