<html><header><meta charset="utf-8"><title>【一周必看】磨鋸齒刀切嘢　霆鋒「廚藝」被取笑</title></header><body><h1>【一周必看】<br>磨鋸齒刀切嘢　霆鋒「廚藝」被取笑</h1><p>謝霆鋒近年進軍飲食界，拍大陸飲食節目《十二道鋒味》，廚藝呢家嘢真係見仁見智，日前《劣鳩飯堂》facebook專頁，就貼出討論區link講霆鋒同名廚Gordon Ramsay煮威靈頓牛排(Beef Wellington)，網民覺得睇完呢兩條舊片，就睇得出霆鋒廚藝贏咗Gordon Ramsay!<br><br>睇番條片見霆鋒煮Beef Wellington，過程中用微波爐叮溶朱古力；喺厚皮上係咁撒麵粉，再將雪凍咗嘅牛排捲入去，呢啲技巧都被網民質疑咁樣捲埋好易鬆開，當中網民覺得最離奇係霆鋒「如何用刀切酥皮冇咩碎」，呢個犀利嘞!<br><br>見霆鋒先磨一把有鋸齒刀，跟住啲網民睇到嘩嘩聲，呢個畫面隨時震動13億人口，霆鋒落刀切焗好嘅牛排，切之前仲講到好緊張，不過有網民即問「會唔會太假，切落去冧到咁，仲易切過豆腐」、「唔洗推拉把刀都可以切開咁粗嘅牛柳」。唔知霆鋒嗰把係「激光劍」定「屠龍刀」!?<br><br>有眼利嘅網民發現焗好嘅成品，一早有條刀痕，難怪一切就切到！不過成件事最吊詭係個醬……咁霆鋒將紅酒、朱古力同香料混咗個醬汁，最後只係輕輕一滴上去，有網民就反問：「最尾係滴『神來之汁』真係忍唔住笑。」</p></body></html>