<html><header><meta charset="utf-8"><title>智取大市：輝山要學Chef Lé mon - 晉佳</title></header><body><h1>智取大市：輝山要學Chef Lé mon - 晉佳</h1><p>之前講科網股開大機會較高，備忘幾隻股唔使多心。講賭收數據後可吼位撈濠賭股，來來去去都係銀娛（027）最正，毋須詳述。不如講吓黑暗廚藝界一代宗師Chef Lé mon/謝霆鋒同輝山（6863），似乎更有趣。<br>Chef Lé mon喺節目揈香蕉、磨崩刀加上「淋過毛巾」雞蛋仔三大絕技，被網民瘋狂恥笑。點解謝霆鋒引來狙擊？原因係太靚仔，「多才多藝」卻多次穿崩，仍深得囡囡追捧，一直眼紅者眾。輝山有近似之處，大股東常押股，透明度低，長時間撐住市值逾300億，基本分析信徒一早睇唔過眼，連渾水踢爆造假都隊唔冧佢，輝山同Chef Lé mon共通點係長期嚴重泡沫，但齊齊3月自我引爆。<br><br>霆鋒絕技中，磨崩刀同雞蛋仔已確診絕症，佢最終揀咗揈香蕉回應大眾，是聰明一着。霆鋒搵嚟老竇謝四一齊喺街揈蕉，顯得Chef Lé mon勇於自嘲、有幽默感，值得加分；謝四學霆鋒揈香蕉將醜事正常化，再記一功，關公藥效急升。相反，輝山停牌後，傳出大股東喪撲水，「老婆」原來唔係老婆，又有個低調老婆，愚弄投資者事件繼續浮面，想止血？做嘅嘢唔使多，學霆鋒一件對的事就夠，就睇吓佢搵唔搵到條關鍵大水喉。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>