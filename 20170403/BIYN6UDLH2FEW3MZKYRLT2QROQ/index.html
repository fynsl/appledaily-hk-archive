<html><header><meta charset="utf-8"><title>極抗拒生B點知五年抱三　劉曉彤認「少少怪獸」</title></header><body><h1>極抗拒生B點知五年抱三　劉曉彤認「少少怪獸」</h1><p>劉曉彤予人活潑好動形象，於澳洲長大嘅佢，表面好似好open，但內裏卻係另一回事。睇番劉曉彤喺01年嘅一篇舊訪問，佢透露自己18歲嗰年失身，詳情佢冇講太多，只係話當時對方自稱係處子之身，佢自己又係，所以「豬」對「豬」、覺得自己冇蝕底咁話。劉曉彤話自己係無意同對方有將來先獻身，仲話生兒育女對佢嚟講真係怕怕，仲形容到好似患絕症咁。<br><br>不過，世事如棋，事隔3年，劉曉彤低調嫁畀嚴姓男友，到06年更傳出佢懷孕消息，當時劉曉彤正拍攝大台劇《搜神傳》，但佢都冇同劇組人員透露，只係拒絕咗導演吊威吔嘅要求，導演醒目估到，劉曉彤其後陸續向身邊嘅朋友報喜，只係對外佢保持低調，冇人問就唔公佈。<br> <br>原以為既然劉曉彤講到生仔等如患世紀絕症咁滯，所以生一個就封肚？No喇！佢一係唔生，一生開就話要五年抱三，07年1月誕下長子後，翌年4月再誕下第二胎（係囡囡），揚言09年要唞一唞嘅佢，結果喺3年後再添1女，成功完成佢五年抱三嘅大計。<br><br>劉曉彤喺13年現身童裝店開幕時，曾表示自己冇乜戲癮，反而好投入做媽媽，自認係少少怪獸家長嘅佢仲話會教小朋友自理能力，要佢哋自己沖涼同執書包等。</p></body></html>