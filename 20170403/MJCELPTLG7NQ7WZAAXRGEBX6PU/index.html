<html><header><meta charset="utf-8"><title>直腸直肚易惹是非？劉曉彤宣萱好姊妹斷聯絡</title></header><body><h1>直腸直肚易惹是非？劉曉彤宣萱好姊妹斷聯絡</h1><p>劉曉彤於澳洲長大，為人直腸直肚，心直口快，唔知係咪因為咁，所以平日唔多花邊新聞嘅佢，都會惹「禍」上身。<br><br>先係袁詠儀（靚靚），劉曉彤同靚靚一度甚為老友，但到99年靚靚指自己曾被一位好友出賣，更力數與對方交惡經過，雖然佢冇開名，但有傳媒「推斷」到係劉曉彤，其後靚靚受訪時就話自己識對方5個月就便跣一鑊。同年，林家棟喺大台綜藝節目中將呢單是否擺上枱，但劉曉彤否認爆大鑊，仲話自己毫無頭緒，佢講到如果自己真係得罪靚靚的話，願意講對唔住。<br><br>不過，劉曉彤同另一好姊妹宣萱嗰單就大鑊得多，兩人同樣係「讀番書」、「鬼妹仔」性格，所以初頭好friend吓，又經常孖住出席首映禮，甚至接受訪問。不過，宣萱喺99年接受周刊訪問時，直斥劉曉彤將是非當人情，出賣朋友，三番四次想害自己但唔成功。宣萱仲講到嗰個是非精會被天收，劉曉彤被記者問回應時，話唔知發生乜事，但對於對方話「天收佢」耿耿於懷，亦為5年友情就咁告終感到可惜。<br><br>另有周刊指宣萱同劉曉彤之間早有心病，消息指大台喺97年想簽當時主力攻電影嘅劉曉彤，身為好友嘅宣萱不單止唔幫手扯線，仲向大台高層力數對方不是，仲叫高層要再三考慮簽約事宜，最後劉曉彤要靠另一朋友搭路先入到大台，當時亦有指宣萱怕劉曉彤同自己走同一路線，會受到威脅。<br><br>而劉曉彤喺02年上大台遊戲節目《吾係獎門人》時，喺「吾係落大閘」環節中，直爆自己最憎嗰個係宣萱，其後宣萱被問及此事，佢直指自己已經幾年冇同劉曉彤聯絡，加上玩緊遊戲，所以佢唔係太介懷，仲話自己同對方係普通同事，見到面會點頭打招呼。</p></body></html>