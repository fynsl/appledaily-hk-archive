<html><header><meta charset="utf-8"><title>中環在線：恒隆太子爺唔撐自己個場？ - 李華華</title></header><body><h1>中環在線：<br>恒隆太子爺唔撐自己個場？ - 李華華</h1><p>恒隆地產（101）近年忙於翻新旗下中港商場，好似好多家庭客嘅康怡MCL戲院重開，上星期五仲搞咗場活動㖭。活動本來請咗公司執董兼太子爺陳文博（Adriel）出席，但華華去到先知佢甩底，改由負責租務及銷售嘅董事陳家岳（Norman）撐場。<br>華華就同陳家岳八卦吓點解Adriel無影啦，佢就猛話「Adriel好忙，真係抽唔到身（冇話唔信你喎），好多嘢做」，猛話𠵱家公司畀咗好咗好多嘢Adriel跟。<br>原來Adriel𠵱家負責管理內地商場嘅建築同發展，咁集團近年上海兩座恒隆廣場都搞緊翻新，南京西路嘅恒隆廣場已經埋尾，好多舖陸續開番，又有新客入場，所以陳家岳早前都同Adriel、董事總經理陳南祿（Philip）同埋大公關兼傳訊助理董事關則輝一齊飛咗去上海，仲帶埋廿幾位金融投資界人士去睇場㖭。<br>問到恒隆董事長兼陳文博呀爸陳啟宗喺年報大讚Adriel「具備卓越策略思維、善於營運管理、為人明智，善於業務決策，加上有出色的人際關係」，陳家岳就好認同（呢個當然啦），仲話Adriel「好值得讚，佢真係好勤力、好努力，做好多嘢」。明白的。</p></body></html>