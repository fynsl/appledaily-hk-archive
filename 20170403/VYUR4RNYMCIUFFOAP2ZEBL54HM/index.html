<html><header><meta charset="utf-8"><title>經濟客艙：一個跑數RM的自白 - Captain Cool</title></header><body><h1>經濟客艙：一個跑數RM的自白 - Captain Cool</h1><p>同好多本地八十後一樣，大學畢業遇到金融海嘯，有間本地龍頭銀行畀咗offer，就係咁，喺香港嘅銀行業撈咗好幾個年頭至今，唉！上星期六，正式見女友阿寶寶嘅屋企人，食餐家常便飯，阿伯友問我喺銀行做乜，「Auntie，做RM嘅……」都知道呢個答案講佢唔明，「係分行客戶經理」，「哦……聽講你間行炒人喎，係咪好辛苦？𠵱家搵你哋買樓做樓按，仲有冇優惠利率？」 好彩阿寶寶幫口，「佢係做公司客嘅」。聽到阿伯友「哦哦哦」三聲後，內心好想講句「冇錯！我都係一個跑數嘅sale屎！」<br><br>曾經做銀行工係有份優越感，經過歲月嘅洗禮，呢份感覺都唔知幾時消失咗。每日帶住「矛盾」去返工，以為日日出街見客食好西，實情係見客聽老闆或者FO吹水講到自己間公司有幾巴閉。返到位，就俾阿頭捽到天昏地暗，搵到嘅客係咪咁掂。跑到數又如何？假如過唔到compliance，仲慘過要輸錢，連份工都冇。<br>身邊唔少同事，可能中途已經起身走，但捱得過嘅，好阿Q精神同自己經驗係自己。雖然今時今日喺香港打份銀行工，不再跟「穩定」兩個字掛鈎，但起碼背靠祖國嘅香港，相比起其他地方還好，有13億人口市場嘅潛力，香港仍然具有中國同國際市場聯繫人嘅角色，萬一外資大行真係冇得做，總算有中資大行繼續撈。<br><br>Captain Cool<br> https://www.facebook.com/seeforcaptain/ <br>本欄逢周一刊出</p></body></html>