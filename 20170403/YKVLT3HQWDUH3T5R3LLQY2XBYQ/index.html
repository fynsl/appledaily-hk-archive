<html><header><meta charset="utf-8"><title>林鄭熱廚房烤弱雞（添馬男） - 添馬男</title></header><body><h1>林鄭熱廚房烤弱雞<br>（添馬男） - 添馬男</h1><p>林鄭接受傳媒訪問，指組班過程遇到的挑戰是「熱廚房」溫度越來越高，有意加入的人士都要慎重考慮，如自己曾參與兩屆政府組班，形容是不容易決定，要考慮前景、能力、兼顧家人，以及接受公眾監察及支持度等以作決定。其實，要搵人唔難，一大棚西環友、董系馬房及梁粉等住上位，林鄭有冇say no的自由？而佢想「媾」民主派，對方又受唔受？<br>中間派及民主派陣營應有幾件被林鄭相中，第一頂頭大熱乃民主黨羅致光，兩人在港大年代已經認識，羅專注政策，曾經任民主黨秘書長、政策委員會主席，可以講係大腦。林鄭邀請佢個人當然不會托手踭，但民主黨相信會要羅致光退黨，即係當佢係張炳良，冇面畀，換句話羅致光一入閣就失去政治能量。至於搵狄志遠就仲大鑊，早被泛民指為利益投靠西環，叛徒做局長死多幾錢重，仲衰過搵外邊專業人士，至少冇牙齒印，至於黃英琦、蔡海偉，表面睇形象企企理理，但一樣冇政治能量。<br>呢個熱廚房溫度急升已變烤爐，好人好姐又點敢入去，大家記得林鄭由好打得的官員變面成為「梁振英2.0」，係佢一手造成。首先比老董上身，老懵董以為自己唔乞人憎，錯了，香港人對佢仍然持負面印象，另一個係西環極左勢力助選工程，將林鄭染紅，兩大負面因素為林鄭政府「加持」，而佢又唔敢切割，你個Brand搞到咁差，正常人避之則吉，剩低只有三類人會敢博一博：<br>一、夕陽AO：如果當打升到首長級D6或以上，50歲左右，仲可以玩多十年退休，一定唔會埋單計數轉做局長，剩低就係本身五年內退休可能肯做。AO邏輯好簡單，就是計數，睇睇有冇着數、有冇蝕水。而埋得林鄭堆嘅，多數係yes man或乖乖女，又係冇政治手段及網絡，同常秘屬同一類人，又點可能贏得對方尊重。你試試攞住丁葉燕薇、謝凌潔貞個名去問，一定畀AO笑到面黃。當年曾蔭權點解在政治人才有限下，仍然推動到政策，因為佢夠膽越級起用，bypass常秘一級，直接起用40歲首長級官員，今日林鄭再吹雞，又有冇人會聽呢？<br>二、蠱惑政客：明知廚房高溫仍然入去，當然唔係為理想，一係外邊撈唔掂，冇乜運行，局長至少一年飛十幾次考察加幾十萬人工，你睇吳克儉、楊偉雄，最筍係孭大鑊又唔使問責，林鄭為表示自己打得，定必會護短，在鉛水事件已表露無遺。狄志遠、黃成智、張國鈞、周浩鼎……大把畀你揀。仲有，千祈唔好漏咗劉江華呢位人才。</p><p>極端管治令社會精英邊緣化
</p><p>三、搵食學者：九七至今廿年，學術界統戰已見成果，雷鼎鳴、王于漸、鄭國漢、盧寵茂任你揀，唔夠仲可以在周融反佔中聯署名單之中慢慢再揀。畀你加個王冬勝、鄭若驊做財政司、律政司，張建宗做政務司、黎棟國留任保安局，然後升幾件蛋散副局坐正，咁嘅陣容相信乃九七以來最弱雞一屆。過去五年的極端管治方式，是令香港社會主流精英邊緣化，不學無術之徒上位，根本就是一場香港文革。今天新政府要重拾人民信任，一定要徹底否定過去五年梁振英鬥爭為綱路線，猶如當年鄧小平徹底否定文革。否則好人不會從政。<br>不出一年，惟有又靠中聯辦扶一把送一程，動員新界社團聯會、高佬和一系、愛字頭、長樂、晉江、河源、惠州、汕頭……各同鄉會協力，更好地支持林鄭特首依法施政了。<br>高度自治搞到猶如無間地獄，已非林鄭一人之力可以挽回。<br><br>添馬男</p></body></html>