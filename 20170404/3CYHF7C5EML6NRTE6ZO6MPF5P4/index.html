<html><header><meta charset="utf-8"><title>住舊宅‧錄音室吸「靈氣」軒仔被指「通靈」要搵師傅？</title></header><body><h1>住舊宅‧錄音室吸「靈氣」<br>軒仔被指「通靈」要搵師傅？</h1><p>張敬軒去年斥資2千萬買張國榮同梅艷芳生前御用嘅錄音室，更豪裝休息室變成五十年代嘅懷舊火車廂，又曾住摩星嶺文物大屋Felix  Villas兩年，豪花200萬整成歐陸feel，昨日有周刊指軒仔一直想開錄音室，近排成日閉關喺錄音室，上周五影到軒仔雙目無神、成個人好攰。<br> <br>據報道指軒仔最近主力搞音創作，有傳軒仔同友人講過感受到錄音室嘅「靈氣」，每次喺錄音室都有音樂靈感，佢去年4月又試過將錄音位置，換上哥哥生前專用咪，枱放咗歌譜，以呢個方式悼念哥哥，而佢住大屋Felix  Villas時，亦都講過屋內有「精靈朋友」，一位有「通靈」能力嘅朋友同軒仔講覺得佢住大宅最有心，又會「照顧」大屋，之但係報道話軒仔有啲黑仔，去年初胃酸倒流又聲沙，要減少接job，又曾因嚴重流感入院，澳門個唱要取消。<br> <br>報道聲稱軒仔搵過李居明求助，有傳軒仔覺得個錄音室同大宅有靈異嘢，覺得有啲渾滯，本來參加大陸節目《我是歌手》錄咗一集被「叮走」，運氣似乎未有好轉，周刊問過軒仔，佢話搵李居明係講劇曲藝術，唔介意同靈界共處，覺得靈界唔會傷害佢。</p></body></html>