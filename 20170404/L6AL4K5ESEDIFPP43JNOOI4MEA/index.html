<html><header><meta charset="utf-8"><title>八方相當年：讀港大遇星探　五音不全拒做歌手法政男神　後悔拍廣告 - 李八方</title></header><body><h1>八方相當年：讀港大遇星探　五音不全拒做歌手<br>法政男神　後悔拍廣告 - 李八方</h1><p>38歲嘅蔡騏早前接任法政匯思召集人後爆紅，青靚白淨輕易成為社運圈新一代男神。法政男神唔係浪得虛名，2000年港大讀書時已經喺街上俾星探發掘，「我唔驚死咪上去」，試鏡成功兼拍咗處男作，為一間便利店做廣告男主角，青澀澀嘅佢喺片中有「歡迎光臨」、「多謝晒」等對白㗎（竟然咁多年後仲有片睇 https://youtu.be/q21npmBGvK8 ），但佢笑稱後悔下海，「𠵱家都不斷俾舊同學笑㗎！」</p><p>中學寸寸貢被排擠</p><p>人人選港姐都話陪朋友面試，蔡騏就坦承因為貪玩自動獻身，但堅稱有自知之明，冇諗住走入演藝圈，原來星探仲問佢有冇興趣做歌手，「我話唔係呀嘛，我五音不全喎」，之後專心讀書，其間拍過一啲政府宣傳片！<br>現為大律師嘅佢畢業於青衣樂善堂梁植偉紀念中學，佢話細個多嘴兼讀書唔叻，中四先發憤，記得會考放榜前，大佢三年嘅家姐問使唔使陪佢搵學校？「佢平時好cool又冷若冰霜，所以好感動」，最終成績好原校升學，仲入埋港大讀法律，係曾俊華前政助羅永聰嘅同學。<br>除咗家姐，佢仲有個遲佢10分鐘出世嘅孖生細佬，但完全唔似樣、冇俾人認錯，指細佬運動型係校草，自己性格斯文同佢相反，自爆中學時被排擠，唔多合群，「可能寸寸貢、自以為是，太乞人憎」。<br>蔡騏仲話那些年係星矢迷，「我係宅男，聖鬥士星矢嘅模型、漫畫書、卡呀、畫集我都有儲㗎」，蔡騏笑嘻嘻指：「佢哋似一班乸型喺度打交，唔係爆肌型，個個瘦蜢蜢，好似我咁。」<br><br>李八方</p></body></html>