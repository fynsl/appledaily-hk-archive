<html><header><meta charset="utf-8"><title>隔牆有耳：去MK味　游BB着旗袍 - 李八方</title></header><body><h1>隔牆有耳：<br>去MK味　游BB着旗袍 - 李八方</h1><p>青年新政游蕙禎立法會議員資格被DQ後，空出嘅議席稍後會進行補選。一向「關注」青政動向嘅陳雲前晚喺facebook發帖，上載一張游BB同朋友着旗袍嘅合照，着住黃白色旗袍嘅游BB同之前最大變化係一頭長髮由啡色染番黑色，陳雲話：「青年新政酬謝各位去年投票支持，他們會在補選再來。現在，他們開始選戰的文化品味宣傳了。」佢話撐青政嘅年輕人會接受，「因為他們就是游小姐同一類貨色」。<br>乜嘢叫同一類貨色？游BB冇喺fb正面反擊，但噚日發帖時hashtag「補選工程」、「一定係咁」，兼亦上載旗袍照，反駁有言論話佢自稱支持港獨、要擺脫華夏文化卻身穿旗袍係自相矛盾之說，強調要珍視文化就唔好妄自菲薄，「若為與某些政權切割，否定自身獨有文化，甚至意圖將之清洗，則反而正中了政權下懷，與當年中國之紅衞兵無異了」。</p></body></html>