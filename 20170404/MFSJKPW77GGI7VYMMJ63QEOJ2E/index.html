<html><header><meta charset="utf-8"><title>「點知小便後有冇清潔」大劉毛巾傍身握手諗諗</title></header><body><h1>「點知小便後有冇清潔」<br>大劉毛巾傍身握手諗諗</h1><p>【劉鑾雄講大劉】<br>【連載系列之六　潔癖之謎】劉鑾雄（大劉）的潔癖傳聞響遍全港，日前他接受《蘋果》獨家專訪，揭開所有謎團。傳聞一，保鮮袋裝銀紙，大劉承認：「我有用保鮮紙裝銀紙，用保鮮紙掹啲銀紙畀人。通常呢啲都係自己一個人去食碗雲吞麵，可能食6、70蚊，畀30蚊貼士，找嗰啲數就唔攞喇。」</p><p>銀紙好污糟</p><p>大劉不肯用手掂銀紙是有原因：「有傳媒講，啲英鎊有8、90%，銀紙上面都有cocaine成份喺度，啲人用銀紙食可卡因都唔係最污糟，你點知啲人係咪大小便唔洗手再掂到啲銀紙？你諗起乜嘢都可能發生。如果我被迫掂，我咪即刻洗手囉。」<br>傳聞二，司機保鑣必備白毛巾，大劉解釋：「其實條毛巾呢，就唔係擺喺手臂嘅，有時主要係用嚟扶住手腕。點解要咁樣擺條毛巾呢？因為我好多年前見到有啲男性朋友，小完便唔洗手，好多都係咁。收尾我又見到美國傳媒話有啲女人，小完便又係唔洗手，咁我又比較乾淨啲，唔係話嚴重潔癖，只係注重衞生。」<br>傳聞三，從不握手，大劉說：「啲人話我唔鍾意同人握手，話我驚俾人沾咗我啲財氣。第一，我冇財氣；第二，啲人誇張咗，因為我見過好多男性朋友小完便唔洗手，你點敢同佢握手吖？有時你被迫握手，或者被迫同佢打牌，咁你有時自己都會，驚驚哋避避哋囉！」</p><p>肥皂非即棄</p><p>傳聞四，新奇士橙標誌少一個英文字母就不要，大劉沒好氣說：「梗係冇咁嘅事啦，你估我儍嘅咩？啲人真係好誇張，唯恐天下不亂咪講得嚴重啲囉。如果有我一定認。」傳聞五，肥皂只用一次就扔，他同樣否認：「一定冇咁嘅事，點會用一次就唔要？一定係有人誇張，人云亦云先至咁講。我鍾意乾淨，成日洗手，所以我對手好粗。」<br>採訪：陳月媚<br>攝影：陳俊強</p><p>【Timeline】手機用戶請按此，瀏覽「<a href="http://bit.ly/LAU-timeline?inapp=1%20">傳奇狙擊手劉鑾雄</a> 」: <a href="http://bit.ly/LAU-timeline?inapp=1%20">  http://bit.ly/LAU-timeline </a> <br><iframe src="https://cdn.knightlab.com/libs/timeline3/latest/embed/index.html?source=1b2tFQdxe226fOazf0NvUtPVk9O5zqr7HwhEDYJsOBD8&amp;font=Default&amp;lang=zh-cn&amp;initial_zoom=2&amp;height=780%20" width="100%" height="780" webkitallowfullscreen mozallowfullscreen allowfullscreen frameborder="0"></iframe> <br><br>【話你知】同大劉有關係嘅名人、美女有幾多? 即睇「<a href="http://bit.ly/JosephLau?inapp=1%20">大劉人物關係圖</a> 」: <a href="http://bit.ly/JosephLau?inapp=1%20">  http://bit.ly/JosephLau </a> </p></body></html>