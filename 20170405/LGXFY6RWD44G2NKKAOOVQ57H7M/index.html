<html><header><meta charset="utf-8"><title>鬧建築裝修求其大劉帶鎚仔驗樓</title></header><body><h1>鬧建築裝修求其<br>大劉帶鎚仔驗樓</h1><p>【劉鑾雄講大劉】<br>【連載系列之七　追求完美】香港十大富豪之一劉鑾雄（大劉）接受本報獨家專訪，今回說到他收樓必帶鎚仔，裝修公司對着他，絕不能馬虎。眾所周知，大劉愛投資豪宅地段買地皮起獨立屋，更有「渣甸山大業主」之稱，有指他對住所要求甚高，每次收樓必親自出巡檢查，發現不滿意地方即用自備鎚仔扑爛，要裝修工人再整。</p><p>扑爛再做過</p><p>大劉解釋：「第一間屋就咁做，係我阿媽以前間屋，我負責裝修，以前到𠵱家，香港嘅建築工人、裝修工人好求其，好揦西，呃得就呃。我哋要求高，好似鋪啲瓦仔歪歪斜斜，睇見火都嚟埋，咪扑咗佢要佢哋再做過。」<br>問大劉扑過幾次鎚仔？他說：「第一次就係我阿媽間屋，第二次係白建時道12號間屋，起咗好多年，點解呢？一睇見唔啱就火都嚟，你唔扑爛佢，驚佢一陣又詐詐諦諦，咪又係繼續由得喺度。你扑爛咗佢，佢哋一定要再做過，我哋唔係叫佢哋白做，我哋double pay照畀番錢，佢哋點肯蝕底畀你，就算double pay，你都要做番啲嘢我肯收貨滿意，唔係扑爛咗逼你免費幫我做，如果唔係啲工人一定第二次衰過第一次，第三次衰過第一次同第二次。」</p><p>「畀自己指標」</p><p>對居所追求完美的大劉，某程度投射到他營商的理念，他說：「唔好講起屋，如果我要求唔高，我都唔會捱到今日，真係㗎，一個人要有要求，你先會畀到自己指標，你要自己頂得住先得，唔係話唔可以叫夥計做，但個夥計話『好！老闆！』跟住唔做，損失又係你，最多炒佢魷魚或佢炒你魷魚。所以老實講，俾人話你係好老闆都唔係好事嚟！」<br>採訪：陳月媚</p><p>【Timeline】手機用戶請按此，瀏覽「<a href="http://bit.ly/LAU-timeline?inapp=1%20">傳奇狙擊手劉鑾雄</a> 」: <a href="http://bit.ly/LAU-timeline?inapp=1%20">  http://bit.ly/LAU-timeline </a> <br><iframe src="https://cdn.knightlab.com/libs/timeline3/latest/embed/index.html?source=1b2tFQdxe226fOazf0NvUtPVk9O5zqr7HwhEDYJsOBD8&amp;font=Default&amp;lang=zh-cn&amp;initial_zoom=2&amp;height=780%20" width="100%" height="780" webkitallowfullscreen mozallowfullscreen allowfullscreen frameborder="0"></iframe> <br><br>【話你知】同大劉有關係嘅名人、美女有幾多? 即睇「<a href="http://bit.ly/JosephLau?inapp=1%20">大劉人物關係圖</a> 」: <a href="http://bit.ly/JosephLau?inapp=1%20">  http://bit.ly/JosephLau </a> </p></body></html>