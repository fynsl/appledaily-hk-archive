<html><header><meta charset="utf-8"><title>收市閒情：百般「鋒味」在心頭 - 千頌C</title></header><body><h1>收市閒情：百般「鋒味」在心頭 - 千頌C</h1><p>有人講過，世界上只有酸、甜、苦、辣、甘、澀、鹹七味，冇一種味可超出七味框框。不過近來炙手可熱、人稱Chef Lé mon嘅名廚謝霆鋒，就成功搵到幾乎失落嘅味道——鋒味！謝霆鋒以謝氏獨門chok住入廚技巧，煮出難以筆墨形容嘅「鋒味」，係因為佢喺投資市場跌撞過。<br><br>（1）揈蕉。能夠單手揈蕉剝蕉皮，靠嘅唔係練習，係歷練！Chef Lé mon身為擺花街舖王，單喺擺花街就有5個舖位收租。大家都知零售吹淡風，佢持有嘅擺花街26號地舖，舊租客原本以約20萬元租用，上年5月滿約後丟空半年，但Chef Lé mon有一日喺廚房揈蕉時，隻蕉無聲仿有聲點醒佢：Lé mon，揈太大力隻蕉會斷，太進取得不償失呀！一蕉驚醒，佢隨即減價一半，成功租出。謝霆鋒2013年2月以1.17億元購入上述舖位，以月租10萬元計算，回報率只有約1厘。<br><br>（2）磨刀。所謂十年磨一劍，Lé mon入廚磨刀多年，終於有人見識到佢嘅磨刀功。2014年10月佢正式殺入股壇，以每股0.35元買入3.5億股漢傳媒（491）做大股東。你見佢入股後盤數蝕多咗，想笑佢磨崩刀？錯喇！漢傳媒業績崩唔崩唔係重點，重點係Chef Lé mon拎住漢傳媒兩年，上年底楊受成入股做大股東，佢先係把刀嘅主人，當你仲喺到笑Lé mon磨崩刀，其實佢拖緊時間等上主菜！謝霆鋒當年用1.23億元買入嘅漢傳媒，現市值1.07億元，累積蒸發13%。<br><br>（3）獨特宣傳手法。大家睇Chef Lé mon烹飪功架，你會focus喺淋過毛巾嘅雞蛋仔，你會睇到佢用內功切定威靈頓牛扒，但有冇留意佢點壓碎餅乾？作為老恒和釀造（2226）代言人嘅佢，壓餅當然用老恒和個樽，Chef Lé mon用巧手去碌，啲餅唔單只如威化般乾脆，仲會有多一種味，無誤，當然叫「鋒味」。老恒和自9月底公佈搵謝霆鋒代言，股價由4.6元先跌去4.1元左右，再抽上5蚊樓上，跌過撞過，最新收報4.6元。<br>總結：鋒味，甜中帶辛、辛中帶甘，就好似散戶喺魚缸、樓市七上八落嘅心情。</p><p>千頌C<br> http://www.fb.com/winbigwok <br>本欄逢周三刊出</p></body></html>