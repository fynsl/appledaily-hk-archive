<html><header><meta charset="utf-8"><title>咖喱牛腩：馬體會要留施蒙尼 - 何西</title></header><body><h1>咖喱牛腩：馬體會要留施蒙尼 - 何西</h1><p>牽牛外游叉電，今周「牛腩」由何西頂上。周六西甲馬德里市打吡大戰，皇家馬德里主場迎戰馬德里體育會。馬體會嘅經營之道同西維爾都相似，唔少喺呢隊波踢出名堂嘅球員都成為其他豪門球會嘅獵物，前鋒基沙文被傳走人都傳咗成季，不過對於馬體會嚟講，基沙文走人未必最可怕，教練施蒙尼離隊先最大件事。<br>馬體會喺今季踢法上有少少改變，更加着重進攻，中後場緊密程度就稍為減弱，出現7:1、4:2呢啲大比數勝仗，但上半季成績就一般，連保住前四都好吃力。到二月初馬體會喺西盃出局，球隊亦開始重返正軌，始終施蒙尼主張嘅逼搶踢法對球員體力負擔亦大。馬體會啱啱喺周二西甲主場1:0小勝皇家蘇斯達，聯賽五連勝之餘，仲贏過皇蘇同西維爾兩支爭前四位置競爭對手，保四爭三形勢相當樂觀。<br>基沙文喺今季各項賽事已入22球，對馬體會固然重要，不過馬體會好興將主力進攻球員賣走，近年例子就有迪亞高哥斯達同阿達杜倫，不過施蒙尼往往都可以搵到合適替補人選，好似今季加盟嘅加美路，同埋近兩年進步神速嘅恩歷克卡拉斯高，近季馬體會陣容不斷年輕化而又保持到好成績，施蒙尼居功至偉。<br>施蒙尼同基沙文啱啱分別當選三月份西甲最佳教練同最佳球員，如果球會只可以留住其中一人，或者留低施蒙尼會係更好嘅選擇。好在施蒙尼早排透露過，話佢喺上年夏天拒絕咗一份3,500萬歐元嘅合約，決定留喺馬體會幫球隊爭冠。<br>文：何西</p></body></html>