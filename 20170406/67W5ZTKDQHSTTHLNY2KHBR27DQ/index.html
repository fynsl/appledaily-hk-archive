<html><header><meta charset="utf-8"><title>魚樂無窮：非常時期炒股法 - 唐牛</title></header><body><h1>魚樂無窮：<br>非常時期炒股法 - 唐牛</h1><p>「非常時期，用非常方法！」劉德華在《寒戰》一句短短嘅對白，在今次雄安新區概念可謂十分適用。星期一喪升三成多嘅金隅（2009），噚日裂口高開再炒，最多搶高兩成，基本上第一日乜位買都有得贏，稍為理性嘅戰友，肯定賺唔到呢啲錢，反而夠癲夠瘋狂，就可以分一杯羹。<br>戰友要瞓身投入才能贏錢，上市公司又何嘗不是？中國燃氣（384）眼見股價沒有反應，假期特登出一個通告，話畀大家知集團於京津冀地區已與7個城市簽署清潔能源戰略合作框架協議，重申京津冀一體化有「巨大的市場發展空間」，「帶來廣闊的發展機遇」云云，噚日中國燃氣鑊氣即刻大增，最多飆升近一成，成交勁增數倍，目標達到了。<br><br>因應潮流，今日推介雄安新區概念股之一嘅天津津燃公用（1265），母公司為天津市燃氣集團，由天津市政府持有，可謂根正苗紅，集團主打管道燃氣銷售及燃氣接駁，連續五年均有盈利，基本因素靚仔。<br>H股市值不足4億銀，雖然北水買唔到，但只要有資金相中，要炒起易過借火，希望非常時期，會有非常的化學作用吧！<br><br>唐牛<br> http://www.fb.com/tongcow88 <br>本欄逢周二、四刊出</p></body></html>