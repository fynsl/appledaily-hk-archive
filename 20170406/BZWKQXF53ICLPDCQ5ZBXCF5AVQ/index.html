<html><header><meta charset="utf-8"><title>【一餐飯代價】萬事屋唔收錢做嘢　從一個人到一班廢青</title></header><body><h1>【一餐飯代價】萬事屋唔收錢做嘢　從一個人到一班廢青</h1><p>受人錢財，替人消災，合理不過，但如果冇錢收，只係得支水，得個麥記$24餐，又係乜玩法？有毒男四年前因為覺得悶，冇人陪，於是上高登出post搵陌生人陪食飯，但他深明「無啦啦搵人陪，人哋當你癲」，決定提出幫對方做一件事作等價交換，無拖無欠，因為騎呢，所以引起很多人好奇，紛紛舉手回應，願意做這個「飯腳」。邀約他們做訪問，他們也視之為委託，條件是請吃一頓飯，好，冇問題，就請你們吃遠近馳名的堆填區公司canteen。</p><p>正職開網店、今年33歲的譚亦軒（喪貓），就是於2013年創辦這個「貓記萬事屋」的毒男，話明萬事屋，如果你有奇難雜症，只要請他吃餐飯，就會諗計幫你解決，食乜都得，少至一支水，豪氣至高級扒房，都無任歡迎。萬事屋由幾年前的one man band，演變成現今達三十多人的團隊，越做越大。成員年齡介乎十幾至五十幾歲都有，各有專長，睇風水、做私家偵探、傾心事、剪片、陪人遊行和遊山玩水，乜都得，聽落搞笑，但都不夠客人的委託騎呢：陪上鳳凰山睇日出、每晚陪跑步、家長日扮家長見老師、幫手向朋友追回拖欠了三年的$500、幫手襯套去飲的戰衣、幫手通宵排演唱會、中秋節一早去霸BBQ爐、甚至連影婚紗相都有，「結婚咁大件事都夠膽搵我哋，佢夠膽搵我哋就夠膽影。」最新接到的case，還有當陌生人的婚禮見證人，吓？咁都得？<br><br>看似無聊，但喪貓卻說：「每個委託都有特別的地方，都係一種學習，三人行必有我師嘛，我地嘅性質同記者差不多，都係聽人講古仔。」除了一餐飯，沒有錢銀上的酬勞，有時甚至會被客人搵笨，不會覺得有點浪費時間嗎？「其實以前剛開貓記時係做緊傳媒機構，諗起以前做過幾份工都冇乜特別的回憶，但貓記可以見唔同人，睇唔同風景，而家我仲好記得第一單委託係幫個壽司師傅寫封英文的辭職信，唔同的委託都豐富咗我嘅生活。」<br><br>只得廿三、四歲的胡曼儀（牛小貓）和文睿嵐（皇后貓），待業，自命廢青，幾年前因為貪玩，想識來自五湖四海的朋友而加入貓記團隊，儍大姐般的皇后貓說：「呢度真係好多新鮮和未知的事，鑊鑊新奇鑊鑊甘，唔加入貓記就呢世都唔會遇到。」例如？「試過借個頭畀個剪髮學徒試剪，但剪到好核突，俾人笑咗成個禮拜。」她覺得好嬲又好笑，「當識多個新朋友囉。」客人的反應也是她做下去的理由，「有次幾開心的，其實好簡單，只係幫客人個女去商場排韓星簽名會，好快就排完，其實我哋只得其中一個人去做，但個客話想請我哋一大班人返屋企食飯，佢煮咗勁多餸，大家都食得好開心，都好感動。」<br><br>不過，又未必個個客都咁好，牛小貓就有不快經歷，「試過有一次幫客人改功課，係英文閱讀報告，做完後對方請我食譚仔，唔係食譚仔嘅問題，而係我漏夜幫佢完成，但佢仍然不斷話我做得唔好，食完仲只係講一句『唔該晒拜拜』就走，原來佢只想要完成品，冇心同我交流，唔希望再接到呢啲委託。」不過她也有個體會很深的case，「試過有個護士客人想識個醫生，但佢打扮好男仔，覺得自己好粗魯，就叫我教佢點樣可以女仔啲，教完佢又話真係過唔到自己嗰關。但最近我睇到佢WhatsApp張相，見到佢唔同晒，變得好女仔，完全唔似佢，我覺得有時有啲事係睇你有幾大決心去做，其實好多客人搵我哋，都只係想有人畀啲支持同鼓勵佢。」<br><br>雖然貓記的宗旨是「一日不吃飯，一日不做事」，但他們也會向客人講明，不一定能夠完成委託，唔驚俾人話呃飯食咩？皇后貓說：「所以我每次都唔敢食太好，就算做唔到都冇咁心虛，我覺得食飯係次要，做事先係重點，其實我食乜真係冇所謂，主要都係想識多個朋友，我比較四年重委託多過食乜囉，其實我哋真係一班好熱血，好有心嘅人。」<br><br>既然係咁，果籽都決定給予他們一個委託，看看他們能否完成，想知係乜？請留意另一則動新聞。<br><br>記者：黃子配<br>攝影：梁志永</p></body></html>