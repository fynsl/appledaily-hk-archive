<html><header><meta charset="utf-8"><title>中環在線：國泰見紅　CEO照加花紅 - 李華華</title></header><body><h1>中環在線：<br>國泰見紅　CEO照加花紅 - 李華華</h1><p>國泰早前公佈金融海嘯後首份「見紅」業績，仲話要展開3年計劃，削減燃油以外嘅開支。CEO行政總裁朱國樑喺業績會，既拒絕評論係咪會搵中低層員工「開刀」，亦唔回應管理層會否減人工，同公司一齊共度時艱，仲係話自己舊年都冇加人工咁話。<br>點知睇番國泰噚日公佈最新年報，朱國樑2016年確實冇加薪，仲比2015年減咗25.3萬元，舊年基本薪金320萬元。之但係，國泰雖則蝕錢，但佢袋落袋嘅花紅就增加咗三成幾，計埋津貼及福利、退休供款計劃後，薪酬總額為1,050.7萬元，比2015年多近40萬元。<br>其餘4位常務董事，不論基本薪金定花紅，亦齊齊加碼，常務總裁何杲（Rupert Hogg）繼續成為國泰最搵得管理層，舊年薪酬總額為1,201.4萬元。</p><p>傳搵中低層員工開刀</p><p>之前有消息指，國泰為救亡，未來3年計劃削減香港總部中、高層員工成本30%，即變相減少人手，公司5位常務董事亦有傳會放棄舊年嘅花紅。以2016年水平嚟計，如果5人真係放棄花紅，合計可以慳番近1,058萬元㗎，都唔嘢少㗎。<br>國泰傳裁員都不是新鮮事，何杲年初訪問時被問到調整團隊是否意味會減少人手，都講到係「永不說永不（Never say never）」。所以話，喺國泰咩事都有可能發生㗎！<br><br>李華華<br>mailto:LiWaWa@AppleDaily.com</p></body></html>