<html><header><meta charset="utf-8"><title>Hea富生活：從林鄭當選看樓市 - 郭釗</title></header><body><h1>Hea富生活：<br>從林鄭當選看樓市 - 郭釗</h1><p>回歸20年來幾個特首上場，每個政綱都是清一色打擊樓市，美其名令無殼蝸牛更容易上車，講呢啲當然容易討好升斗市民。<br>但口號歸口號，事實上除老董之外沒有一個成功，反之每一屆都差不多年年破頂，以現屆為例，特首梁振英雖然多次加辣圖為樓市降溫，但上任4年半來樓價勁升52%，升勢更似無止境，連粉嶺上車盤家陣都要差不多萬二蚊呎，仲成世界？奈何，偏偏只有令樓價暴跌的老董成了罪人，任內腳痛下台。<br>究竟中共想香港樓升定跌？答案其實一字咁淺。為何搞出佔中咁大單嘢，梁振英都不用落台？正因為樓價冇跌。<br>香港人最實際，邊個話事都好，最緊要唔好搞到經濟唔好。所謂「唔好搞亂香港」，背後意思其實是「唔好搞冧樓市」，當然有民主又經濟好就最完美啦！但兩害相權取其輕，大部份人心嗰句，還是層樓緊要，很多人成世的血汗，就在其中，冇計。</p><p>覓地遇阻力　樓價難跌</p><p>北方的「投資客」不乏權貴，唔通又想樓市跌咩？現在大陸全方位限制走資，即是代表之前走資走到過晒火位啦，走去邊？咪就係香港，以及英美加澳紐等物業市場囉，泊錢梗係買磚頭穩陣啦！當然現在香港多了一班後生仔和之前落錯車的人恨不得樓市跌5成，唉！香港人，現實啲好唔好？夠有7成人想鬍鬚當選啦，但等緊上台嗰個冇鬚㗎，誰話事才是最實際！<br>當然辣招可能繼續出，與中國很多大城市一樣，他們不希望樓市跌，只希望不要升得太急太快，平平穩穩一年升十零廿個巴仙，財富效應令市民願意消費，經濟好時，條數又好睇，何樂而不為。而且林鄭上場，施政阻力應該不比梁振英小，攞地起樓一點也不容易，政客既要求不遷不拆，又催促政府加快興建公屋，咁神奇都有人信喎，少人住的地方動不得，莫非動多人住的地方會比較簡單嗎？拆樓時，居民搬去哪兒？就算有地方，他們又願意搬嗎？繼續賣地，只會被中資發展商天價投埋起納米樓。<br>李嘉誠先生在業績發佈會都話「兩年內睇唔到樓市會跌」，我覺得應該是五年內，除非中國政治不隱，但可能性似乎越來越低。香港向上流的機會越來越少，貧富懸殊勢將加劇，仲有，買外地樓的苦主，將會在未來五年激增。<br><br>郭釗<br> http://www.fb.com/heaology.edu <br>本欄逢周四刊出</p></body></html>