<html><header><meta charset="utf-8"><title>【搵兩萬還萬四】Sing之天使菠蘿哭訴出唔到碟　做OL兼影相</title></header><body><h1>【搵兩萬還萬四】<br>Sing之天使菠蘿哭訴出唔到碟　做OL兼影相</h1><p>郭穎橋呢個名你未必記起，但講你知佢係2009年綜藝節目《耳分高下》入面做「Sing之天使——菠蘿」，你就一定有聽過。</p><p>今年30歲嘅「菠蘿」，雖然當時嘅名氣唔及「藍莓」劉俐同「柑桔」蕊蕊，自言唔夠靚，但都賺到蚊錢，佢坦言行性感係work、多咗嘢做，不過佢話：「可以唔性感就唔好太性感，希望喺節目度攞到個曝光率，之後出番嚟做歌手，都唔會畀人哋覺得係一個o靚模囉。」搵到啲錢又點？佢嘅夢想係做歌手，喺2008年同一間經理人公司簽咗份「不平等條約」：「我當你賺兩萬蚊先，你嗰個月都還咗萬四啦。我係唱demo然後簽公司做歌手，我希望我熱愛嘅嘢可以唱到畀大家聽，但係派第一隻歌，唔係你鍾意唱嘅嘢。」當時出咗兩首歌《兩生花》同《好痛呢》都係行輕快活潑嘅歌曲類型，做唔到理想嘅歌手有遺憾嗎？佢突然眼泛淚光：「最遺憾係出唔到碟，覺得細個唔識嘢，所以搞到咁…」</p><p>唔撈大台、之後更因為唱片公司執笠，加上佢同經理人公司打解約官司，搞到佢喺娛樂圈冇晒蹤影：「官司花咗5年settle，耗盡咗青春。我返咗去做office，做老闆嘅助理(秘書)。」佢繼續話：「我唔係生於大富之家，亦知道唱歌唔可以一直去堅持，應該要腳踏實地去試吓轉型，所以去學一門手藝係學到老都用得到。」做OL嘅郭穎橋儲咗啲錢去台灣學攝影、同去英國進修影BB：「我鍾意小朋友，但影小朋友係俾我搵食嘅。我希望做到攝影家，希望可以周圍去影相，雖然呢樣嘢好遙遠，但你要有夢想，先令你可以向前行。」</p><p>佢o依家繼續返緊office，兼做攝影師，無悔入過娛樂圈嘅佢，行呢條攝影路一啲都唔易：「我覺得我marketing太差，好似社交網絡入面有啲女仔影相叻到出event。喺我角度如果做一個全職攝影師，就係你會接商業嘅工作，可以出去接其他event，以攝影師個銜頭去做，你影嘅相係可以攞出去賣嘅。你有人際網絡，就好容易做得起所有嘢。」</p><p>化妝: Milk Cheng<br>場地：Mr &amp; Mrs Fox<br>採訪：懷鈺、嵐山<br>攝影：陳慧安<br>攝錄：馮峰、Neo<br><br>郭穎橋 wedsite：www.kiukwok.com<br>www.instagram.com/kiukwok<br>www.facebook.com/kiukwok photography</p></body></html>