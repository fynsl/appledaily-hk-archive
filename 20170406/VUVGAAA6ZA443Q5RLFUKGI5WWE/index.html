<html><header><meta charset="utf-8"><title>《點五步》8項提名搶金像胡子彤、談善言內訌　爭最佳新演員</title></header><body><h1>《點五步》8項提名搶金像<br>胡子彤、談善言內訌　爭最佳新演員</h1><p>電影《點五步》喺嚟緊星期日舉行嘅香港電影金像獎共獲8項提名（見附表），談善言同胡子彤雙雙入圍最佳新演員，導演陳志發就獲提名新晉導演獎。談善言話自己所有嘢都係由呢部電影開始，好多導演、副導演都因為睇咗呢套而搵佢試鏡。</p><p>對本土另有體會</p><p>胡子彤就話同戲中演員建立咗深厚感情：「初頭謝票抱住去玩嘅心情，到經常見面大家好多嘢都會傾，感情突飛猛進，希望可以維持落去。」佢仲回想當日喺導演會春茗，先拔頭籌攞咗新人獎，陳志發引述導演莊文強話好鍾意佢角色，不過擔心冇人認得佢。提到莊文強話佢外表唔係好吸引，攞到獎係佢實力，胡子彤即時喊爆。<br>至於陳志發，對於「本土」兩字有另一番體會，佢話：「近年好多電影強調係本土，會唔會係有病？點解拍番自己嘅嘢，就要一個標籤，話『嘩，好難得呀！』或者我哋真係要反思一下。」<br>陳志發又話希望就算冇本土呢兩個字，香港電影應該繼續百花齊放，最想睇到入場支持嘅觀眾，同荷李活片人數差唔多。」談善言就希望本土電影係因為一種情懷去記得，咁樣對佢嚟講就係本土電影。<br>場地提供：山旯旮</p><p>《點五步》有乜提名</p><p>最佳電影<br>最佳男配角：廖啟智<br>最佳新演員：胡子彤、談善言<br>新晉導演：陳志發<br>最佳攝影：柯星沛<br>最佳原創電影音樂：戴偉<br>最佳原創電影歌曲：Supper Moment《沙燕之歌》</p></body></html>