<html><header><meta charset="utf-8"><title>撐鳴煒「去少啲旅行儲首期」言論大劉轟廢青　被寵壞唔識慳錢</title></header><body><h1>撐鳴煒「去少啲旅行儲首期」言論<br>大劉轟廢青　被寵壞唔識慳錢</h1><p>【劉鑾雄講大劉】<br>【連載系列之八　致富心得】富豪劉鑾雄（大劉）接受本報獨家訪問，今回他講到擁有律師牌照，又考獲飛機師執照的長子劉鳴煒，評價相當高，同時他鬧爆廢青只愛去旅行和追求物質，不會慳錢。</p><p>青年呻窮唔兼職</p><p>對於兒子劉鳴煒曾說過買樓論「去少啲旅行儲首期」，言論一出即被批離地，大劉撐兒子沒有講錯：「佢嘅出發點係好嘅，啲人點會受落啫？啲人最鍾意聽你使咗幾多錢呀，爭人周身債然後申請破產咪啱聽囉！我諗今日香港最有錢嘅頭一、二十人，如果係自己創業嘅，個個都係慳番嚟自己捱番嚟，唔係話有錢就去旅行，冇錢就去碌卡。但𠵱家啲人，你叫佢唔好去旅行？仲慘過殺佢老竇老母。」<br>大劉肉痛兒子受批評，曾勸喻他：「我上次已經叫佢唔好多多聲氣，其實佢講得好啱㗎，但啲人點會啱聽啫？」他又指時下年輕人被寵壞了：「你可以話𠵱家啲年輕人俾人寵壞咗未捱過苦，亦可以話佢哋唔係掂地，而係離地。」他說看到電視新聞很有感觸：「有一次我喺電視見到，一個青年，25、26歲左右，接受訪問話住劏房，地方好細。接受訪問嗰陣，佢拎住本漫畫，咁我心諗，如果你講到你間劏房咁細，你係咪應該去兼職？揸番一更的士又好，巴士又好，或者搵番份工。但佢唔係，佢匿喺房裏面睇漫畫，你有乜嘢可以怪人？」<br>大劉指年輕人有劏房住算是不錯：「我哋以前嘅居住環境曳到，老鼠通屋走。睇番以前初初，我記得我同我前妻（寶詠琴）個理想，層樓千五呎，有一百萬定期存款，我已經好滿意。」</p><p>勤力信用加膽量</p><p>問到大劉的致富心得，他稱：「一定要勤力啦，信用亦好緊要，呢個係我由我媽媽嗰度學番嚟。」問他做生意是不是要夠狠？豈料他說：「狠，我唔承認囉！好有膽量我認嘅，其實我好心軟，好多嘢人哋對我唔住嘅，我都好易算。」<br>採訪：陳月媚<br>攝影：陳俊強<br><br><br>【Timeline】手機用戶請按此，瀏覽「<a href="http://bit.ly/LAU-timeline?inapp=1%20">傳奇狙擊手劉鑾雄</a> 」: <a href="http://bit.ly/LAU-timeline?inapp=1%20">  http://bit.ly/LAU-timeline </a> <br><iframe src="https://cdn.knightlab.com/libs/timeline3/latest/embed/index.html?source=1b2tFQdxe226fOazf0NvUtPVk9O5zqr7HwhEDYJsOBD8&amp;font=Default&amp;lang=zh-cn&amp;initial_zoom=2&amp;height=780%20" width="100%" height="780" webkitallowfullscreen mozallowfullscreen allowfullscreen frameborder="0"></iframe> <br><br><br>【話你知】同大劉有關係嘅名人、美女有幾多? 即睇「<a href="http://bit.ly/JosephLau?inapp=1%20">大劉人物關係圖</a> 」: <a href="http://bit.ly/JosephLau?inapp=1%20">  http://bit.ly/JosephLau </a> </p></body></html>