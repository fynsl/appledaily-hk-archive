<html><header><meta charset="utf-8"><title>【add紅人主場】周秀娜　半熟女宣言</title></header><body><h1>【add紅人主場】<br>周秀娜　半熟女宣言</h1><p>年齡是女人的秘密，尤其去到三字頭關卡，女人更特別敏感。周秀娜（Chrissie）於去年踏入三十接拍了電影《29+1》，戲裏戲外體會這個年紀的微妙轉變，形容自己算有少少經歷，正值半熟狀態，向來於工作上捱得又拚命的她卻不禁撒起嬌，「我唔明白點解大家覺得30歲就唔需要人錫呀。」所以話無論女人幾多歲，也是樂於被寵的，你懂的。<br><br>造型、撰文：趙潔恆<br>攝影：郭賢興<br>化妝：Circle Cheung of ndnco.co<br>髮型：Amber Tse of Queens Private i<br><br>由經典舞台劇改編拍成電影《29+1》，周秀娜飾演主角林若君是個能幹獨立的白領，堅強個性與Chrissie自己幾分相像，但當中有很多釋放情緒的戲份，卻令她面臨崩潰，「有好多發洩位，但我份人係內斂啲，導演要我再畀多啲力出盡力，好似有場要我喊，一roll機我對住離遠棵樹不斷大嗌同喊，連攝影師都話再唔嗌cut佢對手都會斷。」Chrissie拍攝此片亦發現自己一大弱點，「導演捉我嘅咬字，原來我有好多懶音，每次喺片場，我每講三句對白起碼NG二十幾次，係basic。因為第一次涉及咁多獨白，又要對住觀眾講，所以會執好多情緒、表情，不斷NG真係令我好多挫敗。」</p><p>感情學黎明</p><p>女人面對30歲，可能有很多外在與內在的愁緒，Chrissie說她的感覺來得遲，慢慢才逐點發現轉變，「有句對白係『其實30歲有乜好驚？』但個語氣係驚同唔驚之間，自己都唔肯定。最大感受係生活上，有朋友已經生咗BB，有啲話題你真係join唔到。」她身邊的同事也越來越年輕，更意識到自己真的升呢了，「突然間身邊的同事有20歲、19歲，佢哋做錯嘢都會原諒，因為佢哋年輕。但係我唔明呀，如果20去到29歲都可以俾人錫，我唔明白點解30歲就唔可以，可能因為大家都覺得你成熟喇。」<br>去到某個年紀，另一個最怕被親友問到的當然是：「你拍拖、結婚未？」Chrissie坦言媽咪都有追問過，「但係學黎明話齋：『感情嘅嘢，同見鬼一樣，都係要講緣份嘅！』我以前都會諗27歲要結婚跟住生BB，咁我40歲就係好後生嘅媽咪。</p></body></html>