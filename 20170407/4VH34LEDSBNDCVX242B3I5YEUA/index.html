<html><header><meta charset="utf-8"><title>智取大市：追定撈都睇增長 - 晉佳</title></header><body><h1>智取大市：<br>追定撈都睇增長 - 晉佳</h1><p>3月至今，港股板塊輪流反彈嘅同時，亦梅花間竹地出現升市及調整市，調整市當中又經常出現股份假突破，當輪流炒加上假突破兩件事混合埋一齊，就玩到鍾意高追嘅短線友頭都暈。<br>盲目高追係錯誤示範，要追得有道理，隻股背後要想像到一個有說服力嘅增長故事，仲要有埋中線大漲小回趨勢，無論追定係撈，都需要有呢兩個情況去backup先得。基本因素唔夠秤嘅股，跌起上嚟沽得可以好狠，即使有升勢都只會短暫。<br><br>一隻強勢優質股，由一個整固市嘅起點，至整固市完結期間，股價跑贏大市，分分鐘仲有能力逆市升，所以，喺呢類股份下跌嘅時候，可以分注去撈，舜宇（2382）同康哲（867）都係好選擇。<br>另外，瑞聲（2018）上月公佈業績後，股價一鼓作氣突破90蚊歷史高位，高見98蚊，現時又落返去90蚊邊嘅支持位。睇返嚿年收入升32%，純利亦升30%，好過預期，歷史市盈率24倍，對於優質龍頭手機設備股嚟講算合理。三星S8喺韓國率先推出，銷售靚仔嘅話，有條件帶動瑞聲再破頂，呢啲就係可以先買第一注嘅股。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>