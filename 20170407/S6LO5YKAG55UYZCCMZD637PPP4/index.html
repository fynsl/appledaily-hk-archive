<html><header><meta charset="utf-8"><title>中環在線：鄭家純孖太太外出現疲態 - 李華華</title></header><body><h1>中環在線：<br>鄭家純孖太太外出現疲態 - 李華華</h1><p>新世界發展（017）主席鄭家純自從年初突傳中風，需入院休養後，就久久未有現身。純官不但未有出席新世界業績會，以及全國政協大會，就連上月嘅特首選舉投票日，亦因「避免操勞和舟車勞頓」缺席。不過，日前有傳媒影到純官健步如飛，到底係咪已好番晒，唔露面只係唔想見人？</p><p>記者送花　保安拒代收</p><p>華華噚日朝早就去到鄭氏位於淺水灣道嘅大宅，打算向純官送上慰問，仲帶埋紮靚花㖭。大約11點左右，就見到純官座駕駛回大宅，佢太太葉美卿就坐喺身旁，純官似乎略顯疲態，微微合上眼休息，見到記者先至即舉手示意，不過就未有回應記者。<br>事實上，日前拍賣行蘇富比已公佈，純官親自打電話競投粉紅巨鑽，紀念父親鄭裕彤；亦有傳媒拍到純官已出院，仲已經可以跑步㖭，照咁睇，佢身體應該慢慢康復緊喇！<br>記者噚日原本打算送上鮮花，可惜大宅嘅保安話，「我打工㗎咋，平時都冇見過佢（純官），佢阿爸（鄭裕彤）之前住咋嘛，我唔收得紮花㗎！」結果就剛好遇上歸家嘅純官。之前純官朋友知悉佢身體抱恙，久久未有出席公開場合，都紛紛祝福佢早日康復，華華喺度亦祝佢身體健康，大家都好掛住你呀！<br><br>李華華<br>mailto:LiWaWa@AppleDaily.com</p></body></html>