<html><header><meta charset="utf-8"><title>隔牆有耳：肥仔聰話奶媽冇搵佢入局 - 李八方</title></header><body><h1>隔牆有耳：<br>肥仔聰話奶媽冇搵佢入局 - 李八方</h1><p>因為幫曾俊華助選、獲林鄭賞識嘅財政司司長前政治助理羅永聰人氣急升，民主黨劉慧卿噚日都趁機喺網台節目《議會內外》訪問佢。阿聰同卿姐講，因為林鄭喺選舉論壇咁讚一讚，搞到佢𠵱家出街都多咗人識，最開心係有次同太太落街食消夜，隔籬枱一對夫婦搶住幫佢埋單，所以衷心多謝奶媽欣賞，令佢有人識，不過奶媽至今未搵佢，佢亦唔想自抬身價。</p><p>籲同市民建信任關係</p><p>卿姐指有建制派認為林鄭應搵阿聰做新聞統籌專員，但阿聰話林鄭同薯片叔做事作風唔同，唔敢話自己同奶媽合唔合得嚟，仲講笑話如果卿姐唔想佢做就唔做喎，卿姐即時扯高八度話佢：「你唔好亂晒大龍，用吓個腦先講啦。」同卿姐講笑，阿聰真係「離晒譜」。<br>對於有乜意見畀林鄭，阿聰話林鄭喺最新一輪民望評分唔係太差，認為社會上有人認同林鄭抱持嘅價值，林鄭應好好經營同呢班人嘅關係，「你點樣同呢班人建立關係、信任，過程係緊要，過往政府係少去經營呢件事」。至於曾俊華今後何去何從，阿聰就話，相信薯片叔叔對組黨應該冇興趣，而地區直選亦非佢專長，又透露薯片叔facebook喺選舉結束後，有成30萬個「朋友」。</p></body></html>