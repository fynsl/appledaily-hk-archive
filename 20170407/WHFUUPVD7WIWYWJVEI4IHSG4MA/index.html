<html><header><meta charset="utf-8"><title>財金冒險號：輝山爆煲與內銀壞賬 - 笑笑生</title></header><body><h1>財金冒險號：<br>輝山爆煲與內銀壞賬 - 笑笑生</h1><p>輝山乳業（6863）爆煲，據《壹週刊》報道，遼寧省政府介入及撐腰，要求輝山之債權銀行承諾「不抽貸、不壓貸、不起訴」。這難免令內銀的壞賬憂慮揮之不去。內銀上月底公佈去年業績，壞賬率普遍較第三季回落。<br>輝山有上市，且股價單日喪跌九成，自然多人關注，但相信只係冰山一角。最近山東爆發危機就顯露更多問題：魏橋集團旗下魏橋紡織（2698）及中國宏橋（1378）都延發去年業績，後者被沽空機構指造假；齊星集團及天信集團亦陷入債務危機。咁大間上市公司都涉嫌造假，斷估有大量非上市民企都係咁，只靠地方政府撐腰至未爆。政府係咪撐得住亦成疑。銀行出名落雨收遮，一旦有銀行call loan，其他銀行都會一窩蜂，結果本來無事嘅企業都出事，造成債務連鎖危機。<br>早於輝山上市初期，金融圈已盛傳其造假，點解理應最重視風險管理嘅銀行都中招？其實都有銀行睇穿，建行（939）喺2014年收回畀輝山嘅信用額度，指輝山「不僅財務有問題」。奇在去年底渾水（Muddy Waters）唱衰輝山後，平安銀行仍將部份輝山貸款延長一年。諗真啲，平安銀行未必沒警覺，只係深知債仔冇錢還，與其撇賬，不如延長貸款拖住先。<br>無論係邊種情況，都揭示內銀經營有問題：一係被政府粗暴干預、一係自己風險管理差、一係民企以債冚債已成常態。建行話「不良貸款已見頂」，信不信由你，反正我不信。<br><br>笑笑生<br> http://fb.com/sneeringman </p></body></html>