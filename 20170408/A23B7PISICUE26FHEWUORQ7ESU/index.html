<html><header><meta charset="utf-8"><title>銀行學會阻人前進 - 左丁山</title></header><body><h1>銀行學會阻人前進 - 左丁山</h1><p>左丁山儍儍地問一位教學二十幾年嘅教師V：「點解你地行家要讀兩三個碩士學位？有碩士未必有人工加，又唔保證可以做到GM（學位教師）嘅噃？」教師V答：「教中學有兩張必需文憑：一張係學士學位，另一張係教育文憑，如果冇，你根本冇資格入行，如果有，亦未必入到行，因為人人都有吖嘛，我間學校嘅TA（教學助理）都有碩士學位呀，你話我地壓力幾大吖！」唔怪得，教師V一早讀完本科碩士，再讀一個通識碩士，先至可以保到份教職，比佢年輕嘅教師更係讀完一個MA又一個MA，例如一位歷史教師在大學讀歷史，畢業後讀教育文憑，幸獲教職後就讀教育碩士，再讀歷史碩士，依家又讀一個IT與教育碩士，讀完冇人工加噃，只係維持自己嘅「文憑競爭力」嘅啫，讀咁多個學位究竟對佢嘅學生，佢嘅教學績效有甚麼好處，還待專家研究，香港中學教師如果講學位數目之多，相信在全世界排名榜上走唔甩前五名，星期日知道老師V已經開始放清明及復活節假期，對佢講一聲：「你真得閒？」立即俾佢鬧：「你都唔知我有180份卷要改！」唉，即刻唔敢出聲。當佢地得閒去旅遊時，就一定碰上旺季，飛機票酒店房租急升，令老師不知廉價旅遊為何物！<br>當今社會，樣樣講文憑沙紙，係不停、不斷考試嘅世界，在社會做事，考唔到一張半張文憑，就成為廢人，做唔到水喉匠、電燈技工、地產代理、證券保險、銀行職員，考試之多，前所未見！倒教左丁山懷念四十年前入銀行，行內有十幾位師傅級人馬對銀行內部系統及運作，瞭如指掌，但佢地全無文憑證書，有幾位只係中三程度，由信差做起，但銀行就肯俾機會佢地一路向上爬升，絕無歧視，如果當時有今天之金管局睇實，嗰班師傅級一定係做低級文職，點可以升到做VP！以考試資歷扼殺中學生上升機會，係今日社會怨忿因由之一，導致到年輕人覺得升唔到大學，一世冇出息，於是俾自己太大壓力去考DSE。即使讀完大學，考完一個專業又一個專業試，都考到神經緊張也，何況會碰到荒謬之事？見習生Y聽左丁山講，入銀行之後，專心考銀行學會（HKIB）試，已考到FRM，考IB去到最後階段，只欠一科就大功告成，點知今年銀行學會宣佈呢科冇得考，點解呀，只有一個人報讀，開唔到班喎，冇得讀亦唔准自修報名考試，於是呢科冇得考，換言之，見習生Y白白要等多一年，浪費光陰，明年又唔知有什麼人為阻滯，銀行學會簡直唯利是圖，阻人前進！</p></body></html>