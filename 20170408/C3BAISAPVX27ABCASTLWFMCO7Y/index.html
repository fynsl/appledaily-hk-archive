<html><header><meta charset="utf-8"><title>不忿阿妹遭狠撇姜文杰不點名：好，一對狗男女</title></header><body><h1>不忿阿妹遭狠撇<br>姜文杰不點名：好，一對狗男女</h1><p>33歲嘅鄭俊弘(Fred)近日被爆背未婚妻Beebs與何雁詩(Stephanie)撻著，前日仲同好勝Stephanie手拖手現身機場，正式公開戀情。<br><br>原本同鄭俊弘係好朋友，喺加拿大讀書時已經認識嘅姜文杰，一直有傳係佢介紹自己個妹姜麗文(Lesley)畀阿Fred認識，Fred同Lesley好快就拍拖，仲暗交咗6年。但男方自從《星夢傳奇》彈出後，就開始疏遠Lesley，終於喺14年，Fred突然向姜麗文提出分手，知情人士話當時姜麗文完全接受唔到，情緒近乎崩潰，仲曾經好激動咁同閨密講：「佢(Fred)紅咗先飛我！」<br><br>姜文杰唔知係咪要為妹妹出口氣，前晚突然喺instagram爆seed貼咗一張周星馳同吳孟達《整蠱專家》裏面其中一張截圖，寫住﹕「好，一對狗男女。」之後佢仲hashtag#熱烈地彈琴熱烈地唱#DKLMCFH#花生；噚晚又喺Facebook貼咗張馬騮相，教人食完蕉要收番皮，大字寫住「收X」。<br><br>而姜麗文前日亦有喺ig留言﹕「mentally and emotionally exhausted.(精神上同情感上已經好疲累)」<br><br>被問到係咪暗寸鄭俊弘？姜文杰昨日以短訊回覆《蘋果》謂﹕「唔回應喇！」而姜麗文就一直冇回覆。</p></body></html>