<html><header><meta charset="utf-8"><title>吳啟華改邪歸正做醫生溫兆倫推女友落火車</title></header><body><h1>吳啟華改邪歸正做醫生<br>溫兆倫推女友落火車</h1><p>駱達華以前喺大台奸到出汁，正宗係嗰種見佢前面，會憎埋佢後面嘅人。唔好誤會，唔係鬧佢個人，而係想讚佢演技出色，飾演壞人出神入化。一套劇好唔好睇，奸角真係佔好多重比例：<br><br>溫兆倫<br>最出名一定《義不容情》嘅丁有康，為咗榮華富貴，用盡手段上位，推埋女友邵美琪落火車，睇到人咬牙切齒。不過「黑社會也有愛國的」，溫兆倫好快返咗大陸發展，每逢大時大節，都會展示下佢嘅愛國心。<br><br>吳啟華<br>成為程至美醫生之前，吳啟華原先亦係一個大奸角，當年喺《流氓大亨》玩弄周海媚感情，之後為咗名同利，又想黐落鄭裕玲到，非常黑人憎。佢仲奸到拍過電影，喺《九品芝麻官》飾方唐鏡，同星爺周星馳有好多對手戲。不過近年嘅吳啟華已經改奸歸正，角色仲向上流階層爬升添。<br><br>張松枝<br>呢位綠葉，默默喺大台工作接近20年，角色有正有邪，都唔知點解，見到佢個樣都諗起佢做奸角，最嬲係佢喺《酒是故鄉醇》強姦佘詩曼 。連過檔咗港視之後，喺《警界線》都係做幕後老大嘅副手。 <br><br>劉永健<br>因為外型個粗獷，喺大台工作咗超過十年，幾乎每次都係做殺人兇手、二世祖、古惑仔。正面形象角色，係有嘅，只得一部，就係《雲海玉弓緣》 當中嘅正派公子，唔怪得劉永健心淡，揀咗北上發展。<br><br>何浩源<br>肥牛鍋除咗可以醫肚，何浩源會話仲可以用嚟燒銀紙。早前有一段佢喺舊劇《天降財神》燒一千蚊紙嘅片俾人放咗上網，網友話佢演得夠離地。原來佢喺演藝學院畢業，不過加入大台後七成都係奸角，冇得其他機會發揮，決定離巢，演舞台劇，到最近返咗去藝訓班教學生。</p></body></html>