<html><header><meta charset="utf-8"><title>【94歲短跑世界冠軍】張姑娘：觀眾嗌加油我就心雄！</title></header><body><h1>【94歲短跑世界冠軍】張姑娘：觀眾嗌加油我就心雄！</h1><p>記者見過80歲夫婦打泰拳，拳拳有力更能連做30下掌上壓，以為已是世界奇聞，誰知記者真的太年輕了。上月於韓國舉行的世界先進室內田徑錦標賽，首次有90歲以上女子運動員參賽，她是94歲的香港代表張雪玲。</p><p>張姑娘自七十多歲起，有到長者中心做簡單運動、踩踩單車，但練跑是在去年9月才隨女兒黎賢美（58歲）開始的。上月出戰女子60米及200米短跑（90歲以上組別）都奪金，是全場最年長的女運動員。訪問前，張姑娘叮囑記者千萬不要稱她「婆婆」，要跟她女兒一樣叫她「Madam Cheung」或「張姑娘」。「人人都叫我張姑娘，咁樣至有型。」張姑娘的確有型，94歲行得走得，更跑去韓國比賽，但老人家難免都會風濕骨痛。「比賽當日腰好痛，我係彎住腰扶住拐杖去。中途見到對手快過我，我就再發力跑，忍住頂硬上。」記者問她，其實不舒服就停吧，老人家比賽中途叫停誰會有說話？怎料她突然收起笑容說：「你上得台當然要堅持，即使跑第尾都要好好睇睇！」女兒此時插話，笑張姑娘做了幾十年人，還是這樣好勝。張姑娘一臉招積，「係啊，點知我又真係拎得到冠軍。」<br><br>張姑娘跑得叻，但原來每次比賽都是女兒騙她去的。「今次去韓國都係呃我，都冇講過要跑！（有啊） 冇，你臨出發先講要跑步。」女兒坦言其實一心想帶她去旅行，「佢同我朋友混熟咗，我又知道朋友會接納佢，帶埋佢去玩等佢都開心。不過，既然佢練過跑，不如一齊去比賽啦。」張姑娘笑着點頭，說女兒的朋友對自己很好，的確每次都玩得好開心。<br><br>張姑娘育有7名子女，年輕時忙打工，又照顧孩子。女兒認為張姑娘年輕時沒有旅行過，更莫說能享受運動場上的快樂，所以希望趁張姑娘行得走得，就要讓她好好享受。「我覺得帶佢見見世面，係佢人生大事。觀眾會為佢拍手打氣，唔應該係佢呢個年齡或輩份可輕易得到，佢都會覺得新鮮。」回想比賽時，張姑娘難忘觀眾大聲吶喊助威嗌加油，「我聾但都聽到，就知好大聲，嗌到我心雄心壯，原來有人支持我，我好威水！」女兒說，張姑娘雖是高齡跑手，但仍用心學習，「我都冇教佢要提高腳踭跑，有次發現佢竟然有做！」張姑娘搶話：「我偷睇到你提高腳踭，原來會跑得輕鬆啲，我係有啲小聰明，係咪先？」<br><br>雖然是女兒呃張姑娘去比賽，但事實證明她呃得正確。女兒：「你係咪應該多謝我呃你呢？」「係啊，而家會愛你多少少囉。我贏到金牌，如果我贏唔到，我實打你！」<br><br>記者：黃凱婷  <br>攝影：張志孟<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily  </p></body></html>