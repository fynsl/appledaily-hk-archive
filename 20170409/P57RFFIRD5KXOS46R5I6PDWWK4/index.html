<html><header><meta charset="utf-8"><title>摸魚手札：續談年青人置業的老問題 - 渾水</title></header><body><h1>摸魚手札：<br>續談年青人置業的老問題 - 渾水</h1><p>間中會拜讀欄友利世民的專欄，因為大家的基礎知識和理念都很相約，本科讀經濟出身，深信所謂自由經濟的理念，他是香港運轉自由經濟邏輯比較圓潤、比較全面的專欄作家。呢期佢很喜歡呃like，寫了幾篇關於樓市的大熱文章，我有一點體會。<br>講樓，不一定要講樓價高低，那是財演之流的分析，因為財演着重資產價格的升跌。當然，講樓也可以從公共政策層面去講，不過那就是think tank政策研究的層面，大家鬥拋理論同數據，理論有假設，數據也可有不同解讀，這類東西很惡頂。更重要係，買樓的心態。<br><br>利世民兄講的係一個重點係很簡單、貼地，就是不要讓磚頭變成宗教。宗教講的係精神依賴，一個形而上的理念，而不着重講現實科學邏輯。世民兄眼中的宗教是更貼近一個盲信買樓就是上流出路的精神鴉片。呢一種精神鴉片，毒害了我哋呢一代人。上一代對買樓的睇法，既是滿足了住屋需求，也是投資品。行過書店睇財經書，也常常見到呢一類的原教旨聖經，講的都係同一套語言，例如買樓就是財務自由的出路、買樓就可以生活無憂等。現代這一代講的只是卑微的住屋需求，我們買樓是走不到財務自由的路。<br>如果𠵱家我哋買完層樓，也不會再食到那個十幾年的樓市大升趨勢，樓唔會大升，咁就談不上財務自由了。金融服務界的張華峰離地上太空，指摘年輕人不努力。喂！大佬，你二、三十年前買的樓，𠵱家升了幾多先？客觀的宏觀環境不配合，這一代人做乜都出不到頭來。最近又有少年股神指摘八十後、九十後掛住旅行，去消費而不儲錢買樓。這個指摘對八十後可能係啱，但九十後最後生都只係27歲，大學畢業生的人均工資有數得計，就算唔食唔住都唔夠錢儲首期啦，呢個係非常科學和合乎邏輯的數學問題。社會太盲，因為鬧後生仔係無成本，所以議員會鬧、少年股神會鬧，那些「不醒人事」的人事顧問，都係盲鬧。<br><br>𠵱家我哋呢一代買樓，大多數都無能力full pay到，層樓買完還是要供。只要一供，就被份工困住十幾年，唔好話追理想，可能轉工都會怕。要達成財務自由之代價就是要犧牲十幾年的工作自由，是否值得就是價值問題了。<br>講年輕人置業，好多都係價值判斷，唯獨有一點是必然正確，就是有意幫年輕人的政策是不停被人鑽空子，本末倒置了。好像長實樓神咁，自己也不買長實樓，寧用首置買豪宅。中聯辦首置買樓，瀟洒講一句「So what？」一些幫年輕人上車的政策被濫用，呢個問題，長遠點都要解決。呢個方向，點都係政治正確的。<br><br>渾水<br> http://www.facebook.com/muddydirtywater </p></body></html>