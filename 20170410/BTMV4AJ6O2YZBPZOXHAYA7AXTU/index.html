<html><header><meta charset="utf-8"><title>同人唔同命！騎師田泰安撲飛失敗　三位同僚卻VIP房睇波</title></header><body><h1>同人唔同命！<br>騎師田泰安撲飛失敗　三位同僚卻VIP房睇波</h1><p>沙田馬場今日（9日）有兩場二級賽上演，好多明星馬有份參戰，相信會吸引到好多馬迷入場。而對唔少外籍騎師嚟講，呢幾日都係party time，潘頓專登唔返澳洲悉尼跑大賽，約埋Ironman郭能同史卓豐等朋友，睇香港國際七人欖球賽。<br> <br>三個人連同佢哋嘅老婆、女友喺剛周五收操後，下晝齊齊喺大球場貴賓廂房開P，真係令人羨慕，不過佢哋略嫌「斯文」，竟然穿裇衫西褲入場，冇學其他球迷咁扮鬼扮馬。<br> <br>講到潘頓，幾季前雷神莫雷拉仍未嚟香港發展，潘頓同韋達二人爭香港冠軍騎師，爭到火紅火綠，佢哋都冇乜兩句，但韋達同潘頓卻有共同嗜好，同樣入咗大球場睇七欖，不過韋達好低調，同囝囝一齊走上看台山頂位靜靜哋睇波。<br> <br>韋達雖冇入貴賓廂房，但總好過另一騎師田泰安撲唔到飛，得個恨字，好在田泰安今日有唔少實力馬列陣，尤其第十場隻「奮鬥雄心」忠心得可愛，今季跑6場得2冠3亞1季全入三甲，上仗只輸畀大超班馬「當家精選」兩馬位入Q，一啲都唔失禮。安仔講明今場冇超班對手，最有威脅只係「一定賺」，計實力「奮鬥雄心」有機會贏出今季第3WIN。</p></body></html>