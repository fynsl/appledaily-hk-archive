<html><header><meta charset="utf-8"><title>上海菲傭 - 左丁山</title></header><body><h1>上海菲傭 - 左丁山</h1><p>日本賓架H希望日本可以輸入菲傭以解決照顧老人及初生嬰兒的問題，還在得個講字，中國唔聲唔聲已經開始輸入菲傭了。4月6日大公報有報道話上海已批准輸入菲傭，一位菲律賓女士得到「家政服務」的居留許可，為期一年，係浦東公安分局第一次發出嘅。上海菲傭之僱用條件為：一年合約，月薪無最低標準，目前起薪約為6700港元，高於香港之最低薪酬4210元。於2017年4月5日實現零的突破，僱主係一位劉先生，某生物藥科技股份有限公司總裁。<br>浦東既然首開其端，沿海地區有咁多富豪、富裕人家，必然紛紛效法，申請輸入菲傭表格逼爆浦東公安局都似，一個上海隨時可以輸入十幾二十萬菲傭，若初期只准京廣深滬四大城市輸入菲傭，用銀彈就可以威懾菲律賓男人啦，唔駛出動飛機大炮便可永保南海主權！<br>上海菲傭若蔚然成風，香港菲傭唔要求加薪先至奇，否則香港嘅有經驗菲傭紛紛轉戰京滬都似，畢竟要香港家庭支付菲傭上海式人工，6700元一個，並非講吓咁容易，到頭來如日本真的開始輸入菲傭，香港主婦大概要「食自己」返屋企！香港公司僱主慎防面對大量寫字樓職位流失嘅局面。<br>上述或者講得太早，但移民趨勢，從鄉村移向城市（中國經歷咗近40年），從農業移去工業，從發展中國家移去發達國家，過去一百年從來沒有停止過，合乎人類有意識不斷移動尋找新機會的動態發展。整個過程因種族、文明、文化、性格而發生偶發性、民族性文化衝突，在所難免，但過去一百年得到最大移民利益的還是西方國家，移民湧入帶來新活力、新勞動人口與新市場，美國就係最佳例子，有第一批西歐移民，第二批奴隸式非洲移民，第三波的逃避戰爭政治迫害移民，美國科技及經濟先至可以發展到今日水平，稱雄世界，特朗普上台，大談反移民，嚴限移民，只會係歷史長河的反覆，特朗普完全無力阻止美國吸收移民的大趨勢。反之，日本一直抗拒移民進入，以保持純潔民族性，拒絕移民融化，結果就是失去活力，老人大增，年青人數目減少，全國人口絕對數目按年遞減，如不救亡，日本將於若干年後自動消失。如果你係日本天皇，你要嘅係美國式增長還是日本式自然消逝，直至民族滅亡？菲傭係小事，但容許菲傭入境工作，就係一件家國大事，對國家發展有好大意義！</p></body></html>