<html><header><meta charset="utf-8"><title>鄭俊弘《與諜同謀》結局孭重飛撈家慘變二打六</title></header><body><h1>鄭俊弘《與諜同謀》結局孭重飛<br>撈家慘變二打六</h1><p>羅嘉良（撈家）貴為三屆視帝，重返大台拍劇，理所當然應該都係重點人物……你以為啦，《與諜同謀》前晚大結局，撈家fans應該都幾失望喇，因為套劇真正嘅男主角，係日前認咗講大話、同何雁詩拍拖嘅鄭俊弘……不過事件變得好快，前日有報道話大台不滿鄭俊弘抗旨，準備將佢送入雪櫃。<br><br>鄭俊弘喺（可能係佢最後一套劇嘅）《與諜同謀》中，佔咗大結局最多戲份，而撈家呢？只係得一開始以幻影身份出嚟讀道歉信同鄭俊弘和解，之後就只得一幕戲交代佢放低所有心事，安心離世嘅場面。至於撈家助手歐瑞偉，就兩次都陪住一齊出現。<br><br>講番鄭俊弘，前晚佢原諒咗撈家之後，幫歐瑞偉同黃心美揭穿一班大老闆嘅陰謀，守住美世代公司資產，由奸人變番好人，一套劇正反角色都做齊，睇得出大台原本真係俾足機會佢。<br><br>有網民話套劇好睇因為有撈家，只係為咗撈家先開電視，仲挑通眼眉指大台叫撈家返嚟，只係想幫啲新人上位。講真，呢套劇新人一大堆，湯洛雯、賴慰玲、黃心穎、李佳芯，唔少得仲有大台想力捧嘅鄭俊弘。<br><br>不過就算有撈家喺側邊傍住，鄭俊弘演技都係唔多掂，網民就咁評論，好聽啲就係話佢「唱歌好過做戲」，難聽少少就係話佢「演技虐待緊觀眾」。有人仲戥撈家唔抵，話難得撈家返大台拍劇，唔明點解搵呢啲對手俾佢，仲話劇情沉悶冇得發揮，浪費咗一次機會。</p></body></html>