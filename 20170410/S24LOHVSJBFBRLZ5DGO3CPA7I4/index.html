<html><header><meta charset="utf-8"><title>組班第一步就是反左（添馬男） - 添馬男</title></header><body><h1>組班第一步就是反左<br>（添馬男） - 添馬男</h1><p>林鄭上京面聖接委任狀，然後同王光亞開工作會議，應該是討論組班情況，究竟共產黨會畀幾多空間佢，關乎未來五年特區政局。坦白講，梁振英令香港政府面對殘局，要從頭收拾舊山河，並不困難，問題在於689及其後台是否仍然主導香港政局。我一直認為特區唔「反左」，大幅糾正過去五年執行的極左路線，邊個上去做特首都係嘥氣兼嘥時間。2005年老董落台，北京為顧全面子，董系人馬原班留任直至曾蔭權07年重新選舉。共產黨算盤是唔想畀香港人認為中央跪低，保住中央權威。但今時今日，呢種做法冇用，而且會有嚴重後果。</p><p>義和團式建制助長反對派
</p><p>林鄭在競選中民望暴跌，係因為香港人本來對佢有期望，希望擺脫689極端手法及鬥爭為綱，但林鄭明顯唔想切割，對西環在選舉中扮演幕後操盤者角色也含糊其詞，所以才惹起民眾反感。由於民望低迷，佢手頭上可以打的牌有限。即使在北京監督下無法公開反左，下屆政府亦要暗中進行。第一步是全面清除梁系左王，經常在台前煽風點火之徒，林鄭同呢棚人無任何政治關係，最重要公眾會以此作為評估標準，究竟2.0之說是否可信，抑或好似公民黨楊岳橋所言，林鄭重視民望，因此另有打算。正所謂一粒老鼠屎搞臭一窩粥，只要是但一個阿茂出現在新班子，包括留低一件陳茂波，或加入一件盧寵茂，就必死無疑。<br>第二唔好再用一班「滑晒牙」、政治形象欠佳的所謂建制人士，包括黃成智、狄志遠、湯家驊、陳振彬之流，又係必死，因為佢哋在公眾眼中，係一棚無立場的偽溫和派。左又唔用得、搵食格又唔用得、北京又唔會放泛民，咁仲有乜人可用，唔通真係要用到張宇人？<br>我認為出路只有一條：「專業」政府，即係用番2007年曾蔭權方式，搵兩三個由政務官轉型做局長，聶德權也好、乜水也好，冇人識唔緊要，總之就多談政策，少談政治。689政府有一樣極之低能的做法，就係「衝出嚟」挑機，宣揚自己一套歪理，以討好內地官員，證明自己據理力爭，捍衞北京立場。呢種義和團式愛國賊行為，只有一個效果，就係助長反對派聲勢。每星期大家等待馮煒光的文章，然後轉載，在媒體轉發後一人一句，變成笑片。無論其他問責官員如何努力，都抵不上一個白宮發言人帶來的破壞。<br>特區政府過去五年全無規矩章法，官員用網誌公佈政策有之，官員全時間剪綵、外遊有之，形象惡劣如吳克儉可以做完任期，反之曾德成、鄧國威就被DQ。林鄭應該執番正行政會議發言制度、特首辦發言人角色、中央政策組全職顧問角色，禁止再出現類似張志剛、馮煒光、陳茂波之類，從事騎劫政府政治論述的行為，以挑機為樂。佢應該記得若非張志剛大力宣傳北京「換人不換路線」，她也不會打上689 2.0的烙印。<br>薯粉現象反映香港人厭倦了無日無之的政治鬥爭，大家真係想唞一唞。假如佢可以由689 2.0過渡成為薯片叔叔2.0，咁就可以換到時間，重新上路。當然，689一系唔會咁容易畀林鄭切割。</p><p>添馬男</p></body></html>