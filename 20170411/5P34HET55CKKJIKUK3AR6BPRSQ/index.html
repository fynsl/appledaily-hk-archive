<html><header><meta charset="utf-8"><title>魚樂無窮：董事執位藏玄機 - 唐牛</title></header><body><h1>魚樂無窮：<br>董事執位藏玄機 - 唐牛</h1><p>近期當紅板塊，除雄安概念外，我會揀濠賭股。銀娛（027）拾級而上，個圖靚到爆，重上50蚊我都唔會意外，新濠（200）走勢如出一轍，直撲18元水平。<br>同一時間，二線濠賭股亦開始起動，太陽世紀（1383）昨日爆出一棍，蓄勢升破年初高位，公司最新委任了兩位新執董，一位擁有逾13年博彩經驗，亦為澳門六間博彩經營集團組成的委員會成員，另一位則於澳門博彩監察協調局任職超過43年，專家中嘅專家也，有兩大猛人坐鎮，太陽世紀如虎添翼，破位隨時係新升浪嘅開始。<br><br>有人來自然有人走，楊素麗表示有意投入更多時間處理個人事務，所以已經辭任執董一職。楊素麗個名係咪好熟口面？冇錯，就係聯太工業（176）新任大股東，與相關人士持股近六成，所謂個人事務，好大機會就係呢件新玩具。<br>事實上，聯太工業易手後動作多多，包括擬購入一幢位於葵涌嘅工廈，目標經營私營骨灰龕業務，同時又宣佈易名為先機企業，及增加法定股本，大展拳腳味濃，易手後從未跌穿全購價0.493元，誠意十足，同樣值得真金白銀支持。<br><br>唐牛<br> http://www.fb.com/tongcow88 <br>本欄逢周二、四刊出</p></body></html>