<html><header><meta charset="utf-8"><title>財路：津發炒雄安有得諗 - 錢雋</title></header><body><h1>財路：<br>津發炒雄安有得諗 - 錢雋</h1><p>天津發展（882）揸近60億現金，貴為天津市窗口，銀彈足，無論本身資產壯大或者俾阿媽湊大，一樣有concept，股價仲喺三年底，窗口當中PB又至平，加埋掂到家陣熱爆雄安新區，津發有得諗。<br>津發到上年尾揸現金近59.2億元，就算減咗同期借款近22.7億元，淨現金高達36.5億元，市值得48.7億元，淨現金係市值75%！津發銀彈勁厚，2015年向阿媽收購隆騰醫藥67%股權，兼喺當年年尾搞掂，揩到前景靚仔瓣數。<br>但津發家陣仲包括電力、自來水、熱能、機電、升降機等，尤其機電瓣數，唔計資產減值，2015年同2016年仲係蝕過億元，呢個前提下，津發係咪有進一步重組，將資產執到靚靚仔仔嘅空間。<br><br>早幾年《21世紀經濟報道》引述消息人士稱，天津市政府授權天津醫藥集團嚟港上市，兼屬意借殼形式。只針對一個point講，終極對口，係有好多優質資產，津發確實有條件，俾大孖沙母系湊到肥肥白白！排除呢個可能，津發現價4.59元，潛喺三年底，PB得0.47倍，比過去十年平均0.6倍仲要低。津發揸住34.4%嘅力生製藥（深002393），家陣PB 2.3倍。又場內主要窗口北控（392）PB 0.9倍、上實（363）0.7倍，津發平咗大截！<br>內地政府決定設立河北雄安新區，美銀美林報告話，雄安新區喺港口方面以津發最受惠，津發一樣有呢壇炒作concept。買津發，當單係追番本身十年平均PB，講緊要升28%到5.75元，追最近磅窗口上實，津發講緊要翻半番到6.7元，到時集團總市值都係得73億元。<br><br>錢雋<br>細價股專家<br>本欄逢周二刊出</p></body></html>