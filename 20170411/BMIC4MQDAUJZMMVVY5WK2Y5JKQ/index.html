<html><header><meta charset="utf-8"><title>金手指：港府財政撞機成因 - 孫柏文</title></header><body><h1>金手指：<br>港府財政撞機成因 - 孫柏文</h1><p>禮拜一，孫柏文睇到陳茂波司長用公帑推出老人「終身年金計劃」，令我覺得特區政府官員好似嗰啲撞機嘅飛機師，因撞機好多時都係因為機師依賴失靈嘅導航系統。當年，政府推出「貧窮線」，線下增長最快一群，就係老人。我喺獅子山學會教啲intern時，會問佢哋：「一個擁有值五百萬自住物業，同有現金五百萬嘅老夫婦，算唔算係貧窮？」佢哋反白眼都未答，我就會話：「自住物業，冇現金回報。而攞五百萬做定期存款，當佢好叻有一厘，每月收入喺貧窮線下。呢對夫婦，喺政府眼中係貧窮，因貧窮線只計收入。」<br><br>唔難想像，政府推呢個計劃係跟住貧窮線嘅導航而制定。而我教嘅intern中，啲填鴨式教育尖子會覺呢個計劃好合「邏輯」。不過最大問題係，啲intern一聽完我嗰兩句說話，個個都話：「This line doesn't make sense！」香港左膠唔合常理，貧窮線就係最佳例子。就算大家都開始醒覺，工黨上次選舉近乎全軍覆沒，我都要讚，佢哋好叻騎劫政策制定，又勝一仗。政府喺呢刻推，唔知係TSA咁，定係候任特首林鄭月娥已贊成，不過靠失靈導航系統飛，撞硬。<br>點撞？推政策嘅核心，特別喺香港，就係如何增加legitimacy，等喺冇選舉嘅情況下啲人唔造反。香港兩大撕裂，就係中港矛盾同老嫩敵對，呢個計劃只會令後者惡化。想知我有冇睇錯，橫掂啲工黨前議員喺外面冇求生能力，不如林鄭搵吓李卓仁、何秀蘭等入政府度政策，睇吓支持率升定跌？<br><br>孫柏文<br>獨立股評人<br> http://www.fb.com/shuen <br>本欄逢周二刊出</p></body></html>