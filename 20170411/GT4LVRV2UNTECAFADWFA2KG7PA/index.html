<html><header><meta charset="utf-8"><title>老婆嘆完雪糕生黎諾懿抱6磅仔「樣似我」</title></header><body><h1>老婆嘆完雪糕生<br>黎諾懿抱6磅仔「樣似我」</h1><p>現年36歲黎諾懿大前年光棍節迎娶家族坐擁5億身家、曾參選07年港姐的李潔瑩（Nicole），「五億駙馬」黎諾懿昨日再升呢做爹哋，老婆Nicole為他剖腹誕下6.6磅重男嬰，母子平安。</p><p>感謝老婆辛苦</p><p>黎諾懿夫妻去年造人成功，他們更為囝囝改花名「小春雞」，Nicole的預產期在本月中，不過「小春雞」急不及待昨日出來一家團聚。黎諾懿昨日陪老婆入產房，更把全家福靚相貼Instagram分享，他留言：「神之子——小春雞正式降臨人間。」<br>剛生完囝囝的Nicole精神很好，擁子入懷一臉幸福，黎諾懿公開答謝Nicole：「老婆辛苦你。」其後還上載產前產後直擊老婆的短片，黎諾懿先拍了前日Nicole產前嘆雪糕，跟着餓着待產，他則向鏡頭訴說緊張心情，轉眼就見「小春雞」出世了，他眼仔睩睩萌爆。</p><p>「第一胎想順產」</p><p>一索得男的黎諾懿昨接受傳媒訪問時說：「老婆本來堅持順產生，但周五突然覺得少少唔舒服，感覺同平時唔同，所以即刻搵醫生檢查，醫生話老婆就生得，但BB頭未入產道，建議開刀生。老婆第一胎好想順產，但早兩星期BB仲未調頭，都估到有機會開刀，前幾日醫生話如果堅持都尊重，但可能會生得辛苦，所以最後決定開刀。」<br>問到黎諾懿可有剪臍帶？他說：「有入產房，但係冇剪臍帶，因為怕血淋淋感覺，同埋怕自己整親佢哋，所以都係交番畀專業人士做。」到底覺得「小春雞」最似誰？他說：「親友話囝囝似老婆，但我就覺得似自己。」<br>採訪：小米</p></body></html>