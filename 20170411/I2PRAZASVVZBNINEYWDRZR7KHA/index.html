<html><header><meta charset="utf-8"><title>八方相當年：留學電「洛琳頭」扮型黃金盛女譚香文　回味鬼仔約去街 - 李八方</title></header><body><h1>八方相當年：留學電「洛琳頭」扮型<br>黃金盛女譚香文　回味鬼仔約去街 - 李八方</h1><p>女士若然未婚就從政，好多時從此孑然一身，59歲嘅黃大仙區議員譚香文（Mandy）似乎好有感受，自爆當年喺英國讀書仲有少少「艷遇」，畢業後卻幾乎「乏人問津」，笑稱：「從政真係死多幾錢重，好容易浪費青春，盛女（從政）一定要三思呀，哈哈~」Mandy有八兄弟姊妹，佢排第3，何文田木屋區呱呱墮地，「所以叫『香文』，紀念喺香港何文田出世」，後嚟木屋大火而遷入紅磡東頭邨徙置大廈。佢自稱係奀皮妹，小學試過俾老師罰坐無影凳，但亦做過風紀隊長。中一至中五讀文理書院，中六同中七就讀基督教女青年會丘佐榮中學；考唔到港大，去母校文理書院教書，年半儲夠錢就赴笈海外，英國密德薩斯大學文學士畢業後喺會計界打滾，其後仲從政。</p><p>專心學業失良緣</p><p>咪以為Mandy一直短頭髮，那些年都係長髮女，赴英時趁電視劇《家變》旋風捲咗個汪明荃飾演嘅「洛琳頭」，「我都要展開事業、要獨立專業吖嘛，咪跟住嚟整扮型囉」，想當年約21歲，趣趣緻有冇人吼？佢自爆有個鬼仔同學約佢去街但佢冇應邀，「嗰時可以去到外國讀書喎，梗係要專心讀啦，哈哈哈……」齋回味都笑到gap gap聲，有冇後悔錯失良緣？「佢之後搵到女朋友，仲話畀我聽㖭呀……（即係話你走寶？）可能係想話我為咗讀書，有好多風景錯失咗囉……」<br><br>李八方</p></body></html>