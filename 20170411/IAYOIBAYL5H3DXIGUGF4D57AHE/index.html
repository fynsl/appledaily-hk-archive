<html><header><meta charset="utf-8"><title>中環在線：Fit馬話同林鄭唔啱步伐 - 李華華</title></header><body><h1>中環在線：<br>Fit馬話同林鄭唔啱步伐 - 李華華</h1><p>呢輪個個中環人行埋一齊，必定八卦邊個可能加入下屆政府個熱廚房。噚日咁啱有港鐵（066）主席馬時亨、教育大學校長張仁良、中大商學院院長陳家樂（財庫局局長陳家強細佬）同場，Fit馬就好似食咗誠實豆沙包咁話，「根本冇人接觸我」！<br></p><p>「都冇人接觸我」</p><p>噚日花旗舉行財經新聞獎頒獎典禮，上述幾位仁兄都係評判。Fit馬以前係財金官員，又係少數面面俱圓、公關手段高明嘅高官，無論顏值定經驗值都開正𠵱家政府最欠缺嗰瓣，好多人都覺得佢一定被人羅致。<br>點知佢被主持人問多兩問，竟然講真話：「根本都冇人接觸我！」冇Connect喎。<br>Fit馬講起林鄭呢位舊同事亦好特別，佢話：「佢（林鄭）做嘢好認真，點會有趣事？」又話當年自己管商務局，林鄭管發展局，「兩個都唔同跑道，點會步伐一致？我搭飛機多、佢行路多」。而且，佢「冇受過消防員訓練」，入熱廚房都係唔好預佢嘞。<br>教大校長張仁良都避唔開呢個話題，佢話，做得大學校長，有義務畀意見政府。大學合約2018年完結，有冇機會要改口叫局長司長咁？張仁良就含蓄咁話，畀咗意見，希望佢哋搵到個更合適嘅人喇，又賣定口乖，叫就快上任教大校董會主席嘅Fit馬，手下留情，唔好炒佢魷魚。陳家樂被問到阿哥陳家強會唔會留任政府，就十問九「唔知」。<br><br>李華華<br>mailto:LiWaWa@AppleDaily.com</p></body></html>