<html><header><meta charset="utf-8"><title>要優質的士 - 左丁山</title></header><body><h1>要優質的士 - 左丁山</h1><p>呢晚黃昏時候，離開中環，喺萬宜大廈門口碰到住在沙田嘅HR專家C女士，C女士本來在大埔工業區返工，好少在中環見到佢嘅，C女士話是日出中環上訓練課程，五點半先至完畢，想話搭的士趕返屋企，預備叫Uber。使唔使呀，左丁山遙指中環中心大道中旁邊，已經有過海的士等緊客啦！於是佢急急腳走過去，一聲：「西隧去沙田。」司機即刻笑笑口，歡迎C女士上車。中環中心去沙田，車錢約莫要收130元，行西隧又比較順暢，過海的士梗係想做啦，服務好好㖭，但如果你講：「紅隧過紅磡，唔該。」司機分分鐘變臉，話好塞車，唔肯去，諸多扭擰，令乘客好冇癮。C女士後來打電話嚟講開，上星期三晚沙田跑夜馬，散場後馬會大門口的士站大排長龍，站在佢地前面嘅乘客話去大埔，點知司機發晒脾氣，唔肯去，令到後面啲車更加塞住。C女士當時心諗：「死嘞，我地要返火炭，等陣咪一定鬧交？」由馬會坐的士去駿景園，一啲司機會使出高速轉彎突然踩慢一招，令到乘客扣上安全帶都會左仆右倒，唔好脾氣嘅就會破口大罵㗎嘞。好彩，C女士等多一陣，剛啱有馬主朋友使車經過，於是急急跳上順風車。<br>香港的士司機愛揀客，為人詬病已久。唔係話唔值得同情呀，假如你做司機，在馬場等足半小時，輪到一位乘客話上駿景園，內心激氣理所當然，但既是公共車輛司機，邊度會一日由朝到晚會接到客人由天水圍去觀塘，跟住上客由觀塘去貝沙灣，然後又輪到一個客去機場咁爽神㗎！接到一個極短途客，最多嘆一句運滯嘅啫，唔使故意與其他司機用對講機講晒粗口指桑罵槐呀嗎？C女士有一次就係叫的士由火炭車站去晉名峰，司機拒載，但即刻有一架的士隨後而至，老司機俾C女士上車，唔出聲，去到晉名峰竟有客人立即接住上車，話去機場，老司機當堂笑晒，可謂好心有好報！現在香港研究發牌俾甚麼優質的士，約600架，左丁山雖然未知詳情，但身為的士常客，一定舉腳贊成，將來呢類的士或者會貴啲，但如果服務可靠，有禮貌，車廂乾淨嘅話，已經抵番，實在唔想久唔久就受的士司機氣也。有新競爭，自然會影響既得利益集團，有人或者會去搞的士圍堵政府總部抗議，如果新特首因此腳軟而不推行優質的士嘅話，就枉稱「好打得」咯。</p></body></html>