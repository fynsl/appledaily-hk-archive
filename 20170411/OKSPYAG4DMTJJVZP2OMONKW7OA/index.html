<html><header><meta charset="utf-8"><title>余文樂幻想過攞影帝</title></header><body><h1>余文樂幻想過攞影帝</h1><p>黃進憑執導電影《一念無明》贏得新晉導演獎，片中曾志偉及金燕玲更分別獲男女配角獎，大隊前晚在尖沙嘴慶功，志偉、金燕玲、余文樂與《點五步》演員出席。失落影帝的余文樂坦言諗過贏獎：「我有一刻幻想過，因為好想趁攞獎機會，多謝一啲過往好想多謝嘅人。」問到女友有否安慰？他表示：「我都未打畀佢，但佢一直都鼓勵我。」其後他在微博發文：「第一次入圍，已經實現了我對自己的承諾。」</p><p>金燕玲前晚在台上忘了多謝密友蘇施黃，她昨日就去商台接受阿蘇節目《大玩派》訪問，阿蘇爆料說：「未睇《一念無明》要睇，佢（金燕玲）喺電影入面個樣，仲衰過平時起身個樣十萬倍。」金燕玲受訪表示願望是想阿蘇減肥，阿蘇卻說：「我未知點減，減肥對我嚟講難到不得了。」<br>採訪：張俊銘、馬建華<br>攝影：葉君海</p></body></html>