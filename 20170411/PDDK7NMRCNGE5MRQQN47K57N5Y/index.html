<html><header><meta charset="utf-8"><title>【賺錢養興趣】哮喘女搞花藝　為的是一塊似紙嘅布</title></header><body><h1>【賺錢養興趣】哮喘女搞花藝　為的是一塊似紙嘅布</h1><p>夢想喺香港地屬奢侈品，但唔知點解一有人講追夢，硬係好廉價，可能因為太多人齋講，沉醉懷才不遇之中。真正追夢的人都要取捨，賺錢養夢。</p><p>位於旺角的一壹工作室，啲花多到人眼花，上到去以為店主阿慧係個花癡，但其實佢唔特別鍾意花，佢反高潮地說：「因為我有哮喘。」吓？好彩佢個工作室夠多窗，否則真係攞條命來紮花。</p><p>原來阿慧墮入花花世界，紮鮮花製乾花，仲開班教插花，係助養自己喜歡的創作。讀紡織嘅佢心底最鍾意做嘅係橫睇掂睇都似紙、實質係布嘅卡片套同埋袋。「呢隻布可水洗，點撕都唔爛， Levi's牛仔褲後面個tag就係呢個質地。我依家揀呢隻喺德國入口，埋喺泥土下可以28日分解。」<br><br>大學論文寫如何將紙張融入時裝，從此對紙有情意結，對呢方面創作仲有團火，可惜知音太少。「會買或者覺得值呢個價嘅人真係唔多，有客人話鍾意我做嘅嘢，但唔鍾意佢質感似紙，對唔住呀，我就係鍾意佢似紙。冇人欣賞就放喺度，唔緊要，我自己開心就好。」講嘅時候似有兩分無奈，但我見到八分豁達，十分甘心。</p><p>興趣當工作好幸福？阿慧就唔係咁睇。「我畫畫老師同我講過好多次，千祈唔好用最鍾意嘅嘢來賺錢，如果你靠佢維生，你會將原則降低。花我唔係最鍾意，但老實講都要食飯，我唔係有錢人。」聽落似向現實低頭，但有啲嘢還是企硬堅持，即使可能要同大客講拜拜。「有啲客會攞其他花店的花束參考圖片畀我，話老闆要一模一樣，sorry，我真係做唔到，真係要尊重創作。就算你要我用一樣花材，我都堅持插法唔同。如果你要確保取悅到你老闆，可以搵傳統花店，你搵得小店應該係要啲獨一無二嘅嘢。」低唔低頭，有啲位真係睇個人。做壞規矩嘅人好多，守原則嘅極罕。</p><p>去年開始佢全職自由身工作，好聽啲叫slash，唔好聽叫唔知做乜。你話，阿爸阿媽點同親朋解釋？「以前我曾經做大公司，買嘢有七折，爸爸媽媽好開心，個女做緊乜都易啲同人講。講做手作，佢哋完全唔理解，會係咁話我，但以上一輩來講，佢哋已經用咗最大容忍度。」家人依家算係半支持，佢就感激三個細佬喺工作室開業時變身裝修師傅。「因為窮冇錢，成個地方都係自己裝修，自己鏟牆、倒地油、髹牆、拆假天花、重裝所有燈。」阿慧畀我睇裝修前的殘舊模樣相，對照依家是旦企邊度影張相都呃到like嘅格局，真係腐朽vs神奇。「我好proud of身邊有朋友同家人幫我實現夢想，真係⋯⋯好難得。」講到咁好難唔喊，係，佢真係喊咗，個心一定係笑住嘅，甜嘅。</p><p>工作室唔大，但可能性好大，佢曾經搞過story night，畀人交換故事，交出好多驚喜。「每個人都有啲奇怪故事，可能你帶朋友來，佢講嘅故事，你從來都冇聽過。好驚訝好多人講屋企，甚至講同父母之間嘅裂縫，有人講完甚至話會打電話畀爸爸傾偈。」佢遲啲都會再搞，唔收錢，只要自備酒水上來吃吃喝喝就可。<br><br>「唔係每一件事都為咗賺錢。」好似係呢個訪問聽得最多嘅一句。香港地有夢想奢侈，有夢想但唔係吓吓諗住點賺錢助養夢想嘅，係奢侈中嘅奢侈。喂，慧，請繼續揮霍。<br><br>一壹工作室<br>地址：旺角亞皆老街2C啟如商業大廈 1903室<br><br>記者：葉青霞<br>攝影：張志孟、王國輝<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>