<html><header><meta charset="utf-8"><title>智取大市：呢轉成交少唔係壞事 - 晉佳</title></header><body><h1>智取大市：<br>呢轉成交少唔係壞事 - 晉佳</h1><p>噚日基本上係濠賭股獨贏，再加個別細價股爆上，其餘板塊普遍偏軟，升股比例連續3日低過跌股比例，主板成交跌到651億元，唔少個股進入調整，但成交下降，沽壓亦減輕，唔係壞事。<br>個股普遍睇住20天線，往往係一個指標。近期唔少股份調整但成交逐步減少，然後低成交地守住20天線，反映沽壓減輕，企得穩20天線，後市睇升多過睇跌。其實唔少濠賭股，例如銀娛（027）、新濠（200）等等，之前都係沿住20線慢慢上，最後升幅才擴大。<br><br>早幾個月講過，喺港股之中，以市值對營業額比例計，冠捷（903）幾乎平絕港股，而股價由1.5元左右，受業績支持而升到最高2.27元，噚日收市回吐到2.01元，亦差唔多去到20天線。話得係長線之選，股價由起步位升三、四成，相信仍未止步。<br>喺港股當中，冠捷市值對營業額比率由舊年首次推介時嘅第三，跌到落第五，比率之中作為分子嘅股價/市值上升同時，作為分母嘅營業額亦下跌，令到比率由0.04倍，升到去0.06倍，但仍然係超平嘅水平。更重要嘅係，冠捷連續兩個季度嘅業績顯示，公司營業額下跌、業務規模縮減，削成本效應明顯，皆因盈利一路回升，舊年第三季除稅前盈利3,190萬美金，第四季仲升到4,395萬美金。股價亦大漲小回，一切都向着預想劇本進發。<br><br>冠捷年報提到，舊年公司重組歐洲創新同發展中心，將其部份產品開發職能轉移至台北同廈門嘅創新及發展中心，慳成本之餘，公司嘅工程師可以更快解決生產問題。另外，冠捷兩個巴西廠房二合為一，一樣可以慳成本同提高效益，重組費用已經入賬，自從2017年起，每年可慳3,000萬美元費用。今年業績最大變數係面板價格，只要面板價保持穩定，冠捷今年業績增長冇難度，近期股價調整到20天線附近，值得一撈。<br><br>晉佳<br> http://fb.com/advanceguy1 </p></body></html>