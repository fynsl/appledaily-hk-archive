<html><header><meta charset="utf-8"><title>搞基和搞笑 - 邁克</title></header><body><h1>搞基和搞笑 - 邁克</h1><p>迪士尼真人版《美女與野獸》看得我如坐針氈，漫長的兩小時零九分過極過不完，頻頻望手腕上廉價瑞士錶之餘，不停踢自己那隻如施嘉莉祖安遜一般日漸向橫發展的屁股：抵你死，鬼叫你動機不良，陰陰濕濕想睇童話人物點樣搞基吖嗱，睇睇睇，睇飽佢啦。喊打喊殺的恐同人士這回過份過到去天不吐，本來無一物，到處惹塵埃，咁都煽動家長罷帶小朋友入場，不是小題大作，而是無中生有，戲裏暗戀同性主人的「問題人物」最多入圍發花癲範疇，目標獵物不但睬都唔睬佢，手仔冇拖過嘴仔冇錫過，最後獲得和貌似有易服嗜好的哥哥仔配對成雙，曖昧的鏡頭閃現也不超過五秒，這算什麼搞基嘛，搞笑就差唔多！<br>實不相瞞，主題先行的進步同志聽到風聲，原先已經打好腹稿，準備一離開戲院便捋起衫袖向驚青派訓話：你們這些替自己的歧視戴上正義面具的假道學，分明污染小朋友公正學習的空氣，以清道夫姿勢企圖阻止他們接受平等教育，還好像很偉大哩。兒童由細見慣各類配搭，既有男女也有男男和女女，心理才可以平衡發展，一來養成處變不驚習慣，二來知道感情生活不是硬幫幫的填充題而是鬆動的選擇題，且沒有對或錯；在起跑線忙不迭刪除陰陽配以外的模式，等於強硬傳遞偏見，一意孤行實施愚民政策，將海闊天空的兒童樂園管轄成李光耀執政的新加坡。誰不知影片裏的基情如此薄弱如此不成氣候，根本毋庸嘥氣撥亂反正，甚至有站到反對陣營的衝動：老派的公式化基佬形象設計，幾乎要他翹起蘭花指扭身扭勢，確實有誤導小朋友之弊，睇唔睇都罷。</p></body></html>