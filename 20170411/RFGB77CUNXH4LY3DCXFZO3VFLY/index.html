<html><header><meta charset="utf-8"><title>中年IT男：每日都搵工</title></header><body><h1>中年IT男：每日都搵工</h1><p>【本報訊】滙豐一再引證「裁員一定炒IT先」這條殘酷的不明文職場定律。身為家中經濟支柱的Samuel（化名）對前景不敢樂觀，合約員工不似早前被裁的長工有一年的「肥雞餐」，一旦失業積蓄只夠捱半年。他坦言，「搵工成為每日其中一個工作，一放工就搵工」。</p><p>「中小企畀唔到人工」</p><p>擔心面對「中年失業」的Samuel已打定輸數，預計其他銀行不會請人，轉投其他公司亦難以有相若人工，皆因市場上已未必容得下這批有一定經驗的「中年IT佬」。<br>「中小企搵唔到人，市場有人但畀唔到人工，唔係接受到嘅價錢，見過有公司想用8,000蚊請4至5年經驗IT人，低過10年前畢業生價錢。」Samuel引述市場報告指，約10年經驗的IT人月薪大約4至6萬元，「但未見到有中小企可以出到呢個價錢，有朋友上年11月離職，失業咗半年才搵到新工，仲要減咗唔少人工」。<br>Samuel於IT行業打滾15年，亦曾赴外國大學進修。被問到有否後悔從事IT業，他仍直言：「冇後悔，花咗十幾年，未來仍會留在IT發展，希望有一日會好轉。」對於到美國或內地發展，他就指「始終香港係自己生長地方，未到最後一刻唔想放棄」。</p></body></html>