<html><header><meta charset="utf-8"><title>大棋局：美國新石油戰揭幕 - Mr. Tregunter</title></header><body><h1>大棋局：<br>美國新石油戰揭幕 - Mr. Tregunter</h1><p>59支戰斧巡航導彈轟入敍利亞空軍基地，一場新嘅石油戰爭就此揭幕。有一個概念我哋必須先明白，美國2005年65%石油靠入口，2010年55%，2015年28%，最樂觀估計，2020年美國就會成為原油淨出口國。即係話，美國將由石油大買家扭轉為大賣家。如果將貨幣想像為血液，美元作為石油主要計價貨幣，其迴路屆時將會逆行，美元不會弱。<br>我哋不妨睇一睇特朗普新內閣成員：國務卿Rex Tillerson，埃克森美孚前CEO；能源部長Rick Perry，美國WTI原油生產地德州前州長；國家環境保護署署長Scott Pruitt，俄克拉何馬州前總檢察長，被認為同油企關係密切。發射導彈讓人愕然，原油佈局卻非偶然。<br><br>當2020年後美國成為原油淨出口國，國際能源署估計美國原油產量甚至會高過沙地阿拉伯，所以美國第一樣要做嘅就係爭市場份額，即係搵客。<br>俄羅斯、伊朗、敍利亞鐵三角能夠穩住高加索能源走廊局面，講白啲即係睇場。俄、伊一上一下如門牙夾住能源走廊，敍利亞則係通向地中海嘅缺口，鐵三角決一不可，具體見舊文《美歐俄敍利亞決高下》。因此美國能源佈局注定鐵三角地區不能太穩定，要穩定，除非個場由美國睇。可以預期，美國下一步將會攻擊伊斯蘭國。<br><br>賣嘢要有競爭力，一係比人平，一係比人靚。若純粹撳低油價頂爛市爭市場份額，美國冇得做，中東國家開採原油成本比美國頁岩油平。但若將邊境稅結合嚟睇，情況便立即扭轉。<br>倘若邊境稅設定為20%，入口原油到美國貴，美國頁岩油出口平，美國煉油廠會改用國內頁岩油，同時，頁岩油生產商因出口稅收優惠，寧願將油出口多於內銷。交叉壓力下將會出現WTI貴過Brent原油，油價先升後跌，目的係令價格曲線扭轉。當全球石油供應網撕裂後，美國就可以插針。<br><br>Mr. Tregunter<br>本欄逢周二刊出</p></body></html>