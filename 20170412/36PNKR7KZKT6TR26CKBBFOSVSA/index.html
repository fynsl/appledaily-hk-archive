<html><header><meta charset="utf-8"><title>童童升呢做紋身師傅面上直線有段故</title></header><body><h1>童童升呢做紋身師傅<br>面上直線有段故</h1><p>竇靖童一向形象前衛，喜歡中性打扮，但就遺傳天后王菲和竇唯嘅音樂天份，近年專心唱歌事業，日前更憑主唱電影《七月與安生》主題曲《(It's Not A Crime) It's Just What We Do》角逐金像獎「最佳原創電影歌曲」，雖然最終落敗，但童童完全唔介意，話只係一心諗住學吓嘢。<br> <br>童童興趣都幾廣泛，昨日佢就喺instagram上載一條幫人紋身嘅片段，見佢戴晒手套，拿起工具幫一名全身都有紋身嘅男人(應該係)紋身，童童似乎係初學者，戴住眼鏡同黑色膠手套，紋嘅圖案唔算大，見童童對準幾次先落到手，個樣好認真。唔少網友留言大讚童童好厲害，仲話願意俾童童用嚟練習。<br> <br>講起童童嘅紋身，其實佢由18歲剛成年開始已經有第一個紋身，之後喺前臂、肩膀位置都有紋身。而去年更喺臉上紋上一條黑線，由下唇畫到頸，被網友稱為「死亡風」紋身。原來呢個紋身背後有一個感人原因，童童透露因為妹妹李嫣(王菲與李亞鵬所生嘅小女兒)出生時患有先天性唇腭裂（俗稱兔唇），為咗鼓勵臉上有缺憾而感到自卑嘅小朋友要勇氣面對，所以佢專登喺臉上紋咗條直線，真係一位好窩心嘅姐姐。</p></body></html>