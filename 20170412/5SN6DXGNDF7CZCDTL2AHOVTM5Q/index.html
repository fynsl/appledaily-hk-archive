<html><header><meta charset="utf-8"><title>【飲食籽】$45龍躉碟頭飯　邪惡炸雞髀人面咁大</title></header><body><h1>【飲食籽】$45龍躉碟頭飯　邪惡炸雞髀人面咁大</h1><p>【飲食籽：隱世小店】<br>位於油麻地內街，有一間隱世小店，名字叫「和順記」，開業約半年。舖位一直是死舖，人迹罕至，十年內便轉手五次以上，偏偏老闆黎俊豪自信十足，他說：「如果食物好，用心去做，就算在屏山或者偏僻地方，都會有人山長水遠搵到去食，若食物不好食，就算開在地鐵站門口，搵鬼去食！」他又說：「見到每間茶餐廳，一律賣星洲炒米、乾炒牛河，如果跟住做，我都會悶，跟人跟到足，不如唔好開，唔係就聽執！」他深信有麝自然香。</p><p>剛認識豪哥，或者會覺得他好寸。只有幾張枱，舖頭開朝七午四，菜式經常沽清，主打8至10款碟頭飯，其中招牌寫着「精選高級食府套餐」，價錢約$40。「龍躉賣$45想點啊！不如你去酒樓食，如果嫌三嫌四，你不要來吃啦！」、「我賣的特大雞髀，比你塊臉還要大！油麻地街坊，像果欄工人一吃雞髀便會想起我，我相信未必是全港最好，但會是油麻地最好吃的雞髀。」<br>今年38歲的豪哥，做過設計師又做過解款車主任，半年前用40萬元開店。店內主打肉類以韓式醃法。「雞髀用美國貨，用果酸將菠蘿水果做成一個汁去醃，肉質會較嫩滑，每次醃雞髀都要三小時，所以是限量供應。由於人手不夠，加上即叫即炸，想食便要等十多分鐘，但食落就知保留到豐滿肉汁，因為功夫多，所以提早關門做預備。」他說：「好食的東西是要等，你可以吃速度，但只是微波爐加工食物，你要選擇快或者好食，你自己揀啦！」他還自創避風塘炒豬扒飯、瑞士雞翼飯，絕不是一般碟頭飯可比。</p><p>和順記<br>油麻地碧街24號地舖</p><p>記者：何嘉茵<br>攝影：潘志恆<br>編輯：蕭家慧<br>美術：利英豪</p></body></html>