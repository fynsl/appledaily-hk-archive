<html><header><meta charset="utf-8"><title>阿澤遇機位超賣：究竟係乜可以咁保障航空公司？</title></header><body><h1>阿澤遇機位超賣：<br>究竟係乜可以咁保障航空公司？</h1><p>相信昨日大家都有留意美國聯合航空機位超賣呢單新聞，搞到有四位乘客被要求落機，而其中一位華裔乘客拒絕就範，結果遭強行拖走，同機乘客為他感到不值，事件亦引起全球網民憤怒。<br> <br>向來不平則鳴嘅杜汶澤，原來都試過有類似經歷，佢昨日就喺facebook上寫咗一大段令你仿如置身其景嘅對話﹕<br> <br>「你唔係唔知，航空公司有超賣機位夏話？」今日見到UA單新聞，真係好心噏。其實大家又知唔知，你俾咗錢訂咗機位，都唔代表你100%上到機。我同助手尾寶，就試過咁嘅經?。<br> <br>話說有一次去某個國家拍戲，果度出曬名無啖好食，所以一般人如果唔係為咗錢，絕對唔會去。Any皮，果朝早我地去到機場check in。<br>個地勤人員（利申唔是UA）話：杜先生，唔好意思，班機爆咗。<br>我：哦...... 咁好生意？咁恭喜你喎。<br>地：...... 你無位喎。<br>我：吓？哦。尾寶！<br>咁尾寶咪比張 e ticket 比佢囉。<br>地：係，你係訂咗位，不過我地爆左喇，所以你上唔到機喇！<br>我同尾寶異口同聲大叫：係咪真o架？<br>一諗到唔使再去某國，兩個即時跳起 yeah 啦！<br>之後我就同個地勤講：咁麻煩你同個製片講有件咁嘅事，今日拍唔到嘞，你話你肯賠，咁就 ok 啦！咁我就返去瞓嘞吓！<br>寶：好呀！多謝你呀小姐，我其實好眼瞓呀！<br> <br>出咗名成日肚餓同眼瞓嘅尾寶當然好開心。即刻打俾製片，然後將個電話交比地勤人員。我隱若聽到電話裡面傳來鏗鏘響亮嘅粗口聲，從地勤個樣睇嚟，件事其實未完。地勤收綫之後，打咗個電話，跟住又有一兩個人過嚟，又㩒下部電腦。之後佢好似好X驚喜咁吊高把聲話：綺！杜先生！我搵到個位比你呀！<br>我：「搵到」個位比我？我訂咗o架！<br>之後我地拖住兩個hand carry 同兩條半睡嘅身軀上機。<br>寶：「搵到」個位喎，九成九搵到第二個好蝦d嘅乘客就真啦！<br>我：咁梗係啦。<br> <br>其實我都仲係好好奇，究竟咩政權，可以咁樣保障生意佬呢？點解因為飛行成本高，就可以一千個位賣千幾張機票呢？點解比咗錢都唔等於飛到呢？究竟係咩logic乜嘢法律可以咁保障航空公司呢？係咪全世界都咁呢？<br> <br>當然大富豪會答你，係呀！細佬，所以我自己有飛機囉，你唔鍾意搭的士你都買車啦！<br>有錢佬，當然會咁答。但係有時呢個世界上唔公平嘅事，就未必有人答到我。」<br> <br>唔知各位又有冇類似經歷呢？！</p></body></html>