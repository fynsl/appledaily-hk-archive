<html><header><meta charset="utf-8"><title>收市閒情：通告早洩　心情忐忑 - 千頌C</title></header><body><h1>收市閒情：<br>通告早洩　心情忐忑 - 千頌C</h1><p>「James，Check WhatsApp，即刻！」隔籬位Peter講咗呢句後，就埋頭苦幹工作，我望一望WhatsApp，就知Peter好忙落盤，WhatsApp全文如下：雪球流出。然後附加一個pdf，原來係聯眾（6899）獲全購絕密通告，要約價4蚊，當然，份通告全名叫「疑似全購通告」。<br>我WhatsApp Peter：「買咗未？」獲覆「3蚊衝咗」，我二話不說，連潛在買家都未知係邊個就衝咗先算，結果，我跟，3蚊衝。<br>買完心安理得，可以認真做功課，研究通告，「喂！收購方之一掌趣停牌ing！掂啦！」此時聯眾報2.8元。「冇嘢嘅，體育之窗本來就係聯眾大股東，合理呀！」此時聯眾報2.6元。「100天線3.074，就算回都唔係回好多，唔驚唔驚」聯眾開始抽返升上3.01元。「最緊要係咩呀，係通告左上角四隻大字：嚴格保密！」<br><br>人類有一種壞習慣，硬係覺得傳聞就係真，認真公佈就係假。講得「嚴格保密」，仲唔係堅料！說時遲，那時快，聯眾誇啦啦，3.05元、3.10、3.20、3.25！Peter又嚟料：「我沽咗，費事一陣中午停牌。」我份人唔貪心，我mark 3.22走，走唔到；低兩格3.2走，走唔到，然後，沒然後了，停牌。<br>「本公司股份已自二零一七年四月十一日上午十一時四十一分起短暫停牌，以待刊發有關本公司潛在全面收購建議之若干謠言之公告。」謠言？你見份百度即刻剷咗份通告，就知好真啦；你睇圖？佢3月抽高嗰浸，應該係第一批春江鴨入市啦？謠言止於智者，我咁智都止唔到我，即係唔係流啦。<br>「James，聽人講係流，唔好呃自己啦。」<br>我淆底，但一日未出通告，都唔知我係春江鴨定水魚。更重要係，我買入價平過黎瑞剛嘅4.44元，最少我贏咗黎瑞剛。原來，中港融合之後，港股有咁嘅玩法。鼓勵香港人上多啲大陸網站？聯眾做到了。<br><br>千頌C<br> http://www.fb.com/winbigwok <br>本欄逢周三刊出</p></body></html>