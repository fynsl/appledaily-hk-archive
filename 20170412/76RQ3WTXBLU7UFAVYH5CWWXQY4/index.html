<html><header><meta charset="utf-8"><title>他才是港大模範 - 左丁山</title></header><body><h1>他才是港大模範 - 左丁山</h1><p>肥仔K上星期五去咗中環美國銀行中心聽演講，由中大商學院校友（CUHK Business School Alumni）主持，於中大MBA中心舉行。肥仔K唔係中大校友，關佢乜事？原來今次講者係佢在日本讀書時嘅香港同學葉維昌（Jason Yip）主講，A Hongkonger in Global Humanitarian Work。Jason較早前曾在信報接受沈旭暉教授訪問，今次現身說法，向中大商學院校友講述分享佢嘅經歷。身為紅十字國際委員會ICRC之項目經理，Jason過去幾年在阿富汗、緬甸、敍利亞、巴勒斯坦參加救援工作，亦曾在2008年到四川地震災區救災，2015年到愛達曼海救助非洲偷渡歐洲嘅船民，係一位罕見嘅香港年青人，肯捨棄投資銀行職位而走去從事充滿生命危險，每日面對戰火衝突危機嘅工作。Jason畢業於港大商學院，先考入高盛，後來決心學習國際關係，捨棄份工自費入東京早稻田大學研讀國際關係與日文，就在國際學生宿舍「和敬塾」認識咗同樣來自香港嘅肥仔K，08年畢業後就堅持成為一個國際人，向受災受難人民施以援手。<br>如此可愛的一位香港人出身青衣長發邨，中小學就讀於本地津貼學校，直升港大，沒有到過外國讀寄宿學校，沒有讀過國際學校，十足十本地薑一名，但依然擁有廣闊國際視野，想得深，看得遠，讀港大商學院及入高盛，只為學習現代行事方法，管理知識，裝備自己進入國際機構做自己最有興趣的工作，是一個非常優秀的本地教育典範，據說他憑在高盛工作的薪水與花紅，離開香港遠赴中東槍林彈雨之地之前，還與家人合資買了一個住宅單位，給媽媽居住，以無後顧之憂。<br>這樣的一位青年人，相信他日前途無可限量，如選擇重返華爾街必定受到歡迎，如到大學念一個博士學位再回本港教書，以他的資歷，應是爭相延聘的對象；若決定在NGO工作，應該也不愁無工可做。新亞書院學規第五條：「職業僅為個人，事業則為大眾。立志成功事業，不怕沒有職業，專心謀求職業，不一定能成事業。」Jason是港大校友，卻為新亞學規第五條作了很好的詮釋。假若Jason是國際學校畢業生，會不會服務ICRC在危險地區工作呢？一時之間，想不出答案。最近鬧出低俗風波的港大宿生，應以Jason為榜樣，揚棄下流遊戲，學習高尚情操。</p></body></html>