<html><header><meta charset="utf-8"><title>財經評論：尋下一個雄安新區</title></header><body><h1>財經評論：<br>尋下一個雄安新區</h1><p>Buy the rumor sell the fact，捕風捉影係好多炒股人的食糊方法，好似4月頭內地公佈要建雄安新區，冠上了習大大之名，令到市場一陣忙亂炒作雄安概念股。其實同時間，內地亦公佈了設立七個自貿試驗區，分別係遼寧、浙江、河南、湖北、四川、陝西、重慶。數完一輪即係點？係咪派number？非也，小記只係想勸大家睇睇中國地圖，事關去旅行做足準備，炒大陸股當然都要有張地圖傍身。<br>大陸股有樣好，最喜歡將地名放喺身，好似北京乜乜、天津乜乜，出一個概念就炒一轉。今次雄安有少少唔同，因為真係太罨耷，名不經傳到大家都要睇吓地圖先知喺邊。呢個時間中國地圖就派上用場啦，雄安好聽叫做同京、津成三角，但睇落相距100公里，發展十劃未有一撇，但概念呢樣嘢好似「殼股」咁，睇吓邊個做莊，隻股越無內容越吸引，家陣雄安擺習大大上枱喎，路過唔買都睇吓啩？<br><br>轆吓微博、微信，幾多自稱分析師、基金經理的人，已經左猜右度有乜好炒，大媽、北水從來不理性的，炒水泥、建材呢啲仲叫看似合理，但內房股呢？實實在在到底有乜股喺雄安有田又有地？頂多就係恒大地產（3333）係河北省有土儲，融創（1918）發展得比較近咁。<br>但有乜所謂，近期數據幾好，限購限貸調整都需時反映，又炒一轉先啦，咁又六、七個巴仙咁上。近年中資股佔了成個pool一半以上，內地消息永遠夠juicy，千年大計，萬億投資。最後內地朋友教嘅，一線城市連廣州勉強有四個，全部沿海，不妨攞支紅筆由此四城市作起點，往內陸打個三角，可能隨時有下一個雄安。<br><br>記者：方楚茵</p></body></html>