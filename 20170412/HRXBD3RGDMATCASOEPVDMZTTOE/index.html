<html><header><meta charset="utf-8"><title>《春嬌救志明》登《蘋果》fb Live阿樂寸霆鋒整雞蛋仔　千嬅爆曾戀人渣</title></header><body><h1>《春嬌救志明》登《蘋果》fb Live<br>阿樂寸霆鋒整雞蛋仔　千嬅爆曾戀人渣</h1><p>現年43歲的楊千嬅憑電影《春嬌與志明》首奪金像影后，四年後千嬅「余春嬌」和余文樂「張志明」三度合作，拍攝彭浩翔執導《春嬌救志明》，昨日三人亮相《蘋果》facebook live接受網民挑機，千嬅坦言現實中遇過人渣，樂仔就笑言想去屯門巴倫紐謝票食雞蛋仔，網民問整唔整雞蛋仔？他暗寸：「我唔係謝霆鋒喎。」<br>採訪：鍾國仁、何永寧</p><p>楊千嬅22年前參加新秀歌唱大賽入行，成為天后的她轉戰影壇，2013年憑《春嬌與志明》榮膺香港電影金像獎影后，本月27日，電影的第三部曲將上畫，昨日導演彭浩翔率男女主角到尖沙嘴，現身《蘋果》fb live「春嬌救志明」答問大會，網友的提問少少鹹多多趣，三人妙語連珠笑破肚皮。<br>楊：楊千嬅 余：余文樂 彭：彭浩翔 記：記者<br>彭：張志明幾時先肯戒煙？<br>余：戒咗好耐啦，第二集已經戒咗！<br>彭：成世人流流長總會愛上幾個人渣，你哋有冇試過？<br>楊、余：梗係有試過啦，點會冇啫。<br>彭（抵死地）：樂仔有冇做過人渣？呢樣問佢唔知，要問其他人。<br>余：最難忘春嬌志明邊句金句？<br>彭：我噚日教張孝全講嗰句，粉紅色乳頭，可遇不可求。<br>楊：佢明唔明呀？</p><p>樂仔被問JJ</p><p>楊：點解余文樂……（掩臉大笑）<br>彭（接着代網民問）：條JJ咁長？係咪牛仔褲牌子嚟呢？JJ？<br>楊（大笑）：唔知喎，點解會咁嘅？<br>彭：同埋佢點解會知呢，最重要佢係一個男士，阿John。<br>余（一臉尷尬）：係喎，唔好嚇我喎！<br>彭：平時都叫你匿喺更衣室換衫啦！<br>余：都話跌咗番梘唔好執啦！<br>彭：哈哈，點解知道佢「丁丁」長，我真係唔知喎，都係你講咋。<br>阿樂即落閘：不如唔好睇呢啲（網友提問），你揀啲嘢傾。<br>楊：問你食老本食到幾時？<br>彭：吓，我哋集集有變化喎。<br>余：如果呢個老本食到一世我都願。<br>彭：最重要有人埋單。<br>記：拍唔拍第四集？<br>余：把聲咁似我睇劉鑾雄訪問，唔通劉鑾雄嚟咗。（三人大笑）<br>彭：去唔去屯門謝票？<br>余：巴倫紐我都想去，前面有雞蛋仔食。<br>楊：有人問你整唔整雞蛋仔？<br>余（暗寸）：我唔係謝霆鋒。</p><p>床上MMA</p><p>記：第三集有床上戲，狀況係點？<br>楊：好激烈囉，MMA咁囉。<br>記：有幾暴露？<br>楊：佢冇嘢露，成件衫由頭着住。<br>余：最尾大爆發㗎，你玩制服又唔認，手銬嚇死人。<br>記：角色愛情觀同你本身相同？<br>余：一定唔同，《春嬌》拍彭浩翔同佢太太，真嘅余春嬌好似喺戲入面照顧弱智兒童。<br>彭：千嬅拍床戲尷唔尷尬？<br>楊：唔尷尬，識嘛，全部都咁熟，屋企人嚟嘛。<br>余：冇理由同屋企人做床上戲，好怪！<br>場地提供：洲際酒店</p></body></html>