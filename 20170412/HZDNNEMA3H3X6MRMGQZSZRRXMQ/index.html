<html><header><meta charset="utf-8"><title>【add時尚】打理家族生意兩難羅雪儀讚羅傑承嚴父</title></header><body><h1>【add時尚】打理家族生意兩難<br>羅雪儀讚羅傑承嚴父</h1><p>羅傑承近年轉戰飲食生意，大女羅雪儀（Cherry）按部就班接手中。Cherry返到公司，要面對平時風趣的爸爸變身成為嚴謹的「老闆」，捱鬧兼交足貨已有心理準備，作為太子女面向同事，自言要做到200分，亦要做到開門有生意，並不是有「父幹」就會成功。<br>採訪：梁錦雯<br>攝影：林德雄<br><br>羅傑承於92年投資拍攝的電影《家有囍事》，成為不少港人賀歲片的集體回憶，近年他轉搞足球隊、音樂會，又成立bma餐飲管理，現在逐步交給大女羅雪儀與二女羅欣儀（Gloria）接手。大女Cherry加入公司六年，由Catering officer從低做起，現在已晉升到管理層，出任執行董事一職。Cherry日前接受專訪，見她外形個子瘦削，聲線柔弱，與父親同日出世的她屬雙子座，有典型的動靜皆宜性格，她的Ig，可以見到不時去滑雪、攀石、行溪澗、跳瀑布等相片，相當好動。</p><p>學日人嚴謹</p><p>未返家族打理生意前，Cherry已儲下工作經驗，她大學時在瑞士修讀酒店管理，18歲到了海景嘉福酒店實習，在廚房學整點心、做樓面和接待員等，「好記得當時做緊海鮮節，好多殼，不停咁行嚟行去收碟。第一份糧有2,500蚊，記得拎咗去請屋企人食晏，因為冇咁貴。」<br>到第二年去了澳門星際酒店做人力資源，畢業後再留瑞士學法文，走去咖啡店做侍應驚落錯單試過避客人。回流返港前，Cherry再去日本大阪酒店工作一年多，認識到日本人嚴謹文化，「嗰種認真想像唔到，紮辮紮得好整齊，每日check絲襪、唇膏顏色，指定鞋款，好似學校咁。上司未放工，你都唔可以放工，我做嗰間酒店每年都有皇室嚟住，要戴晒白手套唔可以正視望等禮儀。」<br>儲了數年實戰營運經驗，Cherry決定返屋企幫手打理餐飲生意，「爸爸同我講，『做嘢係好現實，唔會因為你係邊一個人個女就有生意，客人始終有選擇。」提到打理家族生意的兩難時，Cherry坦言：「爸爸好嚴厲，佢係一個生意人，睇人好準，比其他人更加了解我長處，好嘅係大家好信任大家，有磨擦大家都好明白，我會有建議，但唔係個個都會buy。」身為大女打理家族生意，Cherry認為有更大責任，「人哋要求做100分，我要求自己做到200分。」<br></p><p>諗辦法留客</p><p>Cherry都算贏在起跑線，對於時下富二代常被批評成功須「父幹」，她表示：「我覺得自己幸運嘅，因為可以睇多少少唔同嘅嘢，細個有機會成日去旅行，不過我相信呢個世界好現實，冇捷徑，好似做餐廳，唔好食、冇gimmick，啲人係唔會嚟，呢度啲客人鍾意唔鍾意，好簡單，佢唔返嚟就代表唔鍾意。」</p><p>更多精采時尚內容，盡在 http://add.appledaily.com 。</p></body></html>