<html><header><meta charset="utf-8"><title>中環在線：周啟良聞熱廚房耍手擰頭 - 李華華</title></header><body><h1>中環在線：周啟良聞熱廚房耍手擰頭 - 李華華</h1><p>林鄭噚日正式獲中央任命為第5任行政長官，貿發局署理總裁周啟良噚日出席活動時都走唔甩政治話題，被傳媒問到有冇諗過加入政府，佢一聽到就耍手擰頭，不停咁話「唔講呢啲」。<br>周啟良加入貿發局已經30幾年，之前做過銀行，2010年曾任旅發局成員，被問到有冇人同佢接洽，商量做局長之類，佢就話「冇呀冇呀，唔講呀」。<br>周啟良唔講政治，係咁叫傳媒focus落月底舉辦嘅家品展覽活動，問佢最鍾意邊類產品，佢就話對於一啲創新科技、環保同原創設計嘅產品都有興趣，特別提到近排大熱迪士尼電影《美女與野獸》中出現過嘅玫瑰花藍牙喇叭，仲有內置測量保濕度嘅樽仔，話有機會都會買嚟試吓。<br>同場嘅仲有一直支持林鄭嘅立法會議員林健鋒，佢喺活動後亦急急腳走人，話好忙有嘢做喎。</p></body></html>