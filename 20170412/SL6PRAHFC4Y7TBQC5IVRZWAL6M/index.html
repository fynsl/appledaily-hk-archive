<html><header><meta charset="utf-8"><title>智取大市：美圖療傷會翻生 - 晉佳</title></header><body><h1>智取大市：<br>美圖療傷會翻生 - 晉佳</h1><p>回想今年2月，曾經有幾隻大股因為各種因素出現短時間急跌，包括績差嘅滙控（005）、渣打（2888），亦有因主要股東放風同阿里等傾合作、最後流料嘅高鑫（6808），仲有玖紙（2689）等，過咗接近兩個月，呢批股份尚未重返急跌前水平，證明大跌過後總要時間回氣、收集蟹貨先能夠再升，暫時恢復得最快係高鑫。<br>論急升急跌嘅，點能夠少美圖（1357），股價3月20日升到23蚊高位，唔夠10個交易日足足跌一半，重傷過後，市面上蟹貨處處，一樣有排要養傷。<br><br>能唔能夠翻身，一係靠基本因素，一係靠炒極都唔完嘅concept。IGG（799）故事話畀大家聽，有concept自然可以炒爆完一次又一次，不過爆完一次要唞番至少一年先再炒過。小弟相信美圖一樣可以，美圖秀秀、美拍月活躍用戶數有成億，拎返出嚟幾時都有賣點去sell。曾經大升、大跌過，證明佢係有喪炒潛力，未來點都有再炒高嘅機會，呢個就係一隻股價值所在。只不過，美圖喺收集蟹貨期間，股價繼續無限chok，呢段時間狗衝輸多贏少，寧願暫時放喺只供觀賞嘅名單之中，少極半年走唔甩。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>