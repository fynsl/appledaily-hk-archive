<html><header><meta charset="utf-8"><title>Money Walker：樓價瘋癲下的正能量 - El.</title></header><body><h1>Money Walker：<br>樓價瘋癲下的正能量 - El.</h1><p>有大行分析員警告，樓價泡沫爆破會導致兩代人財富蒸發，有關新聞被轉載至討論區後，即時惹來網民恥笑「專家食屎」。<br>呢幾年專家越唱淡樓價就升得越高，難怪網民有理冇理鬧「專家食屎」。問題係美國多年低息加量寬，連同政府辣招扭曲供應都算，支撐樓市動力之一嘅北水進退難測又冇相關統計數據參考，專家推測樓價方向難免失準。即使專業如大行，會睇埋實質利率是否由負升至正、物業租金回報率、每年結婚人數等方面，但由於有北水左右，一樣早咗唱淡樓市而被叫「食屎」。<br>過往本港16至18年一個樓市周期嘅規律雖已失效，不過筆者相信每項資產都有升跌周期，低息同量寬只能令升市延長，但不可能改寫資產周期定律。至於樓市升市周期會延長至幾時先完？相信就係經濟危機爆發、恒指勁跌幾千點、裁員成風嗰陣，到時大陸加強資本管制，股市同樓市風雨飄搖下人人現金為王，北水肯定有卻步之時，問題係到時你敢買樓，銀行都未必敢批按揭畀你。<br>事實雖灰，但有態度積極嘅正能量朋友已決心趁樓價大瀉前儲定錢，希望把握到人生青壯年嗰二、三十年間，只會出現一次起兩次止嘅難得樓市撈底機會，盡量做到一筆過full pay上車，即使最後夠錢入到手嘅，極有可能只係二手公屋。<br><br>El.<br> http://fb.com/moneywalkerhk <br>本欄逢周三刊出</p></body></html>