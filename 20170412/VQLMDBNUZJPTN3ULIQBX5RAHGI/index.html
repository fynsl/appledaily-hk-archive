<html><header><meta charset="utf-8"><title>財女手筆：聯航超賣　美國人狂查字典 - Melody</title></header><body><h1>財女手筆：<br>聯航超賣　美國人狂查字典 - Melody</h1><p>關公災難隨時出現，聯合航空因為超賣暴力趕華裔醫生落機，忽然超越「因航」，至少國泰(293)超賣，根本唔會畀你登機入閘，所以冇機會搵警察出手拖你落機！<br>在美國有189年歷史嘅online字典Merriam-webster《韋氏大字典》，今日最多人查字典嘅字係volunteer！搜尋呢個字嘅解釋，比平日多出1,900%，《韋氏大字典》用聯航事件解釋volunteer是在無受人逼迫下做一些事的人稱，抵死抽水！<br>除咗超賣，航空公司有唔少原因會叫已登機乘客落機，曾經喺歐洲乘坐內陸機，因目的地天氣較差，飛機加多咗油，準備應付天氣差未能降落，需要offload兩名乘客，開價賠償機票一倍價錢，不過擾攘一大輪，無人主動落機，因為目的地係偏遠旅遊城市，大部份乘客都係特登去睇北極光，冇乜人想延誤行程，最終有當地人願意讓步落機，非常體貼。<br><br>有乘客自願讓步當然好，其實問題好易解決，就係「每個人心中都有一個價」！轉一班機總有影響，每個人嘅opportunity cost唔同，航空公司只要不停提高賠償價碼，如果乘客第二日要上班，航空公司賠償起碼要相當於一日annual leave價格，總會有人受到利誘，冇人落機絕對係因為你出手太低！仲要搞到全球都知聯航出手低，唔怪人有人話對公司形象，真係慘過撞機！<br>大家最記得聯航，除咗因為911事件中兩架飛機都係聯航，聯航喺十幾年前，曾經做得差到破產，執笠邊緣，於2002年申請破產保護，2011年同美國大陸航空合併。不過，經歷此事，樂觀咁睇，相信聯航未來超賣情況會有好轉，因為關公災難，全球「大賣廣告」，得罪乘客，相信超賣問題好快解決！<br><br>Melody<br> http://www.facebook.com/whichroad <br>本欄逢周三刊出</p></body></html>