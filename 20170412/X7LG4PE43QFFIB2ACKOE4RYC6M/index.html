<html><header><meta charset="utf-8"><title>大劉慳啲使　扶助窮困家庭</title></header><body><h1>大劉慳啲使　扶助窮困家庭</h1><p>【劉鑾雄講大劉】<br>【連載系列之十四　為善最樂】十大富豪劉鑾雄（大劉）一向花錢很豪爽，其實他做慈善亦貫徹其豪爽風格，只不過他做得低調，自96年開始成立劉鑾雄慈善基金，所捐款項已逾30億。大劉又以母親劉葉淑婉之名，開了一間名為「劉葉淑婉紀念慈善基金有限公司」，名下有自修中心，幫助窮困學生，位於石硤尾。</p><p>對石硤尾有情意結</p><p>大劉日前接受本報專訪時表示：「石硤尾對我其實都有啲感情，因為我爸爸六十幾年前開過米舖，後尾冇做，租咗俾人開茶餐廳。我十一、二歲已經去嗰度收租。嗰區真係比較貧窮啲，同埋多潮州人。」有時大劉睇新聞，見到一些個案很慘，他會主動幫手，例子多不勝數。他說：「我哋捐嘅錢，係有感而發去捐。日日都有做，成個家庭咁樣幫。」<br>大劉好鼓勵年輕人有上進心，所以沒錢求學的學生，一般向他的慈善基金求助，他們都會資助，所謂「授人以魚，不如授之以漁」，有見及此，大劉亦有以獎學金方式為有需要之群眾提供幫助，他表示：「我成日同𠵱家嘅太太講，我寧願自己慳啲使，幫得幾多就盡量幫。我哋希望可以由小學幾年班，幫到讀緊中學、大學，好多香港啲學生，冇錢去外國讀書，去英國澳洲，我亦都有資助佢哋幾年學費，直至佢哋畢業，希望佢哋脫貧、自力更生。」<br>除了提供自修室，慈善基金還會舉行很多活動，如補習英文、興趣班等等。大劉表示：「有啲好慘㗎，佢哋同我講，要搭個幾鐘頭車先出到去政府啲公共圖書館用到電腦，我哋即刻買部電腦畀佢用；冇錢上網，我哋又畀錢佢上網。啲細路哥，唔用電腦，用珠算呀？」<br>大劉又指好多單親家庭都好慘，他都有提供幫助：「香港啲看更、貨櫃車司機，上大陸搞大咗大陸女人個肚、生咗一兩件，就走咗去。最慘係你拎綜援都冇用，得嗰七八千蚊或者一萬蚊，都唔夠用。一個大人幾個細路，我哋幫好多呢啲。」</p><p>嘆年輕人不懂感恩</p><p>雖然大劉好肯幫年輕人，但他也感慨一些受資助而脫貧的年輕人不懂感恩好好盡孝道對父母：「好多人得到幫助之後，就冇咗下文，冇任何回饋。有個單親媽咪，喺政府做清潔女工，洗公廁，含辛茹苦養大個咗個女，送個女去英國讀精算。結果個女去到嗰邊，嫁咗個印度人，移民咗去印度，連阿媽都唔理，你睇到都好傷感。人性就係咁，有幾多人識感恩？見到有需要嘅時候咪幫一幫，扶一扶。」<br>採訪：陳月媚</p><p>【Timeline】手機用戶請按此，瀏覽「<a href="http://bit.ly/LAU-timeline?inapp=1%20">傳奇狙擊手劉鑾雄</a> 」: <a href="http://bit.ly/LAU-timeline?inapp=1%20">  http://bit.ly/LAU-timeline </a> <br><iframe src="https://cdn.knightlab.com/libs/timeline3/latest/embed/index.html?source=1b2tFQdxe226fOazf0NvUtPVk9O5zqr7HwhEDYJsOBD8&amp;font=Default&amp;lang=zh-cn&amp;initial_zoom=2&amp;height=780%20" width="100%" height="780" webkitallowfullscreen mozallowfullscreen allowfullscreen frameborder="0"></iframe> <br><br><br>【話你知】同大劉有關係嘅名人、美女有幾多? 即睇「<a href="http://bit.ly/JosephLau?inapp=1%20">大劉人物關係圖</a> 」: <a href="http://bit.ly/JosephLau?inapp=1%20">  http://bit.ly/JosephLau </a> </p></body></html>