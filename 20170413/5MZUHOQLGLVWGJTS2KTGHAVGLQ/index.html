<html><header><meta charset="utf-8"><title>【馬迷一殼眼淚】羅理雅起步唔見影大熱門研訊後冇得回水！</title></header><body><h1>【馬迷一殼眼淚】羅理雅起步唔見影<br>大熱門研訊後冇得回水！</h1><p>快活谷馬場這晚一開波第一場五班1000米便有意外，大熱門羅理雅座騎「欖球鑽石」大漏閘落第，研訊後當輸掉冇得回水。勝出馬則是徐雨石馬房，巫顯東操刀的「天狼星」，此駒單Win及組合獨贏A3分別派69及24元。<br><br>「天狼星」雖已7歲，但老而彌堅，今季初谷草開鑼戰贏馬後，相隔7個月馬兒今仗勇態再起，在巫顯東胯下藉3檔之利一放迄終贏半馬位，取得季內第二Win。<br><br>最慘是蘇偉賢馬房3.4倍大熱「欖球鑽石」，出閘一刻滯立不動，落後極遠，之後羅理雅逐漸騎番上來，直路追得甚勁，可惜畢竟早段失地太多，最終只輸1.75馬位跑第七，大膽講若非此意外，必坐位望贏。賽後馬會即展開研訊，裁定牠已獲公平出閘，投注冇得回水。<br><br>今場二至四名順序是「泡泡達人」、「你同我定」及「高山威龍」，四重彩106,400元。</p></body></html>