<html><header><meta charset="utf-8"><title>風流半生未到無憾大劉嘆戇居愛錯</title></header><body><h1>風流半生未到無憾<br>大劉嘆戇居愛錯</h1><p>【劉鑾雄講大劉】<br>【連載系列之十五　健康要緊】富豪劉鑾雄接受本報獨家訪問，今集講到女人和喜歡聽的歌曲，大劉曾經歷過一腳幾船，明星港姐女友情史一籮籮，到底哪個才是他一生中最愛？好奇心一族當然想聽到大劉親口講答案，但相信大家會失望，他直言不會開名評論：「每一個女朋友，每一個女性朋友，大家人與人之間都會有感情，感情都有唔同程度，有深淺同輕重。我當然唔會答你邊個重啲，邊個半斤八両、邊個十六両。」</p><p>對靚女無動於衷</p><p>自認「都有戇居過」的大劉，愛情方面曾落錯注，十分後悔，他說：「嘥咗十幾、二十年，冇專心事業，嘥埋時間喺無謂女人身上。雖然有啲老友同我講『Joe，我羨慕你！你寧願後生嘆咗，年紀大嗰時做生意搵錢都未遲，有時你遲啲想搵錢時未必有機會，未必有咁好運嘛！』各有各睇，可能有啲人羨慕我後生咁happy，但我睇番轉頭，𠵱家後悔，後生嗰時唔好咁happy，搵多啲錢。」<br>問到大劉風流半生，會否感到無憾？他直言：「又唔可以講無憾，睇番轉頭係鏡花水月，乜嘢都試過。唔同年紀感覺唔同，如果𠵱家我16歲、18歲，梗係話好enjoy，但今日你同我講，有100個靚女喺我面前，都無動於衷。」<br>大劉外形強勢，但他自言是個很易心軟的人，而且感性，還喜歡聽歌，但通常都是不開心才會聽歌：「徐小鳳有首《大亨》，嗰時捱得最辛苦嘅，他拚命追，我拚命追，追得到又如何？薰妮嗰首《每當變幻時》，40年前，我捱得最辛苦都未掂。」</p><p>最愛譚詠麟情歌</p><p>此外，大劉亦愛聽情歌，譚詠麟的歌更反映他矛盾的感情抉擇：「我都做過後生仔，都試過窈窕淑女，君子好逑。有啲情歌我都鍾意聽，《一生中最愛》，『寧願一生都不說話，都不想講假說話欺騙你』，自己都曾經有過呢啲心境；《遲來的春天》，『不應去愛，無奈卻更加可愛』，每一個男仔都曾經投入呢啲情歌感動，我唔係一出世就8、90歲㗎！」<br>採訪：陳月媚<br>攝影：陳俊強</p><p>【Timeline】手機用戶請按此，瀏覽「<a href="http://bit.ly/LAU-timeline?inapp=1%20">傳奇狙擊手劉鑾雄</a> 」: <a href="http://bit.ly/LAU-timeline?inapp=1%20">  http://bit.ly/LAU-timeline </a> <br><iframe src="https://cdn.knightlab.com/libs/timeline3/latest/embed/index.html?source=1b2tFQdxe226fOazf0NvUtPVk9O5zqr7HwhEDYJsOBD8&amp;font=Default&amp;lang=zh-cn&amp;initial_zoom=2&amp;height=780%20" width="100%" height="780" webkitallowfullscreen mozallowfullscreen allowfullscreen frameborder="0"></iframe> <br><br><br>【話你知】同大劉有關係嘅名人、美女有幾多? 即睇「<a href="http://bit.ly/JosephLau?inapp=1%20">大劉人物關係圖</a> 」: <a href="http://bit.ly/JosephLau?inapp=1%20">  http://bit.ly/JosephLau </a> </p></body></html>