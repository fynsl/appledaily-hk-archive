<html><header><meta charset="utf-8"><title>魚樂無窮：<br>呢單刁真唔簡單 - 唐牛</title></header><body><h1>魚樂無窮：<br>呢單刁真唔簡單 - 唐牛</h1><p>粵港澳大灣區昨日大炒，相反雄安概念股金隅股份（2009）收晒火，對盈喜消息都冇反應，唔少戰友都問係咪GG了。唐牛覺得，中央既已拍板打造雄安新區，即由概念層面昇華至實體，點秤都唔會係一時三刻的玩意，你睇金隅A股連續6日漲停就知。<br>同一時間，H股升幅明顯落後於A股，感覺上好抵玩，當然，現價衝入場需要好大嘅勇氣，我會建議大家入一注貨底，另一注則透過炒波幅降低成本價，同佢長期作戰。<br><br>同金隅形勢有異曲同工之妙嘅有膳源（1632），同樣升咗一大浸，炒嘅概念係貨源歸邊，自問好身手嘅，可以博佢整固後破頂。<br>國際精密（929）宣佈，大股東寶安向其餘股東買入約15%股份，每股作價1.95元，持股量增至50.48%，因此須以相同作價提出全面收購。呢單刁有兩個特點︰第一，寶安並非首次提出全購，早在2015年，寶安已提出每股1.5元全購，然後再加價至1.7元；第二，上次原大股東唔肯畀貨佢，就算今次肯賣，都依然留番近兩成股權，惜售嘅態度路人皆見，點解公司咁值錢？版面所限下星期再講！<br><br>唐牛<br> http://www.fb.com/tongcow88 <br>本欄逢周二、四刊出</p></body></html>