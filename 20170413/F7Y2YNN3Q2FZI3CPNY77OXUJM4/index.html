<html><header><meta charset="utf-8"><title>中環在線：海航招兵買馬　關振宇加盟 - 李華華</title></header><body><h1>中環在線：<br>海航招兵買馬　關振宇加盟 - 李華華</h1><p>海航集團近月以272億巨資來港投地出晒名，又在股市密密買殼，但可能始終係內地企業，喺境外發圍都有人才需求，要搵支盲公竹，噚日海航就公佈，搵咗巴克萊前高層關振宇入去海航國際幫手。<br>海航國際係海航集團在港設立嘅子公司，早前海航集團投資總裁王爽介紹過，海航國際主力做境外投資。而曾經任職巴克萊、高盛、德銀等外資大行嘅關振宇入去做投資總裁，就係負責管理投資項目同相關融資，相信海航係buy佢外資行嘅背景同人脈。</p><p>挖鳳凰衛視主播掌media</p><p>事實上，海航嘅神秘程度好高，唔少市場中人都好奇佢搞乜，但問來問去都攤晒手。今次關振宇入去，大家起碼有多個對口單位。而且，據知海航除喺資本市場挖人，仲喺鳳凰衛視挖咗個主播Lawrence Chang Luo-Wen，負責媒體同企業傳訊。<br>海航確係不停在港擴充，舊年10月就喺中環ifc 2期寫字樓租多咗1.6萬方呎樓面，較上手租客加租32%，月租270萬元，家陣喺ifc 2期共租用2.5萬方呎，非常豪氣，多多才俊都放得落。<br>又聽講，唔少內地公司來港想挖角都會cold call，各位老闆不妨小心留意你嘅好員工，枱頭電話有冇一直響喇！<br><br>李華華<br>mailto:LiWaWa@AppleDaily.com</p></body></html>