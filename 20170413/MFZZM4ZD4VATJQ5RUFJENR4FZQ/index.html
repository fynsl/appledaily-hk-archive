<html><header><meta charset="utf-8"><title>超載和超齡 - 邁克</title></header><body><h1>超載和超齡 - 邁克</h1><p>聯合航空超載新聞那張乘客滿面披血被拖落機的照片，實在可以跳過評審團開會討論程序，直接當選年度關公災難冠軍：搭一程飛機啫，使唔使冇人性到咁？就算那位乘客態度頑強，口出惡言媽媽叉叉，或者十問九唔答，老僧入定坐在座位不理會機長頒下的聖旨，保安人員有什麼理由如暗角七警般濫權打人，開講有話過門都係客，人家真金白銀購買機票，你又讓他上了機，除非有威脅安全行為譬如從隨身行李亮出一把武士刀之類，哪會野蠻到夾硬動粗又拉又盛？而且這個「超載」根本用辭不當，所有報導都寫得清清楚楚，趕客事件之所以不幸發生，完全因為航空公司臨時要飛四個職員去外地，曾經見識過大媽大叔排隊唔守規矩昂然爬頭的你不會不知道，此種惡劣的行為叫打尖，堂堂一間大機構竟然協助員工從事這樣的勾當，簡直回到石器時代。<br>略有旅行經驗的消費者都有共識，如非必要，千祈咪搭任何美國機，老過你阿嫲的空姐勞煩乘客伸出援手幫忙搬搬抬抬的笑話，大家早就耳熟能詳，服務員嚴重超齡之外機身還要嚴重超載，搞到不諳英文的熟客仔也懂得bumped off何解，見過鬼怕黑，邊個會咁賤格，心甘情願舂個頭埋去嘥錢買難受？請注意，航班有一百個位賣一百零五張飛聽起來雖然荒謬，原來是合法的，條例明明保障航空公司不會因為乘客臨時退票造成經濟損失，偏偏狡辯為減低機票平均價格，如此離譜，卻從來沒有人挑戰，不可謂不奇。你可以想像一千座位的劇院明目張膽賣一千零五十張飛，臨場在門口毆打企圖入場的門票持有人嗎？</p></body></html>