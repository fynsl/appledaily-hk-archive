<html><header><meta charset="utf-8"><title>隔牆有耳：張建宗預告梁特下月落區 - 李八方</title></header><body><h1>隔牆有耳：<br>張建宗預告梁特下月落區 - 李八方</h1><p>官至政務司司長嘅張建宗，噚日現身一個慶回歸活動之後透露，特首加埋3司13局全體官員都會喺下個月分頭落勻全港18區，同13萬戶基層市民全接觸，佢仲話唔擔心落區嗰陣被人圍喎﹗佢梗係唔驚喇，因為佢都唔係目標。<br>張建宗讚到呢次落區行動係「別出心裁、有創意」，總之就天上有、地下無咁，因為特首加埋每位司局長，會各自帶埋佢嘅秘書長、部門首長等分別去一個區做家訪，探30萬基層市民，當中一半屬於獨居長者，而家訪嗰陣仲會派福袋。<br>不過小肥張被問到一啲唔多受歡迎嘅局長例如教育局局長吳克儉落區，怕唔怕被人圍嗰陣，佢實牙實齒話唔怕，因為佢哋落區唔係喺街上做騷，所以問題不大。八方相信張建宗本人呢，就的確唔需要太擔心被人圍，只不過佢上司梁振英就好難講喇！</p></body></html>