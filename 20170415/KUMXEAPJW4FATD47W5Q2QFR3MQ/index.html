<html><header><meta charset="utf-8"><title>【長假煲劇】Netflix離線睇片　Win10電腦都用得</title></header><body><h1>【長假煲劇】Netflix離線睇片　Win10電腦都用得</h1><p>早前Netflix已提供到可以事先將劇集下載到iPhone或Android手機或SD卡內離線播放，方便係方便，但始終手機屏幕最多都係5吋、6吋，襯復活節搭飛機外遊時煲劇似乎未夠過癮！好在Netflix剛剛就推出另一項新服務，就係除支援到iPhone同Android離線睇片之外，連Windows 10上的Netflix App都提供了「Download &amp; Go」功能，同樣地可以預先將劇情影片下載至電腦，然後再離線慢慢睇，即係話可以用上十幾吋屏幕的Windows 10手提電腦或平板睇片，唔會睇到眼矇矇，小朋友睇片時亦唔會咁易加深近視。<br><br>Netflix近期最Hit新劇首推《漫威鐵拳俠》（《Marvel’s Iron Fist》），不過若嫌唔太適合親子Family Trip睇的話，都可以諗下幾套合家歡劇集或影片，譬如有人見人愛的動畫電影《藍精靈2》（《The Smurf 2》），由7位活潑布偶帶領小朋友認識表演藝術的《朱莉的小舞台》（《Julie’s Greenroom》），改編自網絡漫畫的韓版合家歡喜劇《心靈的聲音》（《The Sound of Your Heart》），又或者改編自暢銷懸小說並剛上架的原創劇《漢娜的遺言》（《13 Reason Why》）。另值得提一提，Netflix近期改用一如YouTube的新Like／Dislike評分系統，啱睇畀Like，唔啱睇可以畀Dislike；畀完Like後唔好以為之後無用，平台原來會參照你的喜好，之後再推介啱睇的節目畀你睇，等你唔使再花大量時間慢慢揀劇，又好似幾好用。<br><br> http://bit.ly/2p0MhxY <br><br>資料來源：Netflix, The Verge<br><br>文：布偉倫<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>