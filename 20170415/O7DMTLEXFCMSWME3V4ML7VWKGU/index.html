<html><header><meta charset="utf-8"><title>【愛佢定害佢】兔兔玻璃心唔易養　復活節後遺棄多一倍</title></header><body><h1>【愛佢定害佢】兔兔玻璃心唔易養　復活節後遺棄多一倍</h1><p>復活節好不好？當然好啦，難得有長假，梗係要盡情玩。不過去玩復活蛋、去日本玩櫻花都好，都千祈咪玩養兔，最緊要，唔好玩完就丟。「如果你送兔仔畀人，收個人根本唔鍾意，咪遺棄佢。甚至有人特登餵佢食唔應該食嘅嘢，例如樂天熊仔餅、朱古力咁，做乜？整死佢囉。」香港兔友協會幹事董芳宜（Yvonne）說，兔友協會每年接收近二百隻棄兔，每月平均接收近二十隻，但在復活節後一個月，棄兔會多一倍至近四十隻，「往年復活節領養頻率唔特別高，反而復活節後大概一個月，會多咗人棄兔，特別多熱心市民或養開兔嘅人，會打電話上嚟話喺街邊見到有兔仔跳嚟跳去，或有朋友嘅朋友突然唔要兔仔，點算好？特別多呢啲查詢。」</p><p>長毛兔最多人遺棄</p><p>市面上買兔仔好平，一般只需三百至五百元，就可將兔仔連籠及糧食帶回家。不少人未經對方同意，就決定在復活節送兔仔當禮物，往往落得兔仔無辜被遺棄的下場，「有啲最初好有熱誠，想喺復活節養兔，養咗一段時間發現，兔仔唔似一般寵物易養，唔識發聲，互動冇咁多，主人熱情消減咗，就有棄兔念頭。」棄兔由家兔，到近萬元一隻的名種兔都有。特別容易被遺棄的是長毛兔，因甩毛較多，而都市人多有鼻敏感毛病，「覺得就係佢問題」。長毛亦要常梳毛打理，否則會「打晒餅」，甚至黏上排泄物，以致有臭味，「嫌棄佢有臭味，又唔知係自己冇打理佢嘅問題。」將問題怪在兔仔身上的人，要幾多有幾多。Yvonne分享上星期有市民致電協會，說家中兔仔快死，但他沒有錢帶牠看獸醫，不想兔仔死在家裏。當日該主人帶同兔仔來到，職員發現兔仔嚴重過瘦、牙齒過長且脫水，連張開眼的力氣都沒有，懷疑主人虐待動物，遂交由警方處理。誰知該主人在棄兔後翌日再次致電，「話想接番隻兔仔，佢就話『唔緊要呀，我可以攞過第二隻兔仔』，呢個世界真係乜人都有。」</p><p>養兔醫療開支大 細心耐性唔少得</p><p>其實養兔一點也不平，醫療開支一般比飼養貓狗還要大，而且很需要細心和耐性，留意兔仔的身體狀況和情緒，「要留意佢食唔食嘢、去唔去大便。」兔仔膽小，且不太適應環境變化，可能家人突然在兔籠旁打爛東西，牠也會受到驚嚇，所以主人要找到問題，否則「兔仔可能唔食嘢十幾個鐘已經救唔番」。Yvonne認為香港生活環境細，兔仔相對其他寵物，需要的生活環境較細，算是適合養兔。只是很多兔主沒有正確飼養知識，易感徬徨。其實一般從協會領養兔仔，都有義工跟進，可教授主人正確養兔技巧。「例如兔仔鍾意咬嘢咬電線，所以見到電線特別興奮，尤其唔知點解通咗電的電線特別興奮，所以喺屋企自由活動要收起電線。」而木門、牆紙亦是兔仔的愛咬之物，用圍欄圈起活動範圍就可避免煩惱。<br><br>現時協會有五十八隻兔子，由五位職員照料，由有病痛到半身不遂的都有，「呢度冇臭味，每隻兔仔都健康又肥肥白白，相信一個人照顧一隻兔仔，絕對冇問題。」<br><br>facebook：兔協 HKRS<br><br>記者：封愷瑜<br>攝影：梁志永</p></body></html>