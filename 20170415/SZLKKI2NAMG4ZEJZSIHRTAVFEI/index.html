<html><header><meta charset="utf-8"><title>隔牆有耳：黃毓民告別政壇去教書　fb暗寸國師皇上玩清黨 - 李八方</title></header><body><h1>隔牆有耳：<br>黃毓民告別政壇去教書　<br>fb暗寸國師皇上玩清黨 - 李八方</h1><p>自從青年新政梁頌恆、游蕙禎立法會議員資格被DQ、熱普城喺立法會選舉後又內鬥不停，包括熱血主席鄭松泰在內激進派人士又被人拉，好多黃毓民支持者，都想教主出返嚟主持大局，最好參加埋立會補選。不過教主喺呢個關鍵時刻突然喺facebook出咗篇長文，宣佈不再從政、全面退出政壇，唔再參加、組織政治團體，亦唔會再參選。</p><p>籲年輕人冷靜勿盲動</p><p>黃毓民教主寫呢篇叫「為人辯冤白謗 第一天理──致為公義而受逼迫的香港青年公開信」，教主話去年立會選舉後，曾想將一啲感想寫低，除咗坦承失敗，亦認為要向支持者交代未來去向，而佢咁大篇文，當然一大半係鬧民主派、大中華膠、梁振英等等，但亦不忘鬧一班「嶄然見頭角」嘅年輕人，「或者賣乖取巧，或者行險以僥倖」，話佢哋政治上稍有憑藉，就「志得意滿，則很快便變得面目模糊」。<br>教主亦唔開名鬧埋選後大搞清黨嘅國師陳雲，同埋係咁喺fb block教主支持者嘅皇上黃洋達，指有人玩清黨「愈玩愈興奮，矛頭甚至指向MyRadio及我身邊的人」，令佢非常遺憾、又話有人連佢秘書喺fb上載同某啲人吃喝玩樂相，「竟然也不容於某位『敵我分明』的『面書』朋友」而被block，直言有人搞清算要寧枉毋縱，鬧呢啲人因為私怨、朋黨冇晒理性，「這樣的人還可以相信嗎？」<br>雖然好多教徒想教主再出嚟主持大局，但教主就話要向政治講再見，話唔應該阻擋年輕人前路，所以決定退出政壇，唔參加或組織政治團體、唔參加選舉，回歸返去文化傳訊同教學崗位，但唔等同佢唔再過問政治，又呼籲年輕人必須冷靜沉着、唔好盲動同作無謂犧牲，話時間係喺年輕人呢一邊！<br><br>李八方</p></body></html>