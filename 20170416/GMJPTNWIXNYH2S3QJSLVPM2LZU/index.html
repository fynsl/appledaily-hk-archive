<html><header><meta charset="utf-8"><title>何雁詩IG呻受網絡欺凌心穎籲好友堅強</title></header><body><h1>何雁詩IG呻受網絡欺凌<br>心穎籲好友堅強</h1><p>被麥明詩喻為「TVB首席男歌手」嘅鄭俊弘，被指背住未婚妻Beebs暗撻何雁詩，最終鄭何喺機楊拖手公開戀情，男方仲（好似好man咁）話「我要企出嚟」，加埋早排何雁詩以有情緒病為由辭演《跨世代》，點知佢冇乖乖哋休養，反而一個屈尾十走咗去旅行，又被人「媽媽叉叉」。到大前晚，何雁詩約埋班姊妹陳瀅同劉佩玥出去飲飲食食散個心，好啦，以為佢有男友有姊妹，應該對病情好有幫助啦……<br> <br>昨日，何雁詩更新Instagram，張相係開心相嚟嘅，擘大口笑，應該係攝於鐵塔下，但佢段英文留言就「圖文不符」，內容大致係：「有時我上網尋找愛，有時會看到一些難聽的說話，很難去重提。有些人覺得我活該被網上欺凌，或許我是或不是，但我也有感覺，而且很傷我。」<br> <br>個post一出，短短4分鐘，274個「讚好」，14個留言，撐佢同鼓勵佢嘅佔多，但亦有人留言指「有冇諗過冇咗未婚夫都好Hurt？」另一邊廂，亦有人企出嚟講句公道說話，指「沒有人抵被欺凌」。之後，盛傳同馬國明蜜運嘅黃心穎就現身留言，又係用英文講，大致意思係「網絡欺凌是一個怯懦的行為，要不面對面地說，否則不要說出來。要堅強。」何雁詩亦有向佢致謝。</p></body></html>