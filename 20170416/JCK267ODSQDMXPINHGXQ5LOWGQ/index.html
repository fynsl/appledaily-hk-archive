<html><header><meta charset="utf-8"><title>計劃追多個女翠翠產後變女王　老公爭餵奶</title></header><body><h1>計劃追多個女<br>翠翠產後變女王　老公爭餵奶</h1><p>現年35歲、05年港姐冠軍葉翠翠，前年嫁建築師周曉東（Raymond），上周二翠翠一索得男，在跑馬地養和醫院誕下7磅半重「小王子」，兩人昨日接囝囝出院。昨午2時許，穿上乾濕褸的翠翠包到冚離開，單手抱着囝囝的Raymond緊隨其後，一家三口合照時，Raymond兩度親吻老婆。Raymond先抱囝囝上七人車，他望着囝囝時一臉冧爆。</p><p>住院費加碼</p><p>翠翠留下接受訪問，問到是否已為囝囝改中文名？她說：「未改，但乳名叫『小東東』，Raymond Junior，乜都要跟晒我老公。」翠翠表示雖有餵母乳，但也有給小東東吃奶粉，但餵奶粉時老公爭住做「奶爸」，猶如女王的她說：「佢話我唔識，等佢餵，所以我未試過用奶樽餵同掃風。有時BB喊，老公又好開心，因為拍兩下BB就唔喊靜咗。佢話BB好似佢，所以更加鍾意。」翠翠謂陪月一星期後才來。<br>問老爺見過小東東？翠翠說：「未呀，佢哋喺上海，BB早咗出世。」由於小東東提早出世，住院要重新安排，翠翠說：「本身book咗普通單人房，佢早咗出世，變咗要住頭等單人房，醫院費要加碼。原本搵咗師傅擇時辰，啲錢又嘥咗。」</p><p>后冠做禮物</p><p>翠翠生完未夠一周，已計劃再生，她說：「等小東東1歲，想追多個女。我有個港姐后冠，如果畀個女，佢會keep住，如果畀個仔，佢會畀老婆。」到底Raymond有甚麼獎勵她？翠翠說：「應該問佢，如果佢肯做晒夜間保母就得喇。」有指初生BB一但取出世紙後就要馬上搵學校，翠翠就心中有數：「之前叫咗老公安排，佢話唔使咁急，所以我交畀佢搞。」翠翠仍未決定會否為小東東搞百日宴。</p><p>此外，車婉婉上月誕下兒子「BBQ」，前日鄭秀文（Sammi）去探BBQ，婉婉昨日貼相上Ig，相中見到Sammi抱住BBQ，笑得好開心！<br>採訪：黃曉妍<br>攝影：仇志德</p></body></html>