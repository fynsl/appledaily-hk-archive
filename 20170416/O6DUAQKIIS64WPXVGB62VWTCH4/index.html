<html><header><meta charset="utf-8"><title>婉婉巨B表情多多鄭秀文探BBQ散發母愛</title></header><body><h1>婉婉巨B表情多多<br>鄭秀文探BBQ散發母愛</h1><p>42歲車婉婉喺上月28日，為中澳混血老公Jonathon Quinlan順產誕下混血巨B仔「BBQ」，正在坐月嘅婉婉，不時喺社交網絡中，同大家分享吓佢嘅高齡日誌，昨日佢係instagram又貼咗新相喇，原來係Auntie Sammi(鄭秀文)前日去咗探「BBQ」，婉婉留言話：「高齡日誌之Auntie Mi和Lo Sam 相交相知歷史悠久，感恩路上有您，我們大家一起成長，回想起來，有好多一頁頁的美好回憶。昨天你來探訪，分享我這新的一頁，很是感動，謝謝老友一直給我鼓勵以及禱告」，婉婉仲代BBQ留言話：「Nice to meet you 靚靚Auntie Sammi，送上見面禮了」，相中見到Sammi抱住BBQ，笑得好開心，唔知佢會唔會探完BBQ後，都效法吓婉婉咁，升呢做人母呢！<br> <br>另外，除咗Sammi去探BBQ外，雷頌德(Mark)都去咗探蘇永康嘅囝囝Jazz，蘇康就喺佢嘅facebook上載一段短片，短片入面見到已為兩子之父嘅Mark，戴住口罩好熟練咁抱住Jazz，仲幫Jazz掃風，蘇康就留言話：「音樂、室內設計、琴棋書畫無所不精，連『掃風』都有一手！雷兄的博學在下實在甘拜下風」。</p></body></html>