<html><header><meta charset="utf-8"><title>【專題籽】社工赴英上課　用LEGO幫學生規劃未來</title></header><body><h1>【專題籽】社工赴英上課　用LEGO幫學生規劃未來</h1><p>【專題籽：胚芽故事】<br>「生涯規劃」經某個外訪多過留港處理要務的局長一講，幾乎難聽過粗口。學校為學生做的所謂生涯規劃總是簡化為學位規劃，按成績剖析你適合讀乜科。You have a dream？根本無人得閒聽你講。社工余修賢（Kenneth）最近把LEGO SERIOUS PLAY工具帶到學校，讓學生think with hands，用積木砌出夢想。</p><p>訪問當日我請Kenneth為讀市場學的大專生歐錦鵬（鵬仔）用LEGO SERIOUS PLAY建構夢想。等陣先，play（玩）但又要serious（認真）？媽，好亂呀！原來LEGO SERIOUS PLAY由LEGO前員工，丹麥人Robert Rasmussen創作開發，本來用於公司開會，要員工飛筆走紙，擠啲創意出來，後來慢慢發展為教授溝通技巧、領導才能、增加團隊精神的培訓工具，歐洲好多大企業都用過。LEGO總公司就一直支持呢件事，官網都有介紹。Kenneth兩年前到英國修讀由Robert親自教授的課程，成為註冊導師（Certified facilitator）。「嗰五日全日朝九晚九，其實好攰，每天用LEGO做比喻、講故事、解決問題。我會形容為hard fun，係個唔容易但開心嘅過程。」<br>用LEGO砌吓砌吓，咁簡單就做到咁犀利嘅嘢？一切在於化抽象為實在。「呢套工具幫人表達意見，用手帶動腦袋思考，令想法形象化。」做慣輔導嘅佢講嘢有條理，而且總是適時提問，甚至用是非題令對方更易勾勒夢想藍圖。「有時佢哋冇意識砌咗啲嘢出來，可能有啲隱藏想法，就要用問題技巧帶出來。」</p><p>認清未來方向與終極夢想</p><p>鵬仔對未來方向頗清晰，知道自己希望從商開公司，而終極夢想是成為小說作家，但原來他甚少跟人提及這些想法。觀察Kenneth跟鵬仔的互動，Kenneth先借用一套四十多件的LEGO積木讓鵬仔形容自己，熱一熱身；再讓他挑選更多積木砌出夢想；之後請他想像達成夢想的三個影響因素。<br>完成後鵬仔說：「我覺得成件事清晰咗好多，好似有盞明燈引路咁，易啲行。」他提到中學時很少人告之如何規劃人生。「我慶幸我有位有熱誠嘅老師，否則我會對自己的性格更陌生。」可惜這位老師，一個人要負責一個年級，而且頂多只能指導學生選科。Kenneth補充：「學校找我們這些外間機構做培訓，好多時希望立即解決問題，但往往唔能夠畀我哋單對單或小組形式做深入、長遠嘅夢想規劃。如果可以有兩三節課，或者一個全日會比較好。」</p><p>記者：葉青霞<br>攝影：劉永發<br>編輯：梁浩維<br>美術：楊永昌</p></body></html>