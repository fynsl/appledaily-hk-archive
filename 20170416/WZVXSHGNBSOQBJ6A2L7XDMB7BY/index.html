<html><header><meta charset="utf-8"><title>「佢冇怨言，唯一係唔夠成熟」大劉讚甘比盡責顧家</title></header><body><h1>「佢冇怨言，唯一係唔夠成熟」<br>大劉讚甘比盡責顧家</h1><p>【劉鑾雄講大劉】<br>【連載系列之十八　最後女人】劉鑾雄（大劉）在多年的感情生活上是多情種，女友多如繁星。去年病重時，得到陳凱韻（甘比）不辭勞苦照顧他和一對子女，絕無怨言，如他所言「路遙知馬力，日久見人心」，令他決定再婚，給甘比一個「劉太」名份。大劉更首次公開大讚甘比超過100分，但唯一缺點是欠成熟。</p><p>劉鑾雄在商界上有「狙擊手」之稱，感情路上更多情，多年來備受外界矚目，不過情場老手的他亦承認曾後悔為愛情落錯注。去年他因腎病病重，獲得多年紅顏女友甘比對他不辭勞苦照顧而深受打動，故換腎後健康好轉時，為人生幸福再下注，再婚娶甘比，賜對方名份。</p><p>「佢令我好感動」</p><p>大劉日前接受本報專訪時，作為劉太的甘比全程默默守候，其間更為大劉遞上大褸，提點攝影師小心燈光等，孻仔仲學放學前來會合，兩母子就靜坐一旁，盡顯背後女人的細心周到。記者開玩笑問大劉，甘比是否他最後一個女人？他即幽默大笑：「如果你要我答，今日就一定係！哈哈！講笑啫！」<br>之後，大劉正經地說：「佢真係令我好感動，第一，以今日嘅best knowledge（以我了解），一定係最後一個女人。我識佢15、16年，無論中間我啲脾氣幾唔好，搵佢發脾氣又好，佢都就我。我有病時，佢照顧周到，同埋好頻撲，要照顧仔女，又顧住頭家，接仔女返學放學，其實佢好辛苦好攰，差不多日日夜夜，幾乎崩潰咁滯。好彩呢排我身體好啲，佢真係盡咗佢責任，盡咗佢能力。」</p><p>無端小器單打</p><p>離婚多年的大劉直言最初未有再婚打算：「有時人嘅嘢係講緣份，感情係慢慢培養出嚟，我都冇諗住要再結婚，但結咗就要徹底，有時啲嘢係整定，唔係有planning，只係適當時間做最適當嘢，梗係唔係要刺激呢個嗰個咁幼稚，儍嘅咩！」<br>對甘比的評價，大劉大讚超過100分：「佢真係冇怨言，唯一係唔夠成熟，因年紀仲輕，但人品算好好，係有時會無端小器咁單單打打，男人最怕呢啲嘢，我哋男人思想要好理智同清醒，當諗緊嘢去搵食投資，唔理智唔得，投資係好痛苦、好寂寞嘅。」外形上大劉強勢，而甘比溫純，但他吵架後亦會𠱁回對方：「以前我哋嗌交，我媽媽覺得佢老實，會叫佢忍，咁發完一陣脾氣，知道自己唔啱，我都會主動出聲講好說話𠱁番佢，10次嗌交，一般有7次係我唔啱嘅。」<br>再有家室，大劉笑言見過鬼怕黑，不敢再識女友，問是否與呂麗君分手後才有此決定？大劉表示：「我冇講佢呀，我唔方便講人哋嘅嘢！」對於他曾澄清及展示送給呂麗君簽收珠寶的單據，他說：「工作做嘢時會好小心，好均真會有記錄，但禮物畀人簽收係做過一次啫！我送好多嘢畀老婆甘比、我啲妹都冇簽收㗎！」<br>採訪：陳月媚<br>攝影：陳俊強</p><p>【大亨起跌】大劉語錄</p><p>大劉受訪時大講人生起跌，由家庭、事業到感情無所不談，連爆金句，令人回味。<br>「我係廢柴中嘅廢柴，懵炳中嘅懵炳！」提及生意失敗時自嘲。<br>「不知幾多人寫信嚟，或者阿媽帶埋個女嚟，想我去照顧佢個女喎！望都唔敢望聽都唔想聽啦！點知你係咪捉黃腳雞㗎！」講不時有人寫信或自薦想見面的奇遇。<br>「我唔係股壇狙擊手，每次有呢啲行動，次次百分之一千都係被迫。我可以誓神劈願講，完全係被迫！」道出做股壇狙擊手並非自願。<br>「四十幾年前冇錢，真係遇佛弒佛，遇父刺父，都要做！」因家族失和，大劉24歲入院割膽，要問老工人借錢出院，獨自流淚感懷身世。<br>「錢有機會就搵，但唔需要刻意，都已經夠食夠着，已經好夠，唔需要去爭做第幾富豪，我要引述好多人講：『我心中富有咪得囉！』」談及現在搵錢心態。<br>「我唔係一出世就八、九十歲㗎！」自言做過後生仔，經歷過求戀期，愛聽《一生中最愛》。</p><p>【Timeline】手機用戶請按此，瀏覽「<a href="http://bit.ly/LAU-timeline?inapp=1%20">傳奇狙擊手劉鑾雄</a> 」: <a href="http://bit.ly/LAU-timeline?inapp=1%20">  http://bit.ly/LAU-timeline </a> <br><iframe src="https://cdn.knightlab.com/libs/timeline3/latest/embed/index.html?source=1b2tFQdxe226fOazf0NvUtPVk9O5zqr7HwhEDYJsOBD8&amp;font=Default&amp;lang=zh-cn&amp;initial_zoom=2&amp;height=780%20" width="100%" height="780" webkitallowfullscreen mozallowfullscreen allowfullscreen frameborder="0"></iframe> <br><br>【話你知】同大劉有關係嘅名人、美女有幾多? 即睇「<a href="http://bit.ly/JosephLau?inapp=1%20">大劉人物關係圖</a> 」: <a href="http://bit.ly/JosephLau?inapp=1%20">  http://bit.ly/JosephLau </a> </p></body></html>