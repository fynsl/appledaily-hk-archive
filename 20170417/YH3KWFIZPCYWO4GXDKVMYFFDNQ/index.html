<html><header><meta charset="utf-8"><title>爆老公Tim自覺好勁楊洛婷陀雞B　肥10磅</title></header><body><h1>爆老公Tim自覺好勁<br>楊洛婷陀雞B　肥10磅</h1><p>現年35歲的03年港姐亞軍楊洛婷，昨日趁復活節在社交網宣佈懷孕4個月，跟樂隊Dear Jane的主音黃天翱（Tim）婚後兩年多終於成功造人！楊洛婷在電話說：「好興奮，因為我同Tim都係雞仔，一直想生雞仔，屋企就會有三隻雞仔，預產期係9月尾、10月頭。」<br></p><p>臨上機知中獎</p><p>之前心急懷孕的楊洛婷，獲朋友推介不同姿勢，曾坦言：「我哋喺屋企條樓梯試擺嗰啲姿勢，應該會high啲。」問到今次成功受孕是否試了很多體位？她笑說：「最後邊個位，呢樣問番我老公，我唔記得咗，佢覺得自己好勁，哈哈哈！我哋結婚兩年，好多謝個天畀雞仔我哋。」腹中胎兒是否囝囝？她說：「我哋暫時會保持驚喜，遲啲再講。」<br></p><p>原來楊洛婷最初用驗孕棒中空寶，後來知道「中獎」後驚喜若狂：「有咗嗰個月冇諗過得，我仲plan咗去旅行返加拿大，去之前因為月經未到，自己喺屋企用驗孕棒話冇，我都好放心，但諗吓都係唔好，始終月經遲咗去驗血好啲。嗰日排緊隊上機，收到姑娘打電話嚟：『楊小姐，恭喜你，你有咗！』我話：『吓！仲飛唔飛得㗎？』好似發緊夢，即刻call老公，佢都唔係好相信，因為check驗孕棒唔係，原來已經有咗4、5星期。」<br></p><p>每周針灸養胎</p><p>準媽媽楊洛婷表示懷孕後重了10磅：「因為我個肚好大，好多工作要推，好多衫着唔到。」問有冇孕吐？她說：「冇呀，冇任何唔舒服，食得好瞓得好，所以肥咗好多，而且我每星期睇中醫針灸養胎。」問到想開刀還是順產？楊洛婷說：「我想順產，但好多嘢未諗，我哋乜都未買，除咗買咗好多靚嘅孕婦衫，醫院都未book，我哋比較懶，同埋老公都好忙，冇乜時間陪我，自己成日坐屋企，佢叫我做吉祥物，佢忙於搵多啲奶粉錢，我冇乜所謂。」<br>採訪：皓騫</p></body></html>