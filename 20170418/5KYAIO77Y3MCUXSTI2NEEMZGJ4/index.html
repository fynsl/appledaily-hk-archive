<html><header><meta charset="utf-8"><title>大棋局：朝鮮短期難開戰 - Mr. Tregunter</title></header><body><h1>大棋局：朝鮮短期難開戰 - Mr. Tregunter</h1><p>一個邏輯問題：美國當初點解要喺南韓佈署薩德反導系統？枱面上嘅理由係朝鮮發展核武威脅鄰近地區。倘若朝鮮政權不存在，佈署薩德反導系統嘅理由亦不存在。將軍火看作一門生意去睇，若薩德反導系統要賣埋畀日本同台灣，金正恩就需要存在。<br>以戰爭角度視之，南韓薩德反導系統估計要7至9月先完成部署。美國駐南韓兵力只有29,086人，就算調動駐沖繩嘅美國海軍陸戰隊第三遠征軍（III Marine Expeditionary Force）亦需時間。除非金正恩頂唔順發爛渣，否則未準備好就打不太可能。反而此段期間瀰漫髮引千鈞之勢，中國已唔好意思再搞任何反薩德反韓動作。<br>不要忘記，今個月下旬美日安保磋商委員會將於美國舉行，預計日本外相岸田文雄、防衛相稻田朋美將會同美國國務卿Rex Tillerson、國防部長James Mattis會面。外媒消息早已指日本到時會重點提出擴大自衛隊防禦能力，尤其有意集中資源用落導彈防禦系統上，那朝鮮緊張局勢來得正是時候。<br><br>薩德名為反導系統，有兩大功能。第一，導彈攔截；第二，軍事偵測。薩德反導系統配置嘅配X波段AN/TPY-2火控雷達被稱為千里眼，可以探測上升中未出大氣層嘅中程彈道導彈，最大探測距離約1200公里。一旦南韓、日本都部署好薩德反導系統，中國沿岸城市包括上海、福建等地嘅軍事動態都會被監控，所以中國對南韓佈署薩德非常緊張。<br>相信中國曾有意促成南北韓以某種形式統一，可能聯邦制，可能東西德模式，唔知道。藉此反轉東北亞局面，中韓同盟實力凌駕日本、台灣等美國盟友。金正男被暗殺係一個轉捩點，意味中國這一着此路不通。如此朝鮮緊張局面稍後就算緩和，都會定期再炒起，直到日本都佈署好薩德反導系統。軍火、石油都係國家級先能做嘅大茶飯，下一步會輪到石油。</p><p>Mr. Tregunter<br>本欄逢周二刊出</p></body></html>