<html><header><meta charset="utf-8"><title>【文具科學】擦得甩原子筆點解擦得甩？可以還原嗎？</title></header><body><h1>【文具科學】擦得甩原子筆點解擦得甩？可以還原嗎？</h1><p>今時今日，乜都電子化，仲有幾多人會執筆寫字？同讀書嗰陣真係好大對比，以前筆袋成磅重，總有一大堆奇奇怪怪嘅文具，例如香味筆、隱形墨水筆、變色筆，仲有擦得甩原子筆，你一定用過！日本漫畫家就善用擦得甩原子筆，為大家變咗個魔術，佢用原子筆畫畫，再用風筒吹走個公仔件衫。</p><p>其實擦得甩原子筆，同傳統原子筆最大嘅分別在於墨水。理工大學應用科學系教授詹國龍說：「墨水放入顯微鏡睇，會見到好多個微型膠囊，每個裏面都有三種主要成份，染料、顯色劑同變色溫度調整劑。」當染料與顯色劑結合，就可以寫出顏色。咁點解用風筒吹都得，唔係要擦先甩咩？</p><p>詹教授指，擦得甩原子筆之所以擦得甩，關鍵在於墨水嘅溫度。「當溫度升至大約攝氏60至65度，變色溫度調整劑就會溶化，將染料同顯色劑拆開。染料顏色會消失，睇落個字就好似消失咗。」所以，擦得甩其實係因為磨擦會生熱，令墨水暫時變透明，用風筒嘅熱風，當然可以令墨水變透明啦。咁照道理，亦可以還原？原來，墨水要冷卻至攝氏零下10至20度，染料同顯色劑才可再次結合，令墨水重新顯色。一般家用雪櫃唔夠凍，就算墨水重新顯色，都只會係好淺色，唔會回復原狀。<br><br>擦得甩原子筆改錯方便，寫錯字擦一擦即可。不過各位要小心，擦得甩原子筆筆身上都有文字警告，說明「本產品不適合考試或簽文件」。詹教授亦提醒學生哥，唔好用擦得甩原子筆做功課或考試，仲話後果自負。「萬一唔小心被摸過，墨水變淺色，老師睇唔到啲字當你冇做功課，你一定攞唔到分。」<br><br>記者：黃凱婷<br>攝影：劉永發<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p><p>緊貼「蘋果VR」熱潮，打開雙眼隨意門，讓「蘋果VR」陪您探索新世界： https://goo.gl/b5RQAB <br><br>「蘋果VR」App<br>App store下載： https://goo.gl/0kW2cK <br>Google Play下載： https://goo.gl/4K7EHw </p></body></html>