<html><header><meta charset="utf-8"><title>【馮仁昭四圍超】靜雞雞做人妻王君馨：已經簽咗紙</title></header><body><h1>【馮仁昭四圍超】靜雞雞做人妻<br>王君馨：已經簽咗紙</h1><p>現年30歲嘅港姐亞軍王君馨脫離「處女黨」，噚日宣佈已經簽紙做咗人妻！上年11月本報踢爆佢同拍拖11年嘅圈外男友Daniel入紙登記註冊，早前被好姊妹苟芸慧（苟姑娘）爆婚禮喺夏天舉行，噚日王君馨喺馬來西亞完成工作返港，戴黑超紮辮嘅佢邊行邊唱歌，表現好輕鬆。</p><p>驚遺失婚戒</p><p>對於被苟姑娘爆夏天結婚，王君馨坦言：「𠵱家搵緊場地，其實夏天都幾好，但驚大家會鬧我，因為下晝會好熱。」問姊妹到時會唔會着泳衣出席婚禮？佢笑笑話：「唔會啦，你哋就想喇，而我都唔會着，因為未婚夫同爹哋都會唔開心。」雖然稱呼Daniel為未婚夫，她卻自爆說：「其實已經簽咗字，只係欠擺酒。」問到點解冇戴婚戒？佢解釋：「因為驚會唔見，自己大頭蝦。」</p><p>要多謝恩人</p><p>王君馨話喺香港同外地都會搞婚禮，要搵地方容納到好多朋友：「因為香港已經有400人左右，好多圈中人囉，咁啱今年入行十年，想多謝幫過我嘅人，外地係細啲嘅私人派對，但都想準備充足。」會唔會喺美國擺酒？佢表示：「未必，budget所限唔會三地擺酒，𠵱家未婚夫唔喺香港，結婚之後先一齊住。」<br>撰文：馮仁昭</p><p>緊貼「蘋果VR」熱潮，打開雙眼隨意門，讓「蘋果VR」陪您探索新世界： https://goo.gl/b5RQAB <br> <br>「蘋果VR」App<br>App store下載： https://goo.gl/0kW2cK <br>Google Play下載： https://goo.gl/4K7EHw  </p></body></html>