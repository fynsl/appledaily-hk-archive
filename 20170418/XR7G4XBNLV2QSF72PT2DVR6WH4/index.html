<html><header><meta charset="utf-8"><title>貪靚出事嘟姐頸部嚴重甩皮蘭子面僵硬險窒息</title></header><body><h1>貪靚出事嘟姐頸部嚴重甩皮<br>蘭子面僵硬險窒息</h1><p>藝人靠面口搵食，唔少女星為貪靚都曾經接受醫學美容，整得靚固然相得益彰，但唔少醫學美容都存有風險，有女藝人輕微嘅試過甩皮、嚴重嘅試過灼傷，有人甚至搞到面部僵硬，結果貪靚不成仲要受皮肉之苦。<br> <br>鄭裕玲 頸甩皮<br>一向對儀容一絲一苟嘅Do姐鄭裕玲，07年出席活動時，被發現頸部大幅度甩皮兼紅咗一大片，由於甩皮情況甚為觸目，即成傳媒焦點。事後Do姐承認原來正接受為期一個禮拜嘅果酸換膚療程，當時Do姐話：「果酸換膚療程期間唔應該曬太陽同焗桑拿，我忍唔住去咗焗桑拿，我頸部皮膚又特別薄，所以咪搞到咁囉！」<br> <br>鄺美雲 手灼傷<br>鄺美雲(Cally)喺2000年接受激光脫毛治療，當時美容院指「甩焦」後，皮膚就回復光滑，點知Cally手腳傷口一直未好，原來慘遭激光灼傷，玉臂同大腿被灼爛。為咗遮疤痕，多年嚟Cally都要着長袖衫褲遮掩，亦因此令接下嘅廣告大受影響。事後Cally一度入稟索償千萬。<br> <br>陳淑蘭 面僵硬<br>陳淑蘭(蘭子)14年接受周刊訪問，自爆早年頸部注射肉毒桿菌毒素美容，點知注射完身體不適需要停工，蘭子話打針後，笑肌位變得僵硬，更可怕係出現口齒不清、吞唔到嘢同呼吸困難等副作用，就連膀胱功能亦受影響，好難忍尿，試過有次唞唔到氣，令佢一度有瀕死嘅感覺。</p><p>緊貼「蘋果VR」熱潮，打開雙眼隨意門，讓「蘋果VR」陪您探索新世界： https://goo.gl/b5RQAB <br> <br>「蘋果VR」App<br>App store下載： https://goo.gl/0kW2cK <br>Google Play下載： https://goo.gl/4K7EHw  </p></body></html>