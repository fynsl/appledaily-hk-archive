<html><header><meta charset="utf-8"><title>財路：一隻抵買「現金牛」 - 錢雋</title></header><body><h1>財路：一隻抵買「現金牛」 - 錢雋</h1><p>高陽科技（818）明年專業預估PB得0.86倍，平過行家大大截，仲未計旗下支付交易處理解決方案，已經發圍，有上市再增值潛質，高陽勁抵搞。<br>高陽上年EPS增長55%到0.102元，尤其係支付交易處理解決方案呢瓣，分部溢利繼2015年增長148%之後，上年再大幅增長153%，到2.5億元。到上年底，高陽喺呢瓣國內商房數目，累計超過140萬戶，比2015年大增75%。食住電子支付大趨勢，加埋中央完成規範化，支付瓣數再發力，高陽有運行！<br>高陽家陣PB 1.04倍，場內專業預估，集團今年預估PB得0.96倍，到咗2018年同2019年，預估PB更加只係跌到得0.86倍同0.76倍。場內行家，新國都（深300130）無專業預估PB，但家陣PB 3.8倍、中科金財（深002657）兩年預估PB 3倍樓上。比起中、港同瓣數兼講緊有盈利嘅行家，高陽PB平霸！<br><br>諗到係，支付股唔再係炒concept，好似上邊行家，市場肯畀到呢類股份高PB，高陽抵到爛！高陽2010年分拆百富環球（327）上市，後邊百富環球，家陣雖則潛喺近三年底，但粗略計數，百富環球為高陽帶嚟股本增值，仍然去到5.6億元。高陽支付瓣數，一樣有潛質搞上市。<br>高陽到上年尾揸淨現金27.5億元，若果計埋可供出售金融資產1.83億元，總額29.3億元。高陽現價1.32元，一樣潛喺近三年底，總市值得37億元，現金連財務資產，係市值近80%，又係超級現金牛。<br>高陽明年預估PB，要追番上邊行家3倍水位，講緊要升近300%，到5蚊樓上！高陽係咁意翻半番到近兩蚊咁計，明年同後年預估PB先得1.3倍同1.1倍，目標價對應明年專業預測PE亦只係得12倍多啲，高陽仲係平到笑！</p><p>錢雋<br>細價股專家<br>本欄逢周二刊出</p></body></html>