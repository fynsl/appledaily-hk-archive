<html><header><meta charset="utf-8"><title>【不再流浪】80後情侶兩貓一狗同居　單眼貓張保仔融入家中</title></header><body><h1>【不再流浪】80後情侶兩貓一狗同居　單眼貓張保仔融入家中</h1><p>不少人覺得貓狗一齊住，必定家嘈屋閉六國大封相，不過這三隻貓狗相處不知幾融洽。80後的江美婷（Mavis）和男友鍾健強（Kim），2014年開始替朋友暫託4歲的金毛尋回犬肥仔，之後在2015年領養12歲的家貓金仔，去年再領養1歲的單眼貓張保仔，家裏稱得上有老有嫩。<br><br>第一次接觸寵物，是因為領養了肥仔，Mavis笑言：「因為朋友上公屋不能養狗，找我們暫託，託足幾年。」自此開始狗奴生涯。至於金仔則原來是幫襯開的祥華邨大牌檔檔主的貓，「從早到晚都有人餵牠吃飯，放工經過都有很多街坊餵罐頭給牠，但到大牌檔結業卻沒有人願意帶牠回家。」眼見金仔失去家庭很可憐，於是膽粗粗問檔主可否領養，翌日就抱着牠回家，「行返屋企十分鐘路程佢一直瑟縮一團，仲驚到瀨尿。」自從領養了金仔，二人就不時留意流浪貓狗資訊，一年前在網上見到單眼貓，當時的牠雙眼流膿，病情嚴重，吸引了Mavis的注意，「後來聯絡義工才知道，原來張保仔的帖出了半年，一直無人問津，就擷圖傳給Kim說不如拿回家領養。」自此，又再成為貓奴了。</p><p>醫療燒錢事小　最重要係有耐性</p><p>不過Mavis直言，坊間不少人都抗拒領養有傷患的動物，因為錢是最大的考慮，「要持續打針食藥，還要絕育，會有心理準備至少花一萬數千，預咗可能燒錢。」當時他們帶張保仔看完獸醫之後，就要決定是否做手術移除眼球，之後還要食藥，花了四千元左右。不過錢也是事小，反而三隻貓狗同一屋簷下，才令他們感到難以適應。張保仔來臨後的數月，都要多花時間照顧，Mavis說：「佢左眼失明原來真係睇唔到好多嘢，例如將食物放喺手掌，佢不停聞，聞完成個手掌但都睇唔到食物，不停黏我手指。」於是他們把食物放在沒有雜物的當眼處，連開門都要小心盡量走在張保仔的右邊。Kim：「起初領養牠，一害怕就會起爪，爪到我成身損晒，只會黐着同類，又不會上我們的床睡覺。」最深刻是張保仔的習性與其餘兩隻很大分別，例如有天二人放工發現張保仔排便排在自己的飯兜，「不知是否牠流浪慣了，冇去貓砂廁所的習性，唔同金仔，佢會周圍屙，所以花了很多時間去教育。」講到底，最重要有耐性。</p><p>身體力行證明　流浪貓狗夾得嚟</p><p>起初金仔與肥仔都有點抗拒張保仔，直至相處大半個月才接納新成員，「會教佢哋唔可以蝦佢，如果唔係就冇零食，慢慢都相處得好融洽。」前後一年時間去教育，現在張保仔與兩貓狗甚至會一齊玩和睡，Mavis更笑說：「現在牠們兩個都遷就張保仔，打架都會讓牠。反而肥仔有時會呷醋，見到我哋掛住同佢玩就會一臉認真皺眉頭的樣子，張保仔好似做咗大佬咁。」不少人擔心貓狗相處不來，他們就證明領養貓狗不是難事，反而奇怪旁人帶着奇異的目光，Kim：「曾經有朋友上嚟探我地，會驚奇有流浪貓，會話『咦仲係冇眼嘅』，會覺得好奇怪。」Mavis：「但其實三隻貓狗都健康過、曾經靚過，只係依家老咗冇人要。我哋唔會揀品種，反而會諗有甚麼動物少人願意領養，要幫就去幫佢哋。」不少人都寧願選擇買和養一隻靚和健康的品種，他們就身體力行證明即使是領養的貓狗，不只能夠同一屋簷下，更同樣值得被愛和尊重。</p><p>記者：鍾藹寧<br>攝影：伍慶泉<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily <br><br>緊貼「蘋果VR」熱潮，打開雙眼隨意門，讓「蘋果VR」陪您探索新世界： https://goo.gl/b5RQAB <br> <br>「蘋果VR」App<br>App store下載： https://goo.gl/0kW2cK <br>Google Play下載： https://goo.gl/4K7EHw </p></body></html>