<html><header><meta charset="utf-8"><title>韋家雄港鐵英雄救美Selina車廂送驚喜</title></header><body><h1>韋家雄港鐵英雄救美<br>Selina車廂送驚喜</h1><p>鄧兆尊雖然係伶王之後，身家隨時逾億，不過佢生活其實好貼地，好多時見佢同三個女友出街，都係同普通市民一樣，搭電車逼港鐵。其實喺港鐵車廂入面，隨時都可能撞到幾粒星。<br> <br>講到港鐵，就要講下正義英雄韋家雄，今年初有人將一段韋家雄路見不平嘅片段放上facebook群組，見佢指住個中年大叔嚟鬧，原來呢位大叔喺港鐵車廂涉嫌偷拍一名女子，韋家雄上前同大叔理論，韋家雄其後受訪仲話唔係第一次幫人，呢啲咪俠義心腸囉。<br> <br>平時會搭港鐵嘅仲有「藍莓」劉俐，以前劉俐同過太陽娛樂公司老闆「洗米華」周焯華、前港姐王愛倫囝囝林建億及林峯呢幾位非富則貴嘅男士傳緋聞，不過今年初就有人見到佢着住條紅噹噹短裙喺港鐵蹺實一位西裝男，佢都直認呢個男仔係男朋友，拍拖一年幾，對方係普通打工仔。<br> <br>除咗呢啲常見臉孔，仲可能遇到好耐冇見嘅藝人，上個月就有讀者見到94年港姐季軍李綺虹。佢同外籍老公Corey結婚之後喺加拿大定居，早前難得返港，兩個人就喺黃埔站上車。<br> <br>平時有人話，放低手機唔好做低頭族，但原來搭港鐵睇片可能有意外收穫。台灣藝人任家萱 （Selina）喺2月底搭捷運時留意到一位女士睇緊佢以前嘅片段，一臉歡心嘅Selina仲上前俾咗個驚喜對方，細細聲話：「我是Selina。」嚇到個女仔驚喜掩面，定咗驚先識要求合照。</p><p>緊貼「蘋果VR」熱潮，打開雙眼隨意門，讓「蘋果VR」陪您探索新世界： https://goo.gl/b5RQAB <br> <br>「蘋果VR」App<br>App store下載： https://goo.gl/0kW2cK <br>Google Play下載： https://goo.gl/4K7EHw  </p></body></html>