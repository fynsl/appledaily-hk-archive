<html><header><meta charset="utf-8"><title>梁洛施誕3子李澤楷女友國籍多籮籮</title></header><body><h1>梁洛施誕3子<br>李澤楷女友國籍多籮籮</h1><p>小小超李澤楷身為城中鑽石筍盤，想埋佢身嘅女性當然多過天上嘅星星，多年來，小小超嘅緋聞女友多到數唔晒，但獲佢公認嘅就唔係咁多。首位係因採訪結緣嘅日本記者真正加留奈，有指1992年，加留奈因訪問小小超而結緣，兩年後兩人正式拍拖。加留奈嘅爸爸係哲學教授，媽媽則喺東京某女子大學任教，加留奈本身係美國哥偷比亞大學新聞系碩士，成家都係知識份子。戀情於1998年告終。<br><br>第二位獲小小超公認嘅女友，係喺佢公司電盈結織嘅「盈科之花」林慧儀（Karen），99年小小超被發現同Karen睇戲而揭發戀情。家中開製衣廠嘅Karen，喺澳洲讀書，學成歸來後入職電盈，可惜兩人聚少離多，小小超忙於工作，冇乜時間陪女友，Karen唔想一味等，決定斬纜分手。之後小小超喺06年左右戀上混血兒羅愛欣（Rachel），小小超對於呢段戀情，相對地高調，不時同女友齊齊出席公開活動。<br><br>再之後就到影后梁洛施（Isabella），兩人戀情喺08年3月初曝光，同月Isabella發律師信畀當時經理人公司英皇娛樂，有傳係小小超幫佢解約續身。Isabella雖然學歷唔高（中一輟學），但佢同小小超嘅「進度」卻係最快嘅一位，Isabella幫小小超先後誕下三子，包括今個月底將滿8歲嘅李長治、以及現年6歲幾嘅雙胞胎囝囝H&amp;N，不過兩人嘅感情到11年2月底劃上句號，梁洛施發聲明宣佈正式分手，再強調將同小小超共同撫養3個囝囝。<br><br>其他曾同小小超傳過緋聞嘅仲有喺11年5月被拍到與26歲天水圍小花梁雯影（Kirsten）同遊新加坡，以及喺同年被發現於中環相約名媛好友葉梁美蘭嘅姪女梁芳（Ella）等，另外仲有已經泊咗「洗米華」周焯華碼頭嘅Mandy Lieu，惟小小超表示唔識對方。</p><p>緊貼「蘋果VR」熱潮，打開雙眼隨意門，讓「蘋果VR」陪您探索新世界： https://goo.gl/b5RQAB <br> <br>「蘋果VR」App<br>App store下載： https://goo.gl/0kW2cK <br>Google Play下載： https://goo.gl/4K7EHw  </p></body></html>