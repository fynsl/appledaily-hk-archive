<html><header><meta charset="utf-8"><title>體壇拾趣︰少女欄后奪金　港隊豐收</title></header><body><h1>體壇拾趣︰<br>少女欄后奪金　港隊豐收</h1><p>「相對於金牌，『時間』更重要，跑出接近13秒嘅時間，係最好不過嘅生日禮物。」16歲嘅天水圍中四生盛楚殷（Kiko），噚日喺江西南昌舉行嘅全國少年U18（16-17歲）田徑錦標賽女子100米欄，造出14秒05個人最佳時間奪金，可惜超風速（+2.3），但Kiko話係自己下月12號最佳生日禮物。</p><p>就讀天水圍循道衞理中四嘅Kiko，中一先開始練跨欄，本月初精英田徑賽喺100米欄造出個人最佳時間嘅14秒29奪冠；嚟到今次全國少年賽，Kiko喺初賽以14秒48第一名入決賽，可惜決賽出現超風速，佢造出嘅14秒05唔計入七月世少達標時間，但無損Kiko嘅信心，佢話：「雖然超風速，但做到𠵱個時間，我都好滿足，證明我係有能力跑到嘅，比金牌更重要。」上海嘅何欣怡以14秒33奪亞，季軍係14秒47嘅江蘇鐵人嘅姚慧。<br>香港田總今次派出17名青少年田徑代表出戰全國少年賽，共奪得一金四銅，其中一面銅牌得主係100米跑嘅德望女飛人陳佩琦，佢噚日出戰4x100米接力決賽，以47秒35得第四名。其餘銅牌功臣仲有男子跳高嘅林衍澤、男子100米跑嘅謝以軒同男子4x100米接力隊。</p></body></html>