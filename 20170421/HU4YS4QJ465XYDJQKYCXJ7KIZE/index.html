<html><header><meta charset="utf-8"><title>隔牆有耳：勞聯換屆　80後擔大旗 - 李八方</title></header><body><h1>隔牆有耳：<br>勞聯換屆　80後擔大旗 - 李八方</h1><p>政團政黨越趨年輕化，啱啱換屆嘅勞聯就由兩名80後擔大旗。今年36歲嘅林振昇接替吳慧兒，成勞聯歷來最年輕主席。阿昇2003年中大歷史系畢業，遇正沙士難搵工，再讀一年教育文憑，又遇上殺校，只能做代課教師，後來見勞聯請人做培訓工作就入咗行，2011年起出任副主席，今年接棒領軍。<br>另一名80後譚金蓮（Jenny）就出任副主席，唔少示威請願佢都有份，嗌咪唔會輸畀工友。樹仁新聞系畢業嘅Jenny以前喺報館實習過，印象最深係會考放榜被派去莊啟程書院搵尖子。<br>Jenny2008年畢業後做勞聯立法會議員李鳳英助理，之後入工會由社會事務主任做起。</p></body></html>