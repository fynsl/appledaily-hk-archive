<html><header><meta charset="utf-8"><title>隔牆有耳：龍蝦任期長過老公689 - 李八方</title></header><body><h1>隔牆有耳：<br>龍蝦任期長過老公689 - 李八方</h1><p>大家捱多70日左右，就可以告別特首梁振英嘅管治，但對於一啲公益團體嚟講，可能仲要包容多一陣喎！人稱龍蝦嘅梁振英太太梁唐青儀，直至今年2月為止，以特首夫人名義做緊74個公益慈善團體嘅名譽職位，照道理梁振英拜拜之後，龍蝦唔再係特首夫人，呢啲名銜都應該煙消雲散。<br>不過根據特首辦回覆特別財委會嘅書面質詢所見，龍蝦原來有唔少名銜任期未完，部份更加超越梁振英嘅特首任期，譬如佢做香港島婦女聯會榮譽贊助人到今年10月，做南華體育會女子部榮譽顧問到出年5月，做油尖區賢毅社榮譽主席更加會做到2019年3月，換言之7.1後仲有一段長時間，不時仲會見到龍蝦登場，尤其係佢貴為全國政協副主席夫人喎，可能更多花瓶位會搵佢。</p></body></html>