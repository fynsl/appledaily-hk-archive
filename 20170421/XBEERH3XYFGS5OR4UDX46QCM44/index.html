<html><header><meta charset="utf-8"><title>隔牆有耳：教青年抗爭社民連開班　培訓小長毛 - 李八方</title></header><body><h1>隔牆有耳：教青年抗爭<br>社民連開班　培訓小長毛 - 李八方</h1><p>薯片叔叔曾俊華喺特首選舉力谷休養生息論，唔少溫和民主派都好鬼buy，白鴿黨主席胡志偉唔知係咪受感染，最近仲提出特赦和解論㖭。之但係堅持抗爭嘅丐幫社民連一於話之你，嚟緊6月初至8月底續辦抗爭青年實習計劃，由創黨主席長毛梁國雄同主席吳文遠加埋一班有心人，教授抗爭秘技，咪以為一定係武鬥，文鬥一樣可以好出色，據知佢哋會教大專生點樣做政策研究、推動自己關心嘅社會議題。<br>八方問過文遠大將軍，佢話社民連俾政府政治打壓嘅官司特別多，所以一眾參加計劃嘅後生仔，嚟緊好多機會出入法庭，同時可以去立法會幫手睇文件，亦有機會學吓點樣組織示威，兼且使用多媒體宣傳理念，賣花讚花香話「真係好過癮」。</p><p>保證安全  唔會逼人上街</p><p>但大將軍都溫馨提示，參加得呢個計劃嘅後生仔，相信都會知呢項經歷，對自己將來份CV冇乜幫助，所以佢相信參加者真係認同社民連理念，過往唔少人最終仲加入埋社民連。<br>唔少政團過去搞抗爭，時有同警方爆衝突，文遠大將軍就大派定心丸，話會確保參加計劃嘅年輕人安全，絕對唔會逼人參加遊行示威。佢坦言過去有家長對子女參加呢種計劃擔心，但子女參加完兼同家長講解後，反而令家長知道計劃好安全兼好多嘢學。<br>據知名額唔多，有意參加嘅可填妥網上表格（ http://goo.gl/PgBA3D ）報名。<br><br>李八方</p></body></html>