<html><header><meta charset="utf-8"><title>【動畫●港男福音】娶韓妹的理由　貼大床仲包家電</title></header><body><h1>【動畫●港男福音】<br>娶韓妹的理由　貼大床仲包家電</h1><p>【尋找首爾的香港】港女嫁Oppa做人妻聽得多，事關韓國傳統男主外女主內，人妻嫁去嘆世界，之但係，如果倒轉係港男做人夫捱世界呢？<br><br>港男Gary早喺2000年離鄉別井到韓國打工，順理成章識到韓國女生，喺當地結婚生子組織小家庭。佢話當年孭住香港人嘅身份「好吃香」，「17年前，當我同韓國人講係自香港，佢哋就會話『哦~張國榮、周潤發...』，當年香港係幾出名㗎，所以識女仔都容易啲！」</p><p>好少人會用「溫柔」形容韓國女生，但Gary話其實韓國好大，唔同地區嘅女生性格都唔同。韓國主要分六大區域，包括京畿道、江原道、全羅道、慶尚道、忠清道，以及濟州島。Gary話全羅道嘅女生最溫柔，反而大佢兩年嘅太太，係典型慶尚道女生，出身自釜山廣域市，相比下強勢得多，「全羅道嘅女仔比較識講嘢，婉轉啲，但係慶尚道嘅女仔就相反，硬崩崩又直接！」<br><br>Gary舉咗個例，話當年太太仲係女朋友嘅時候，已經對佢好嚴苛，「嗰時買咗部兩門嘅韓國現代跑車，佢同我講，『唉...你都廿幾歲人啦，點解仲揸埋啲死飛仔車呢？』雖然畀佢話，但係我又覺得幾甜。」所以婚後，Gary換咗部四驅車，太太就讚佢，「o依部咪好囉！擺嘢又擺多啲！」</p><p>正所謂「聽老婆講會發達」，Gary結婚嗰陣都慳咗唔少，「結婚嘅時候，泡菜雪櫃、雪櫃、微波爐、電視機，甚至張床褥，都係我岳母買嘅，即係貼埋大床！」咪以為咁講好似好衰，其實只係跟返韓國傳統，由女方畀禮金，負責新居嘅傢俬電器。至於買樓，以及日後一切開支，都由男方獨力承擔！<br><br>雖則韓國傳統係男主外女主內，但係對於家中嘅婆媳關係，Gary都唔能夠置身事外！Gary話媽媽只係一年嚟韓國探望一次，所以婆媳相處時間唔多，尚算和平。Gary話最好笑係太太會嘗試同奶奶講廣東話，講到好似4、5歲小朋友咁，「奶奶，慢慢死(食)，死(食)多啲呀奶奶」。</p><p>不過，婆媳關係能夠和平，都因為Gary喺背後好識做。佢舉例，有次佢媽咪買咗萬幾蚊燕窩，拎去韓國煲畀新抱飲，「當時韓國人唔知燕窩呢樣嘢，我媽遞碗燕窩畀太太，太太就笑笑口接住，講『唔該，唔該』，但係我媽一行開，太太就遞畀我，話『快啲飲咗佢！快啲飲咗佢！』當時我嘅反應係全部飲晒，唔使令兩邊都難做吖嘛！」<br><br>一轉眼，結婚已經十幾年，究竟做韓國人夫好，定係香港人夫呢？Gary話如果講到承擔一頭家，就梗係做香港男人好啲，「始終兩公婆一齊出去搵錢，唔會有種無形嘅壓力。」不過佢話凡事都有兩面睇，認為太太都有壓力，「佢要承擔照顧小朋友嘅壓力，教得好唔好，都係因為佢。託賴啦！大女連續兩年都考第一，要多謝太太！」<br><br>Gary由20歲o靚仔，到為人夫，為人父；由打工仔，到同朋友夾份開餐廳做老細，喺韓國渡過半生，但毋忘自己嘅根，「香港係我屋企，始終做人都係要有根，有時同老婆吹水都會話，等我百年歸老都要返香港，叫佢要擺我返香港！」<br><br>記者：鄒倩婷（阿仙）<br>攝影：李錦鏵、陳家文<br>剪接：Roy</p><p>緊貼「蘋果VR」熱潮，打開雙眼隨意門，讓「蘋果VR」陪您探索新世界： https://goo.gl/b5RQAB <br><br>「蘋果VR」App<br>App store下載： https://goo.gl/0kW2cK <br>Google Play下載： https://goo.gl/4K7EHw </p></body></html>