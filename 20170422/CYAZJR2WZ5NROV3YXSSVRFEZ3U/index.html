<html><header><meta charset="utf-8"><title>【動畫●大台是旦】馬明亂講「冷靜啲」真心理專家：聆聽最重要</title></header><body><h1>【動畫●大台是旦】馬明亂講「冷靜啲」真心理專家：聆聽最重要</h1><p>情境題：閣下好嬲好㷫好火滾，已經掃跌枱面所有嘢，忽然有個人走來同你講：「冷靜啲！」你會點？<br><br>A. 0.38秒冷靜下來<br><br>B. 扯起更大把火，反問：「我夠想冷靜啦，我真係好嬲呀！」</p><p>世上萬千種人，情景當然不只兩種。不過代入其中，我肯定揀B。<br><br>弔詭嘅係TVB現正播放的電視劇《心理追兇》（Mind Hunter）中，飾演心理學家的馬國明竟然多次對住情緒激動甚至想自殺的人講：「冷靜啲！」我真係冷靜唔到。合該擅長安撫、知道講呢啲唔多見效的「心理學家」竟然咁講，TVB係咪貫徹是是旦旦精神呀？真‧臨床心理學家杜嘉兒點睇呢？「當我哋講『冷靜啲』時，可能會令對方覺得佢自己唔應該激動，但其實情緒係有作用，對方咁嬲也一定有原因。我哋唔希望令對方覺得有呢個情緒係錯。」她認為我哋最緊要係打開耳仔聆聽對方感受，代入對方處境。「你可以反映情緒，講『我留意到你好唔開心、好嬲喎。』但有時未必需要講好多嘢，安靜地聽都得。好多時一個人的感受被認同時，情緒已有舒緩。」<br><br>馬國明在劇中的角色認真踩界，為了查與女友的死有關之案件，竟然不顧身份，用盡方法迫兇殺案倖存者、懷疑有創傷後壓力症的王君馨回想案件，搞到佢當街崩潰。「為了戲劇效果，相對上激啲、誇張啲我理解，但就同我哋現實工作有出入，我哋做臨床心理學家，須遵守好嚴格嘅專業操守，一旦有利益或角色衝突，我哋都會諗自己係咪仲適合為對方服務。」馬國明有自己目的，想向王君馨套料，又經常主動提出要幫佢，治療佢，完全無視操守夾硬來喎！杜嘉兒補充：「心理學家及受助者是合作關係，我哋會尊重對方意願，佢預備好，我哋又對治療內容有共識先會循序漸進地做。」<br><br>套劇有神化馬明之嫌，佢好似有透視眼咁，識得睇穿人個心，對人的性格特點、心理狀況好快就能下判斷。杜家兒笑謂：「我都好希望自己係咁。我明白只係劇情需要，套劇某程度上都有做資料搜集嘅。」心理學家有好嚴謹嘅評估程序，必須與對方多次深入面談，再借助問卷等標準化工具，才會接近真實情況多啲。「呢啲一切都做晒，我哋係咪就看透世事呢，都唔一定！」心理學家的工作包括評估及心理治療，心理治療主要提供給情緒或精神有困擾人士。「想找合資格心理學家，可以上我哋香港心理學會臨床心理學組網頁，上面有名冊提供。」她又補充市民有需要也可向醫管局求助。</p><p>記者：葉青霞<br>攝影：張志孟<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily <br><br>緊貼「蘋果VR」熱潮，打開雙眼隨意門，讓「蘋果VR」陪您探索新世界： https://goo.gl/b5RQAB <br> <br>「蘋果VR」App<br>App store下載： https://goo.gl/0kW2cK <br>Google Play下載： https://goo.gl/4K7EHw  </p></body></html>