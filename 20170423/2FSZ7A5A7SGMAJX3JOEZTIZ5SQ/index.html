<html><header><meta charset="utf-8"><title>【慳到盡】土炮發明家節能之道　唔熬老火湯唔熨衫</title></header><body><h1>【慳到盡】土炮發明家節能之道　唔熬老火湯唔熨衫</h1><p>堆填區是本學堂主席陳榮禮（Eddie）的敵人，在他成長的年代，人人都窮，他家可以更窮：「乜嘢壞咗都只整唔買，左慳水右慳電，變咗習慣。」他退休前是通訊系統軟件開發工程人員，兼任環保經理，後來轉營環保科技事業。22年前搬到郊區住村屋，天大地大又有天台喎，發達啦！兩年前拜訪他家與「研究室」，垃圾站撿回來的三個紅酒櫃、朋友不要的舊電視電腦、音響甚至濾水器堆滿屋，然後經他肢解重組後正常運作，送禮自用，既對抗堆填區也提供高級生活享受。現在他家有四套太陽能裝置，還有風力發電與研究中的水力發電。陽光普照之時，每日可提供五至六度即約三分二的電力，不開冷氣是基本，還夠煮兩餐飯、看一會電視及開數小時風扇，「假設一元一度電，我現在每月還在付約100至120元的電費。」他有個目標：「希望喺2017年底，就完完全全用可再生能源供應自家需要，就能成為自己嘅一個零碳天地。」</p><p>雖然整埋整埋一大堆，但Eddie的環保理念，「慳」是易過「研發能源」。他指指手上的太陽能冷凍器，「呢個散熱器，我無拎去回收站，已經節省咗唔少能源！要製造咁樣嘅鋁要好多錢，然後將呢嚿鋁回收破碎，再將佢製作成第二樣產品都要花好多能源。我重用緊一件舊物件，已經係節約能源嘅一個好重要態度。」說到底，物件的命越長，我們的命都更長。他的節能生活，是這樣的：<br><br>1.不熬湯：老婆大人都是環保人士，常備簡約餐單，「我屋企唔熬老火湯，因專家話過我哋知，熬六個鐘頭以上嘅老火湯，同你煮青菜嘅湯，可能營養價值差唔多。」<br><br>2.不熨衫：買清涼環保的衣物。他家衣櫃多數是快乾運動T-shirt。「唔使熨嘅，就唔熨咯。唔好意思我啲衫有啲皺，有時做運動走得快啲，出咗汗濕咗，其實就會直番，哈哈。」<br><br>3.跟從日照生活：Eddie是晨型人，晨早四點起床，但他都覺得是壞習慣，「都仲要開燈（雖然是慳電膽）。例如依家係夏令時間，五點半起床係最好嘅，因為剛開始天光。」利用日照乾衣。</p><p>有說生產太陽能板本身已是一種污染，而且好貴一套，才省得下那麼一點點電費，得不償失喎，Eddie：「其實如果你講污染物，咁我哋應該呢，可能就要滅絕人類啦！因為人類由一出世嗰塊紙尿片開始，直至到訓入棺材都係污染物。」精煉這些太陽能板需要很多能源，但產生能源有好多種方法，例如一間製造太陽能板的工廠，本身已經可以用太陽能發電。以一套太陽能板可以用20年嘅壽命計算，生產與處理太陽能板的過程可能只佔少少時間，但平衡利弊，相信太陽能板仍然有作用。其實世界好多地方已經廣泛應用太陽能，除大澳的太陽能村，今年二月起，石壁水塘都試用太陽能板，預計可供36戶居民用電一年，均是好開始，「你問我呢，要歸究就歸究做事相當慢嘅政府，如果我哋將太陽能產生出來嘅電力直接入去電力公司嘅網絡，其實就解決咗好多問題。」<br>我們再努力，發展可再生能源生產電力，可能只能幫我們省到日常生活中約百分之十的能源；若我們改變生活習慣，卻可以省回百分之四十的電力。極端的節省生活或需天時地利人和，但能省則省，總有方法解決，「一起努力喇，七百萬人，有七百萬個效應，一齊努力減碳去環保。」<br><br>記者：陳慧敏<br>攝影：許先煜<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p><p>緊貼「蘋果VR」熱潮，打開雙眼隨意門，讓「蘋果VR」陪您探索新世界： https://goo.gl/b5RQAB <br> <br>「蘋果VR」App<br>App store下載： https://goo.gl/0kW2cK <br>Google Play下載： https://goo.gl/4K7EHw  </p></body></html>