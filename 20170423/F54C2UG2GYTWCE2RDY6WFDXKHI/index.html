<html><header><meta charset="utf-8"><title>葉繼歡梁振英列傳 - 馮睎乾</title></header><body><h1>葉繼歡梁振英列傳 - 馮睎乾</h1><p>巨盜葉繼歡病歿，是夕余夢一病瘠書生，衣清裝，忽至榻前，曰：「君勿怖，余異史氏也。太史公泉下作《後史記》，新得一篇，命余持以示君。君不棄，可於專欄具載其文。」余聞之大喜，方下榻拜謝，異史氏即以泰西臘丁語笑曰：「Noli me tangere!」謂「勿觸我」也。既而倏忽不見，唯屋梁落月，榻下一紙而已。余取就月光誦之，不類史遷筆法，而多譎恠疏闊之說，亦有可觀者焉，題為葉繼歡梁振英列傳，姑錄其文於下，以為好事者談資。<br>凡物非吾所有而我妄取之者，是盜賊也。抑天地萬物，雖一毫之末，皆非吾之所有，故人之不盜賊者鮮矣。然盜與賊亦有分焉，嘗試論之。以力奪之者為盜，其得之也曰搶；以詐攘之者為賊，其得之也曰竊。莊子曰：聖人不死，大盜不止。今大盜既止，乃知天下無聖人也。雖然，古之大盜，如柳跖、莊蹻之徒，雖時扞當世之文罔，然皆得聖人之道：億而中藏，聖也；入先，勇也；出後，義也；分均，仁也；見飴而知黏牡，知也。五德不備而能成大盜者，未之有也。近世大盜，以余所聞，有張子強、葉繼歡、季炳雄等，或聯群結侶，或踽踽獨行，皆攜槍挾刀，明火執仗，攻銀樓，襲警察，剽劫擄掠，無所不用其極。二三子咸有卓犖之材，懷鷦明之志，使政府碌碌諸吏，與之比權量力，固不可同日語矣。惜乎其行不軌於法，暴戾貪賄，恣欲自快，自賈禍菑。余悲其命之不猶，乃如樹花隨風蕩墮，竟落於糞溷之中。夫桔梗雞壅，誠賤物也，使醫和用之，可以療疾，扁鵲施之，可以養生，安知其不為上藥邪？張、葉之徒，固鷙夫悍盜也，使其得良師誘之，益友輔之，未始不能為重然諾輕死生之志士仁人也。其游俠之流乎？<br>大賊則異於是。今之大賊，詐變百出，為鬼為蜮，言不由衷，行必由徑，其心之情偽，殆不可知已。小賊穿垣鑿牆，胠篋發匱，亦如盜之犯禁，為利不顧身。大賊則不然，以術取卿相，紆金曳紫，峨冠長紳，靦然人面，巍巍乎廟堂之上，政失如雨，坐視民困而不急，唯思食民之祿，竊邦之財，并符璽權衡法律政制而盡竊之，故黎民百姓莫之能禦也。自香港主權復歸中共以來，大賊麕至，何可勝言哉？昔龍逢斬，比干剖，忠臣見戳，天道之不與善人明矣，故眾賊曰：「曷不為姦吏乎？與忠義而遭禍，寧貪淫而顯貴也。」大賊之汙行，大盜亦醜之。成大盜者，必有聖人之五德，大賊則無恥足矣。余悲世俗不察其情，而猥以葉繼歡、張子強等，令與大賊之徒，同類而共笑之也。<br>粵人葉繼歡，盜中之雄也，號賊王。年十七，自海豐偷渡香港。歡狀不類常人，獐頭鼠目，俚諺曰：「你的樣子如何，你的日子也必如何。」歡少時，屢為港人譏侮，謂之阿燦，深銜之。因思港人勢利，先敬羅衣，自視家無餘財，宜其見嗤於眾也，遂鋌而走險，劫掠不休。歡性剽悍，捲勇過人，藏命作姦，積案纍纍，四方豪強之徒多附之，皆磬折願為之尸。一九九一年率四盜，持AK47自動步槍，披防彈衣，劫觀塘五銀樓，兵械之精，雖警察不如也。亡去數年，一夕與兩匪陰攜槍械反港，登岸適逢巡警，遭槍擊就擒，自是下身不遂。囚於赤柱監獄，三讀聖經，乃知人性之善，竟皈依基督。獄中見不平事，必爭之，或以為洗心革面云。<br>梁振英者，與葉繼歡同時，號狼英，或曰六八九。英眉目神情，悉與歡酷似，然一為大盜悍匪，一為行政長官，人咸異之。英愛護其軀，不以身徇財，僅以巧言令色，取信於上，故不損一毛而登高位，獲貲無算，榮華富貴，過歡遠矣！<br>太史公曰：葉繼歡以力奪人貨財，折其支體，損其天年，幸奉耶穌為主，死不墮地獄，免遭群蛇周身束縛（注）。梁振英以詐偽取富貴，榮名加身，已嚮其利者誦義無窮。竊國者侯，豈虛言哉！<br>注：盜賊落地獄為蛇纏身，見但丁《神曲·地獄篇》第二十四首。</p><p>緊貼「蘋果VR」熱潮，打開雙眼隨意門，讓「蘋果VR」陪您探索新世界： https://goo.gl/b5RQAB <br> <br>「蘋果VR」App<br>App store下載： https://goo.gl/0kW2cK <br>Google Play下載： https://goo.gl/4K7EHw  </p></body></html>