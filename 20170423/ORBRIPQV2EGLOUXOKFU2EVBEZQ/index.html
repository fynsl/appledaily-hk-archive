<html><header><meta charset="utf-8"><title>老婆去年小產後再有喜　三女兒期待Bob終於追到仔</title></header><body><h1>老婆去年小產後再有喜　三女兒期待<br>Bob終於追到仔</h1><p>現年37歲、育有三女的搞笑藝人林盛斌（Bob），原來去年跟太太Pearl曾經歷小產傷痛，惟Bob嫂走出陰霾，去年底再發現有喜，至今已有五個月身孕，終成功為Bob追仔，三女兒亦期待弟弟出世。第四度做爸爸的Bob替囝囝改花名「大兜仔」，笑指囝囝似足自己，他祈求囝囝在媽咪肚中健康快樂成長。</p><p>林盛斌與圈外老婆Pearl已育有三名囡囡霏兒、熹兒和機兒，Bob不介意被取笑天生外父相，他又自嘲是女人奴，妻女加兩名女傭，全屋陰盛陽衰。其實Bob一直恨追仔，去年跟老婆努力造人，有讀者日前撞見Bob傍實腹大便便的Bob嫂到伊利沙伯醫院做產檢，Bob被爆將第四度做爹哋，他昨午終在facebook承認喜訊，同時揭盅指Bob嫂正陀男嬰。<br>Bob昨忍不住在fb開心分享：「各位，我正式宣佈：『我又做爸爸呀！』霏霏、熹熹、機機，你哋有細佬嘞！」Bob打破宿命，雞年成功追仔，他昨日接受本報電話訪問時，仍難掩興奮：「忍咗好耐，𠵱家終於講得。」守秘密足足五個月，是否怕BB小器？Bob說：「舊年10月，老婆有咗兩星期，但11月小產咗，可能唔穩。12月老婆又有咗，我哋有共識等超過五個月，陀穩啲先同大家分享喜訊，上次冇咗係天意，今次又有係天畀我嘅禮物。」Bob嫂現時約有五個月身孕，預產期是今年9月。</p><p>改花名「大兜仔」</p><p>林家中將添老么，Bob先告知三女，可是快將9歲的長女霏兒反應奇大，Bob說：「霏霏話：『唔係嘛，又有？你哋唔識控制吓咩？』」他估計霏霏怕再添弟弟會分薄父母的愛，他即向霏霏解釋：「無論屋企幾多成員，爸媽都咁錫、咁愛你哋，愛係無限，霏霏聽咗就話期待細佬快啲出嚟。」<br>Bob表示去年底獲悉老婆再有喜，並沒介意BB性別：「即使又係女，四朵金花，四條Queen都好型，好勁。」不過醫生告知是囝囝時，Bob就說：「唔知囝囝將來同我似唔似樣，係咪圓碌碌？我睇咗超聲波，好大兜嘢，叫佢『大兜仔』，呢樣最似我。」問會怎樣獎勵Bob嫂？他說：「繼續老婆話事，始終佢有小產陰影，幸福唔係必然，𠵱家公佈咗，希望集氣，BB喺媽咪肚中健康快樂成長。」</p><p>教媾張繼聰囡囡</p><p>一家之主的Bob擔子將更重，他搞笑呼籲：「各位老闆，希望畀多啲騷我做吓，等我賺多啲奶粉錢。」Bob指家中空間仍然足夠，暫不打算再搬大屋。問可想「大兜仔」繼承衣鉢做接班人？他說：「講真我對囡囡冇咁大期望，只希望佢哋健康，但囝囝就想佢讀書叻，傑出啲，我都調校緊心態，總之囝囝要叻過阿爸。」「大兜仔」朝天王劉德華做目標？Bob答：「係就冇得頂。」Bob未教仔學行，卻先胎教囝囝媾女：「囝囝大過，可以媾張繼聰、唯唯（梁烈唯）個女。」<br>採訪：陳杰</p><p>緊貼「蘋果VR」熱潮，打開雙眼隨意門，讓「蘋果VR」陪您探索新世界： https://goo.gl/b5RQAB <br> <br>「蘋果VR」App<br>App store下載： https://goo.gl/0kW2cK <br>Google Play下載： https://goo.gl/4K7EHw  </p></body></html>