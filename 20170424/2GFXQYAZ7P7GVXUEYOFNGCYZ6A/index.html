<html><header><meta charset="utf-8"><title>吳若希生女讚叻　出世搵奶飲</title></header><body><h1>吳若希生女讚叻　出世搵奶飲</h1><p>現年24歲的吳若希昨日升呢做人母，小公主Giselle比預產期提早出世，據知她前日作動時，由澳門闊少男友Alex陪送入院，經歷十多小時陣痛後，順產誕下囡囡。肥水不留別人田的她，昨接受無綫獨家電話訪問：「都keep住好攰，因為我係順產，之前陣痛咗二十幾個鐘，佢好生性好快出世，我攰到好似昏迷咁瞓吓醒吓。」</p><p>眼鼻臉似爹哋</p><p>吳若希更取笑男友好緊張：「佢陪住我生BB，見到出世谷到眼紅晒，佢話唔得啦，唔可以流眼淚，佢都好英勇唔怕血剪臍帶。我好開心，以為自己會喊，但冇力，醫生話我好叻，push三、四下，約十分鐘生咗出嚟，真係好特別好難忘，諗起媽咪生我嘅痛楚。」她表示囡囡重6磅多，眼鼻臉形手腳都似爹哋：「唯一下巴兜兜似我，佢喊兩下就靜落嚟望我。我個女好叻，一出世識搵奶奶去飲，冇嘢需要好擔心。自己唔會咁快再生，唔想miss囡囡長大，都想做番嘢唔好同社會脫節。」有傳她取代鄭俊弘於7月開紅館騷？吳若希否認：「未聽過，生完好多嘢唔穩定，就算開騷都唔會咁快。」<br>採訪：皓騫、劉敏</p><p>緊貼「蘋果VR」熱潮，打開雙眼隨意門，讓「蘋果VR」陪您探索新世界： https://goo.gl/b5RQAB <br><br>「蘋果VR」App<br>App store下載： https://goo.gl/0kW2cK <br>Google Play下載： https://goo.gl/4K7EHw </p></body></html>