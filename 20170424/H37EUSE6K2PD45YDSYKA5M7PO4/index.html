<html><header><meta charset="utf-8"><title>中環在線：《iMoney》加價$5搵陸東做封面留客 - 李華華</title></header><body><h1>中環在線：《iMoney》加價$5<br>搵陸東做封面留客 - 李華華</h1><p>近日行過報檔，發現經濟日報（423）旗下財經周刊《iMoney智富雜誌》加價，加幅都算驚人，由20蚊加到25蚊，加幅達到25%，聽聞原因都係經營環境差，削減成本之餘，希望加價幫到手。唔想因加價流失讀者，佢哋呢期又搵來據聞有賣書保證嘅「星級分析員」陸東做封面嘞。</p><p>轉攻網上新聞短片</p><p>一個社會其實極需要傳媒，畀資訊又好，監察政府與權貴又好，傳媒係重要嘅，可惜今時今日網絡資訊實在太多，傳媒嘅經營環境越來越惡劣，財經雜誌專攻一班有炒股、做投資嘅人，更加唔容易，市旺還好，大市牛皮都幾頭痕。《iMoney》就係喺2007年10月27日橫空出世，當時港股炒到㷫烚烚，可惜3日之後，恒指就喺31,638點見咗頂，牛去熊來，隨後金融海嘯，即使全球放水，恒指多年來都喺兩萬幾點徘徊，甚麼港股大時代都係極短癮，股民又邊有心機刨財經雜誌吖。<br>《iMoney》創刊10年，今次應該係首次加價，聞說內部預咗銷量會受到些少影響，但嚟緊會大力兼營網上新聞同短片，力谷網上訂閱用戶。<br>佢哋今期加價，即刻又搵來賣到書嘅陸東做封面，根據訪問，原來陸東呢個月正式離開佢創立嘅Look's Asset Management（前年賣咗），專心做投融長富（850）資產管理首席投資總監。<br><br>李華華<br>mailto:LiWaWa@AppleDaily.com</p></body></html>