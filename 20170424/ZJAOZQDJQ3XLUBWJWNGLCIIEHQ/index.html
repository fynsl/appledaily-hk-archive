<html><header><meta charset="utf-8"><title>炒作吹水大灣區（添馬男） - 添馬男</title></header><body><h1>炒作吹水大灣區<br>（添馬男） - 添馬男</h1><p>每隔一段時間，大陸同特區政府就會攜手吹出一個區域發展大計，搞大龍鳳，幾年後就無聲無息收皮，如是者循環往復不息。最近689又帶隊北上考察乜嘢「大灣區城市群發展計劃」，唔知就以為有乜新大計，知就笑死。話說國務院總理李克強在今年的政府工作報告中提出，「要推動內地與港澳深化合作，研究制訂粵港澳大灣區城市群發展規劃，發揮港澳獨特優勢，提升在國家經濟發展和對外開放中的地位與功能。」繼香港與內地更緊密經貿關係安排（CEPA）、泛珠三角合作之後，又一壇務虛吹水大計，仲有大家忘記了的粵港合作聯席會議，一大棚應酬式活動，實事就唔多覺。講到尾呢類區域合作，就係各懷鬼胎。<br>早年廣東深圳想溝香港，香港呢邊無乜反應，到佢地造大上位，就輪到上面擺款，最後中央立項就時機已過。好似港珠澳大橋，花錢如流水，當時冇將深圳考慮在內，以單Y方式設計，𠵱家整個大灣區發展，條橋未落成已經out咗，真慘情。又例如近年吹到好行，話港產片用CEPA框架粵港兩地同步上映，結果一年得幾部小本製作，票房仆直，有市場的如《樹大招風》就梗係冇得上啦，傾就好似好多嘢，但能夠落實有成效就好少。講到尾咪又係「大門開小門唔開」，表面開放，實際有種種官僚程序作關卡，電影就卡死在審查呢一關，嘥氣。<br>其實內地班地方官都好醒，通常投中央所好，提出區域發展計劃，問中央攞政策，先行先試搵其他着數，藉香港合作過橋就真。今次隨大灣區團考察兼且是梁粉的廠商會會長李秀恆先踢爆：「擔心一旦廣東省拿了香港招牌，向中央申請政策優惠，但最終只有利當地炒房地產，令香港商界經營成本加重，對香港沒有好處，反而會造成惡性競爭，因此港府需要理智和仔細考慮再作回應。」<br></p><p>大陸要建山寨香港
</p><p>1997至今廿年，呢類吹水項目成效不彰，根本不在於合作意願，而是欠缺成功條件。環顧德國、日本搞區域經濟成功的，都是在同一主權國家，而且中央政府願意下放權力予地方，另外有專門機構嚴格監督執行計劃，廿年來香港區域合作計劃根本完全不具備上述成功條件。粵港、深港合作本身冇決定權，最後又要中央立項，法改委審批，進入無休止的官僚程序。在地方、中央及香港三方博弈中，即使香港成功爭取中央支持，地方利益受損或唔順氣，就出現大門打開小門打唔開之局面，香港私下同廣東搞又唔得，輪到中央權威受損，上海、福建篤背脊。至於監督執行，香港完全冇say，CEPA就是好例子，好多都得個講字。<br>最新一個呢類計劃叫前海新特區，想搭個雞棚吸香港資金、技術及人才，再吸外資，即係山寨香港，用國際商業仲裁制度，但其實真正意圖是建立一個冇香港核心價值的香港，在內地製造多個冇自由、冇法治的假香港，自1979年以來，中共冇停止過，亦冇成功過。<br>港陸區域合作要成功，條件是大陸放低「中國模式」、「以我為主」，真正尊重香港優勢、核心價值，擺脫百多年前李鴻章「中體西用」水平，因為香港的真正價值，不止於「用」的層面。<br><br>添馬男</p></body></html>