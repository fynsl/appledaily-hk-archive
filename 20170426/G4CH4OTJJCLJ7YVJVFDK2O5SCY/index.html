<html><header><meta charset="utf-8"><title>Money Walker：「炒股可致富」的迷信 - El.</title></header><body><h1>Money Walker：「炒股可致富」的迷信 - El.</h1><p>有人話港人總是迷信磚頭，虔誠程度猶如信教，其實港人對於「炒股可發達」嘅講法一樣執迷，否則書局投資理財類書籍點會長賣長有。<br>唔少理財書都強調「複息的力量」，奉之為「理財的根本」。投資無可否認有機會致富，因為錢可以生錢，只要擁有第一桶金，足以分配喺能夠提供穩定現金流嘅低風險投資，例如物業、藍籌或債券，就可以坐定定唔使博，定時定候有錢入袋，原理就同年金計劃差不多。<br>問題在於如果本錢有限，連藍籌都買唔起一手，根本不可能拎到上述錢搵錢境界嘅入場券。現實世界大多數人，其實都受到本錢有限制肘，未能享受「複息的力量」，只能有意無意地信奉另一觀念--「炒股可發達」，將全副身家投入高風險投資，以小博大求發達，於股海浮沉力爭上岸。<br>不過如非好彩遇上大牛市，要將雞碎咁多積蓄發大，唔通真係單靠「複息」咩？於是唔少炒友都焗住透過低入場費與高槓桿嘅投資，例如細價股、窩輪、孖展等，膽博膽期望賭出第一桶金來。問題係用得槓桿，又意味投資表現會大上大落，操盤技巧要求亦更高，結果唔少股壇炒友都唔只一次炒爆輸身家，來回地獄又折返人間，只有少數人真正成功致富，登上所謂嘅「財務自由」天堂。<br><br>El.<br> http://fb.com/moneywalkerhk <br>本欄逢周三刊出</p></body></html>