<html><header><meta charset="utf-8"><title>收市閒情：FB出招網上掃黃 - 千頌C</title></header><body><h1>收市閒情：FB出招網上掃黃 - 千頌C</h1><p>今時今日做網店要快速起家，識玩一定玩Instagram。你開IG search吓hashtag「#hkonlineshopping」，成千上萬香港網店一覽無遺！你想買新Air Jordon？咪Search「#hkjordon」；你想搵修甲舖，咪搵「#hknail」，網購消費真係Easy執！<br>早排一間經營餐廳嘅上市公司CFO，話佢哋想吸引後生仔兼吸遊客，問我平平哋點搞好，「你哋啲嘢食賣相都幾靚，有啲仲幾有Gimmick玩著火，影到靚靚仔仔放上IG，再加#foodpornhk、#discoverhk…一大堆hashtag，用少少錢落埋IG廣告，自然有人見到啦。」<br>「原來後生仔咁玩？」我唔是做Marketing，但作為資深IG用家，我可以肯肯定同大家講，IG係一個好膚淺嘅世界，只要靚，我話知你係普通人定係Hard sell廣告，大家都樂意望一望，更重要係，我係堅試過跟著IG食好西，「嗰次見齊昕IG post個High tea好似幾靚，我咪同朋友跟個Location去搵間餐廳食，係得㗎！」<br>冇錯，識得用IG hashtag係好好用，特別係想搵生意…有一個Hashtag，可算係近日同「AA制」一樣咁多人討論嘅keyword－－PTGF（係呀，文章去到呢度，先到戲肉）。<br><br>循例都要解釋吓，PTGF係「part-time girlfriend」簡稱，中文「兼職女友」。顧名思義，即係受薪女友。至於呢四個英文字母，更加係IG上其中一個非常熱門嘅Hashtag，最少有超過12萬張相落咗呢個Tag。<br>其實講咩PTGF呀，懶英文懶高尚，說穿了，其實咪即係援交。呢班少女就將IG當係援交平台，貼相兼列明「職責範圍」，明碼實價。只要你搜尋「#PTGF」，IG就即時變成圖鑑，呢班妹妹為咗錢「食飯行街300」；為咗錢「攬加錫200」……係，真係癡咗線！有啲相過份到……你真係以為自己睇緊咸網。<br><br>話說，近期網上就流出一份名單，List out晒一大堆做PTGF嘅女仔相兼賬戶，甚至真實對話！當中更有唔少係十幾歲嘅學生；事件最後更令PTGF從業員反擊，網上公開大批「恩客」嘅相。呢兩份文件，對「業界」嘅震撼程度，可算係直逼「巴拿馬文件」。<br>正所謂樹大招風，呢幾日咁多人討論#PTGF，已令Facebook官方高度關注！最新IG已經喺今日移走#ptgf、#hkptgf，即係你再搜尋呢兩個Hashtag，將會一張相都搵唔到！本人就親自問過Facebook香港，佢哋就話不時都會審查IG上嘅內容，所有不雅內容都會移走。當然，你今日鏟走一個#PTGF，仲會有千千萬萬個變種Hashtag出現，不過，至少可以畀呢「行」靜一輪。<br><br>千頌C<br> http://www.fb.com/winbigwok <br>本欄逢周三刊出</p></body></html>