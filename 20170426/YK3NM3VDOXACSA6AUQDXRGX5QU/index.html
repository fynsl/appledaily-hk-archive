<html><header><meta charset="utf-8"><title>借車拍劇送「炸彈」無綫為拍劇斬百年龍眼樹</title></header><body><h1>借車拍劇送「炸彈」<br>無綫為拍劇斬百年龍眼樹</h1><p>陳敏之上年12月生咗囝囝Eddie，話咁快喺銅鑼灣復工為大台喺馬路中心拍攝，就似乎有啲危險。不過最危險嘅都唔係敏之，而係一班工作員，佢哋喺馬路到左穿右插，都唔着螢光衣，見到都覺得牙煙。大台拍攝是是但但，都唔係第一日嘅事，就好似以下呢啲咁：<br> <br>田蕊妮同蕭正楠等人今年2月喺跑馬地拍外景，喺正民居樓下夜媽媽開工，唔單只冇申請拍攝，仲嘈到樓上居民。有人喺屋企用電筒照落街，八卦樓下做乜咁嘈，有工作人員大叫唔好照，擺明擾人清夢。<br> <br>嚇親人嘅就有今年1月，大台經中間人向姓任女車主借咗部電單車拍《踩過界》，點知還車嘅時候，原來大台留咗份「禮物」俾佢，喺車底有一個連住電線、電路板嘅可疑物體，懷疑偷偷地俾人裝咗爆炸品。最後經中間人證實，呢個疑似炸彈，其實係拍攝道具。<br> <br>上年6月楊明拍緊《心理追兇Mind Hunter》時遇意外炒車，要入院治理。之後劇組被揭發原來喺開鏡之前，為咗就拍攝角度，將一棵百年龍眼樹嘅一段枝葉剪走，咁啱得咁橋，楊明就喺同一位置炒車。<br> <br>最離譜嘅係，大台喺00年拍《創世紀II》，擅闖無人石屋兼放火。不過呢間石屋原來係周啟邦夫人譚月清嘅物業，遭周太直斥行為如土匪。惹禍上身嘅大台為咗補鑊，將石屋翻新作道歉。</p><p>難得生性暴龍哥創科眾籌夢，遭隱世肥報販秒殺！  https://goo.gl/hnEB7D <br> <br>「蘋果VR」App<br>App store下載： https://goo.gl/0kW2cK <br>Google Play下載： https://goo.gl/4K7EHw  </p></body></html>