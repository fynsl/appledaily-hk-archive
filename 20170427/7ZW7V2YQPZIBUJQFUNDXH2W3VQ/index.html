<html><header><meta charset="utf-8"><title>徐榮變暖男「馬子妮」「木偶哥」真名你知唔知？</title></header><body><h1>徐榮變暖男<br>「馬子妮」「木偶哥」真名你知唔知？</h1><p>大台時裝處境喜劇《愛．回家》係繼《真情》後第二長青電視劇，總共有995集，真係唔講得笑。《愛．回家》除咗創造出「做完愛回家做咩？」嘅金句之外，仲有不少藝人係因為呢套劇而多人記得。<br> <br>第一個要數嘅就緊係徐榮啦！佢喺《愛．回家》入面飾演馬強，同林漪娸演夫妻檔，而且角色個性格正氣，有承擔，簡直係「暖男」呀！其實徐榮都可以做叫處境喜劇界男神，由《同事三分親》、《畢打自己人》、《天天天晴》、《誰家灶頭無煙火》等等再去到《愛．回家》每一套都有佢嘅身影，而且印象都好突出。<br> <br>第二個要講嘅係「馬子妮」，其實人哋原名係蔣家旻，其實早喺《天與地》佢飾演年少版佘詩曼，大家都唔會對佢陌生。不過，唯獨「馬子妮」呢個角色最多人記得。不過，喺13年蔣家旻接咗葉念琛執導嘅電影《第一次不是你》，仲獲提名金像獎最佳新人獎；但係戲中有大量床戲而且尺度太激，搞到大台嬲豬，將佢放逐咗幾個月，好彩最後都可以返馬家「一家團聚」咋。<br> <br>第三個要數由林師傑飾演嘅「木偶哥」，睇過《愛．回家》邊個唔識木偶哥呀？林師傑戲裏戲外都係音樂人，先後為劇集創作多首歌曲：《騙徒》，《小木偶的話》，《逃出地球》，《小天使的話》，《不再說謊》，《木偶歌》。經過千辛萬苦終於同湯洛雯飾演嘅李思思一齊。<br> <br>第四個就係湯洛雯喇，劇中飾演李思思，其實佢不嬲有個朵叫「靚湯」，12年港姐出身嘅佢又喺《學是學非》入面做「是非精」，而且仲喺網民心中嘅女神，真係不得了。</p><p>難得生性暴龍哥創科眾籌夢，遭隱世肥報販秒殺！  https://goo.gl/hnEB7D <br> <br>「蘋果VR」App<br>App store下載： https://goo.gl/0kW2cK <br>Google Play下載： https://goo.gl/4K7EHw  </p></body></html>