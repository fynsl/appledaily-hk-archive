<html><header><meta charset="utf-8"><title>不是平頭冠軍嗎？潘頓唔信影輸俾後輩要求即時睇決勝圖！</title></header><body><h1>不是平頭冠軍嗎？潘頓唔信影輸俾後輩<br>要求即時睇決勝圖！</h1><p>見習騎師巫顯東近日枕住贏馬，風頭唔差得過任何大師傅，包括這晚（26日）夥拍苗禮德馬房「睡德福」勝出第六場三班一哩，單Win及組合獨贏A3分別派84及23元。巫顯東連同上周四（20日）晚贏同馬房「旅遊多寶」，連續兩次谷草夜賽為馬主雅芳婷老闆許章榮建功。<br><br>23歲的巫顯東暫時有十磅受讓，形勢相當着數，好似「睡德福」今場初次由佢出賽，僅負107磅全場最輕。結果人馬合作前置跑主動，中段已帶出，末段與「琪麟穎」及「變出美麗」鬥埋一嚿，戰況好激烈，三駒平排衝過終點。<br><br>經過幾分鐘影相後，「睡德福」有運以馬鼻位之微氣走「變出美麗」，今季第九次出賽終於季內首勝，苗禮德連同頭場由祈普敦贏出「大爆發」，卒之成為全晚首位起孖之人。<br><br>第六場冠軍決勝圖，要放到很大才分出勝負，影輸屈居亞軍的「變出美麗」騎師潘頓，賽後要求讓他看清楚決勝圖才宣判賽果，可見潘頓對「變出美麗」影輸感難以置信。<br><br>苗禮德表示很開心「睡德福」影贏，他說自己下個星期前往南非買馬，「旅遊多寶」和「睡德福」等南非馬近期先後取勝，希望可吸引更多馬主買南非馬。苗禮德更賣花讚花香，大讚南非馬價廉物美，亦讚巫顯東依足策騎指示，對人馬表現非常滿意。<br><br>反觀「變出美麗」力拼飲恨做阿二，莎莎老闆郭少明家族「美麗」系馬不幸維持今季谷草不勝，季內「美麗」系11場頭馬俱於沙田贏出。<br><br>第六場三、四名分別為「琪麟穎」及大熱門「鋒芒畢露」，四重彩派一萬七千幾。三T正獎派193萬幾。</p></body></html>