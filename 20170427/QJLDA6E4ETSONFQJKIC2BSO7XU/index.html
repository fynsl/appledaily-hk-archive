<html><header><meta charset="utf-8"><title>魚樂無窮：殼股熱炒順風車 - 唐牛</title></header><body><h1>魚樂無窮：<br>殼股熱炒順風車 - 唐牛</h1><p>港股兩極化情況越來越嚴重，撇除部份ETF外，創52周新高差不多清一色科網股，呢個月大市chok上chok落，如果你冇騰訊控股（700）、舜宇光學（2382）、瑞聲科技（2018）或者IGG（799）在手，呢個月好大機會食白果。<br>又望一望升幅榜，頭位係賣盤股匯思太平洋（8147），單日一度狂升超過一倍，市值由5億爆升至10億銀。睇睇業績，過去三年全部蝕錢，股價在歷史低位橫行一年，夠膽衝入場嘅，一句鐘已經有一倍升幅，認真和味。最大同最細嘅都搵到錢，你話係咪兩極化？<br> 米蘭站（1150）早前宣佈，姚君達辭任主席及執行董事職位，看似小事一樁，但象徵意義極大。無他，姚君達持股已由兩年前高峯期嘅72%，減至最新不足12%，萌生退意並唔係一朝一夕嘅事。<br>米蘭站近五年業績全部見紅，無段好睇，但從殼股角度出發，卻非常吸引︰市值僅3億銀，未及殼價一半，每股NAV達0.319元，與現價相距不遠，意味完全未反映殼價，姚生今次退下火線，係咪賣盤東風？我唔敢講，但近期殼股炒到飛天，米蘭站卻原地踏步，跟勢炒一轉，有一定值博率吧。<br><br>唐牛<br> https://www.facebook.com/tongcow88 <br>本欄逢周二、四刊出</p></body></html>