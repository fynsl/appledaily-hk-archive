<html><header><meta charset="utf-8"><title>隔牆有耳：鍾國斌倡郵輪碼頭catwalk - 李八方</title></header><body><h1>隔牆有耳：<br>鍾國斌倡郵輪碼頭catwalk - 李八方</h1><p>審計署報告日前批評啟德郵輪碼頭啟用4年幾，旺季使用率最高時亦不足四成，碼頭商場舖位有一半空置，要求政府敦促營運商改善。<br>自由黨黨魁鍾國斌原來都好關注事件，佢透露之前過咗三招畀旅遊事務專員朱曼鈴，希望救救郵輪碼頭，包括每逢船期到時，安排香港年輕設計師喺碼頭搞巿集，令外國遊客一落船就買到香港特色產品。<br>第二招則係利用碼頭長期空置嘅長廊做fashion騷，令設計師慳番唔少興建天橋嘅成本。<br>最後一招則係用碼頭長期空置地方搞展覽，佢話諗過今年9月喺郵輪碼頭搞大型座談會，點知碼頭方面索價廿幾萬，貴到佢即時知唔使諗。佢引述之前同朱曼玲提出上述好橋時對方猛話：「正啊！好啊！」點知拖到俾審計報告鬧都未有回應㗎啫。</p></body></html>