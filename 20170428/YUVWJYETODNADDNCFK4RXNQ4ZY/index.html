<html><header><meta charset="utf-8"><title>【馮仁昭四圍超】男友似方力申沈月睇戲　戀情曝光</title></header><body><h1>【馮仁昭四圍超】男友似方力申<br>沈月睇戲　戀情曝光</h1><p>現年48歲嘅邱淑貞（豆斗）99年嫁畀時裝集團I.T掌舵人沈嘉偉，婚後生咗3個寶貝女，15歲大女沈月索爆娛圈，生得同靚媽餅印一樣。亭亭玉立嘅沈月好有潛質加入娛樂圈，佢出親嚟都型格十足，堪稱至索星二代。沈月嘅感情事當然都係焦點，噚日下晝5點幾，着咗外套戴黑色cap帽嘅沈月，一反過往，竟然戴住口罩現身狗仔隊行咇熱點中環ifc，身邊唔見跟得媽咪豆斗，換咗係一個年紀相若、貌似方力申嘅男生，情竇初開嘅沈月終於被影到有仔埋身，戀情曝光。</p><p>商場遊花園</p><p>沈月先入咗超市買嘢，「嫩版方力申」乖乖企門口等，沈月火速買完，出嚟會合男伴。兩人下一站去咗戲院，佢哋同戲院職員傾咗一輪，唔知問路定問場次，平日對鏡頭超級敏感嘅沈月，立即發現自己成為追訪目標，即時同嫩版方力申帶記者喺商場遊花園，沈月醒目借嫩版方力申避鏡頭，男方表現大方，莫非想乘機封沈月盤？沈月孖住嫩版方力申撇唔甩記者，最後折返戲院取票，再匆匆入咗戲院，隔咗5分鐘左右，戲院職員話佢哋走咗。自細俾記者追訪慣嘅沈月，突然咁鬼祟避傳媒，唔通瞞住媽咪去拍拖？<br>撰文：馮仁昭</p><p>難得生性暴龍哥創科眾籌夢，遭隱世肥報販秒殺！  https://goo.gl/hnEB7D <br> <br>「蘋果VR」App<br>App store下載： https://goo.gl/0kW2cK <br>Google Play下載： https://goo.gl/4K7EHw  </p></body></html>