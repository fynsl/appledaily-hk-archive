<html><header><meta charset="utf-8"><title>加拿大出巡會親友鍾嘉欣緊張湊女　嘆上海菜</title></header><body><h1>加拿大出巡會親友<br>鍾嘉欣緊張湊女　嘆上海菜</h1><p>【爆相爆片】剛度過33歲生日的鍾嘉欣，去年為脊醫老公Jeremy誕下囡囡Kelly後，一直香港、加拿大兩邊走，回港出席活動賺奶粉錢。擺明廿四孝母親的嘉欣，日前在溫哥華帶着囡囡出巡與親友嘆上海菜。由於當地天氣仍然寒冷，身穿羽絨的嘉欣，時不時輕握女兒小手，確保囡囡不會着涼，非常緊張。</p><p>於04年參選華姐入行的鍾嘉欣，去年2月宣佈在加拿大溫哥華嫁脊骨醫生Jeremy Leung，並選擇在當地定居。囡囡Kelly去年8月出世，Kelly樣貌精靈可愛，出世時十足十老公的翻版，現時約8個月大的Kelly，五官已漸漸有母親的美人胚子。<br>初為人母的嘉欣享受湊女之樂的同時，待女兒滿三個月大後，便開始加拿大、香港兩邊走出席活動及宣傳，除可以保持知名度外，亦方便她日後復出娛樂圈，同時又可為女兒的奶粉錢及教育基金籌謀。至近月囡囡已可以搭飛機，故嘉欣近幾次快閃返港出席活動時，都有帶Kelly同行，順道帶囡囡返港跟好姊妹及朋友見面，嘉欣更在Instagram貼愛女的照片，分享為人母的喜悅。</p><p>輕握囡囡手</p><p>日前本報讀者高先生透過「爆相爆片」表示在當地時間上周六，於溫哥華見到鍾嘉欣帶着囡囡跟幾名親友飯敍。高先生透露：「佢哋一行人去到當地一間出名嘅上海餐館食晏，食完晏之後，素顏戴住眼鏡嘅嘉欣先行行出餐館，然後就將囡囡放喺紅色嘅BB車上。」<br>雖然已是4月時值春天季節，不過溫哥華天氣仍然寒冷，身為母親的鍾嘉欣仍要身穿一件白色羽絨禦寒，她擔心囡囡不夠暖，不時見她在街上踎低輕摸囡囡小手。當吹起一陣風時，她又急忙拉起嬰兒車的車冚，緊張得來盡顯母愛。據高先生指當日同行親友中，不見嘉欣老公Jeremy的身影，當眾人齊集後，他們行過對面馬路的停車場，之後便取車離開。</p><p>計劃追多個</p><p>作為新手媽媽的鍾嘉欣，曾經在訪問中講過，等到囡囡一歲半時，就會計劃追多個小朋友，因為第一次做人母的感覺非常良好，嘉欣說：「Kelly係超級、超級乖，唔扭計、唔喊，除咗夜晚瞓前喊3、4分鐘，跟住自己就瞓，瞓8、10個鐘就起身，擺佢喺度畀啲公仔佢，佢就會自己玩餐飽。」既然湊得開心又舒服，年紀尚輕的嘉欣當然希望追多個，不過等她復出的粉絲就要多等一陣子。<br>採訪：王梓嫚<br><br>難得生性暴龍哥創科眾籌夢，遭隱世肥報販秒殺！  https://goo.gl/hnEB7D <br><br>「蘋果VR」App<br>App store下載： https://goo.gl/0kW2cK <br>Google Play下載： https://goo.gl/4K7EHw </p></body></html>