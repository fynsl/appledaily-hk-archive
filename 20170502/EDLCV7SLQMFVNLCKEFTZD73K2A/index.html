<html><header><meta charset="utf-8"><title>中環在線：神奇小子無目標買樓 - 李華華</title></header><body><h1>中環在線：神奇小子無目標買樓 - 李華華</h1><p>正當唔少年輕人視上車為人生目標，香港「神奇小子」曹星如（Rex）就到今日都仍然未買樓上車，更加講明冇一個置業時間表，同時下年輕人「有樓就等於成功」明顯有唔同睇法。<br>Rex噚日出席四叔李兆基旗下恒地（012）西營盤新樓盤翰林峰記者會，幫項目造勢，輕易成為全場焦點。記者會邀得拳王到場，佢當然即場試用會所嘅多功能健身系統，示範引體上升、拉橡筋帶同玩健身繩，全場歡呼聲四起。<br>玩健身器材對Rex嚟講當然駕輕就熟，但同一班財經記者傾偈，拳王就好似有啲怕醜，似乎唔係幾習慣同人講買樓經㖭呀。</p><p>住港島樓租貴</p><p>年近30歲已婚嘅Rex直言，自己仍然未買樓，同太太喺港島區租樓住，問到租金貴唔貴，他直言「少少喇」，現階段努力儲緊錢，儲夠錢就會買樓，但冇定目標幾時要買到，更加唔會定目標話，連勝幾多場拳賽就入市。<br>好明顯，Rex絕對冇將買樓定為佢人生最重要嘅目標，頂多只係佢人生其中一樣會做嘅事。<br>至於理想家居有乜條件，佢嘅答案好簡單，就係「最緊要舒適」，仲有交通方便，如果有健身器材就最好喇，佢地點考慮喺港島或市區。<br><br>李華華<br>mailto:LiWaWa@AppleDaily.com</p></body></html>