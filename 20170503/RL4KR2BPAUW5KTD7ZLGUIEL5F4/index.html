<html><header><meta charset="utf-8"><title>財女手筆：300萬港島豪宅之夢 - Melody</title></header><body><h1>財女手筆：<br>300萬港島豪宅之夢 - Melody</h1><p>「咯咯咯咯咯咯咯咯咯」被嘈醒的Aaron半夢半醒，扭頭看一下床頭櫃的iPhone 7，凌晨5點半，「黐線，樓上邊個阿婆、師奶又一朝早剁豬肉？」<br>「咯咯咯咯咯咯咯咯咯」樓上繼續傳嚟下下清脆又有節奏嘅剁砧板聲，好明顯係將砧板放係地下剁。Aaron心入面媽媽聲，問候完樓上祖宗十八代，轉個靚身抱住女友繼續瞓。<br>Aaron新屋入伙，噚晚一班死黨上嚟House warming，打牌、食飯、打PS4，玩到兩點幾，都懶得理有冇人投訴，平時上下左右單位半夜麻雀聲都唔少。Aaron用破天荒至抵價300幾萬，買到407呎港島單位，呎價7千幾，再用55萬豪裝間屋，未計稅埋單連400萬都未夠，已經將間屋打造成個現代簡約式行宮咁，Aaron真心覺得抵到爛。<br><br>噚晚Friday gathering，成班死黨個個三張幾，會計師、銀行友又點，唔少結咗婚，個個做生做死，都未必買到層樓，Aaron以超筍價買到間「豪宅」，噚晚全場，嘴角都不自覺掛起一絲勝利嘅笑容，人生應當如此。<br>「咯咯咯咯咯咯咯咯咯」剁肉聲將Aaron思緒震返嚟現實。樓上師奶無論星期一至日，都係好勤力咁煮餸，仲要放砧板係地下用盡力剁剁剁，夜晚12點宵夜定朝早5點天未光，風雨不改。終於，樓上煩到喊嘅肉餅、蒜蓉同唔知咩，終於剁完，終於，Aaron有得瞓返。<br>點知訓多三個鐘，樓上傳出震耳欲聾嘅電鑽聲，原來樓上開始裝修，女友瞓係Aaron隔離，終於頂唔順爬起身，睇吓鬧鐘，朝早8點半，「冇病呀，地板剁豬肉都算，星期六朝早裝修?!」<br>Aaron抱住女友：「上星期六已經係咁，你冇嚟瞓先唔知啫，乖，瞓啦！」戴個耳筒開行個音樂，進入虛空嘅世界，想抱住BB豬想再瞓，點知女友一個翻身落床刷牙換衫拎手袋，準備走人。<br>Aaron即刻大叫，奈何仲然細聲過樓上電鑽聲：「做咩呀你，你屋企樓上都裝修呀，返去訓都一樣啫！」<br>樓上繼續狂鑽，女友冇得訓美容覺嬲爆，爆seed秒殺Aaron：「我屋企係私樓，星期六唔畀裝修㗎，連隔離地盤起樓、起商場打緊樁，星期六朝早都要11點後先批准開工囉，發展商都冇情講呀。」仲要加多句「都叫你唔好用300萬買公屋㗎啦」，可惜嘈音太勁，仲死係床嘅Aaron完全聽唔到。<br>（上集．待續）<br><br>延伸閱讀：華貴邨綠表呎價7,862元 全港最貴<br> http://bit.ly/2pCKJJR <br><br>Melody<br> http://www.facebook.com/whichroad <br>本欄逢周三刊出</p></body></html>