<html><header><meta charset="utf-8"><title>前日在港再影婚照孫耀威：已同Macy註冊結婚</title></header><body><h1>前日在港再影婚照<br>孫耀威：已同Macy註冊結婚</h1><p>歌手孫耀威昨日藉着舉行加盟星娛樂的記者會，即場宣佈與拍拖8年的陳美詩（Macy）走到人生另一階段：「我要宣佈一件人生重要嘅事，就係日前已經同Macy喺美國註冊結婚。」其實上月本報已率先踢爆兩人飛到澳洲影婚照，前日二人再在港補拍結婚相。孫耀威自爆3年前在瑞士包起一間甜品店求婚，結束「冇腳嘅雀仔」的生活。</p><p>現年44歲的孫耀威昨日在尖沙嘴舉行加盟星娛樂主題為It's My Day的記者會，他宣佈與拍拖8年、36歲的女友陳美詩已在美國註冊結婚：「今日係一個重要嘅日子，我要宣佈一件人生重要嘅事，就係日前已經同Macy喺美國註冊結婚，但我哋都係Christian（基督徒），所以會再喺香港行禮，但確實日子未定。」他又感謝Macy無論順境逆境，一直在他身邊，所以決定送這首歌《It's My Day》給她。</p><p>「質量好」期待生B</p><p>其後大會推出一個結婚蛋糕，上面有Macy披住頭紗的樣，孫耀威揭起頭紗錫「新娘子」。對於生BB計劃，他說：「都想嘅，自己做晒檢查，仲係好OK囉！估唔到咁忙，質量都仲好好，Macy嘅應該都OK嘅。第一步做好老公本份，下一步係想有下一代，希望可以生多啲。」<br>孫耀威受訪時堅拒透露註冊日期，只說「都已經有一段時間」，提到在洛杉磯註冊過程，他自言是人生中最緊張的時刻：「緊張到連結婚戒指都唔記得帶，去到現場一路宣誓，緊張到全程耷低晒頭，唔敢周圍望。」他自爆3年前求婚原因：「由出道一路都係周圍飄泊，成日都好似一隻冇腳嘅雀仔咁，幾年前自己好唔開心，好想有條根。所以去咗瑞士，妹妹住嗰度，扮去旅行，當地有一間甜品舖係Macy好鍾意，去到包起成間舖頭向佢求婚。」他笑言想到要辦婚禮就好疲倦，但希望在今年內完成，地點仍未決定。</p><p>Macy笑老公大頭蝦</p><p>榮升人妻的Macy昨日透過WhatsApp回覆本報：「多謝你哋祝福，註冊就係開心事嚟，都係我哋兩個人生好有紀念一日，嗰日佢好搞笑好大頭蝦，唔記得帶戒指。亦都心情好緊張好驚，整體都係好開心、好浪漫嘅。」<br>其實上月本報已率先踢爆孫耀威與Macy到澳洲墨爾本大洋路拍攝婚照，當時他們仍否認結婚。前日上午11時，二人再被影到在北角影樓拍婚紗相，當時孫耀威帶着愛犬，同行3名助手負責拿禮服。見穿上禮服的孫耀威在窗邊指手劃腳頗為緊張，而Macy換上婚紗後就自顧整理裝扮。兩人影到近下午5時半才離開，助手先拖篋落樓，孫耀威與Macy隨後步出，之後駕車到銅鑼灣一加油站，再駛回陽明山莊停車場。<br>採訪：馬建華、陳俊強<br>攝影：梁繼光、朱志聰</p></body></html>