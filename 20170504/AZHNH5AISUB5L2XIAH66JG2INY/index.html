<html><header><meta charset="utf-8"><title>反陳美齡全因妒忌 - 鄧達智</title></header><body><h1>反陳美齡全因妒忌 - 鄧達智</h1><p>喜聞報道：陳美齡姐姐可能出任香港教育局局長。<br>人在西班牙一直向西走路，甫聽到，簡直拍掌三聲，歡迎之至。你以為我刻薄講反話？就算陶傑寫「歡迎」，怕估都係假，純反話。在下講支持絕對真確，暫且放下行路話題，放大家一天假；全因讀着對此可能空穴來風消息眾專家撰文鬧得不亦樂乎，只怕吵鬧過龍，失去Agnes姐姐回歸做局長的可能性。<br>龍應台當年也當台灣文化長官，大家似乎隔岸支持叫好得很啊？<br>陳美齡當教育局局長的消息如若真確，大大的好，起碼程度大家認識她，兒女將來是否一條龍定係一條蟲，除了自資三、五、七個家庭教師補習（家庭教育在香港比較欠奉），教育局長係邊位、施政內容、對學生正面影響成績水平收貨與否？全部零資料，除非什麼醜聞見報出鏡，一般父母才得知個衰公或衰婆姓什名誰乜嘢尊容，但將家中子女押了出去任由魚肉；不用多、五年夠好未？<br>五年？一任特首囉，點止一頭煙？七頭不單止、簡直千千聲煙到焗Q死你，仲唔使賠命！<br>陳博士美齡，有名、有樣、有歷史、有成績、名正言順史丹福大學博士，更有實踐成績；三名兒子貨真價實如假包換全皆名校畢業生。這樣一張成績單，相信港媽港爸們由心笑出口：呢個教育局長啊，識教，讚一聲唔夠，仲要三聲。<br>跟那些只識圈地、劏房、貪大屋的乜長物長相比，明顯睇得、也可能打得，交囝囡畀佢教，實至名歸，起碼一條龍直上國際名校絕對有可能！<br>也有專欄作家扭盡六壬數盡陳美齡當教育局局長的不是，理由一條：妒忌……唔抵得！<br>名校瑪利諾修女書院高材生，十四歲抱着木結他唱着Joni Mitchell名曲The Circle Game轉啊轉，由香港的電視台唱到日本，由邵氏電影唱到「紅白大賽」，讀書未停過，全部名校，一直讀到嫁人、產子而不息，那份對教育的專注令到當年不少傳統日本人不以為然，指責搞壞風氣：女人嫁人，將自己退而求次之，做男人附屬品生兒育女便好，還出國留學、著書、上電視台分享教育子女心得？隨時教壞日本女性，搞砸傳統。<br>這樣一個優越條件的教育局局長在香港？簡直綽綽有餘，你們還嫌什麼？<br>嫌人家命好，從富裕家境開始，一直好上去？妒忌！妒忌！全因妒忌！<br>唔抵得，本來共產黨以來中國人特性；沒辦法，回歸即是回歸，香港人一樣被同化。</p></body></html>