<html><header><meta charset="utf-8"><title>引發心絞痛樂天治病姚瑩瑩頸椎移位　苦撐企搭港鐵</title></header><body><h1>引發心絞痛樂天治病<br>姚瑩瑩頸椎移位　苦撐企搭港鐵</h1><p>【爆相爆片】姚瑩瑩於11年與男友未婚產子，婚姻狀況一直成謎，要趕劇又要專心湊仔的她，近月更飽受頸椎移位引致心絞痛等痛症，要戴上頸箍保護，雖然她尋求骨醫治理，但日前有讀者目擊她與友人逼港鐵時一臉愁容，在車廂內挨着的她閉目養神休息，病情似乎仍受困擾。</p><p>現年45歲的姚瑩瑩91年參加新加坡小姐奪冠，之後來港發展，在無綫效力21年，角色由索女演到大媽，雖然星途未有突破，但絕對是稱職的「綠葉王」。近年她大多於處境劇飾演優雅的高級人員及富家女角色，直至近日播映中的《全職沒女》，飾演陳松伶家姐「羅麗芝」，一改慣常扮演男人婆，經常咬住牙籤嘴藐藐，舉止粗魯反而更搶戲，被網民讚她演技有突破。</p><p>死撐趕兩劇</p><p>現實生活中的姚瑩瑩，除了拍劇外，亦要專心照顧約6歲的囝囝Evan，時間非常忙碌，日前讀者周小姐透過「爆相爆片」目擊姚瑩瑩與一名女友人逼港鐵，上星期五約晚上10時許，戴住口罩的她一身樸素打扮現身港鐵車廂，未見其兒子同行。姚瑩瑩全程皺晒眉與女友人傾偈，周小姐表示：「姚瑩瑩喺金鐘上車，搭去九龍方向，佢生得幾高大，加上戴住口罩，所以一眼就認得。佢同朋友傾偈時個樣都好愁，起初佢係拎住手柄，後來見有得挨，佢就即刻閉目養神。」<br>短短車程，姚瑩瑩一直皺眉露出愁容，據悉她最近飽受頸椎移位困擾，由於壓住神經，更引致心絞痛，經常出現作嘔情況，身體更有水腫，雙腳腫得穿不下劇組提供的鞋而不連戲。身體狀況麻麻的她更患上支氣管炎，惟有頂硬上拍兩套劇趕工，日前她在facebook貼上戴住頸箍的相「報平安」，她表示：「大家唔使擔心，骨科醫生已幫我定番好軟骨組織位置，但現在唔可以彎曲或拎重物。叫我暫時不可以低頭，你哋話可唔可能呢？買咗書架睇劇本，應該會冇事！」<br>姚瑩瑩積極面對病情，前日她接受傳媒訪問時，開心提到在《沒女》演出受讚賞：「算係一個突破，監製睇得我太多高貴優雅，佢想要啲新嘢。監製想製造一個唔同嘅姚瑩瑩，唔想成日都係有錢人，我就盡量配合。」<br>採訪：嵐山、鍾國仁</p><p>醫生話：低頭族易有頸患</p><p>姚瑩瑩頸椎移位出現心絞痛，方玉輝醫生接受本報查詢時表示，如脊椎移位出現此症狀較常見，但頸椎移位很多時反而會影響手部：「如果覺得心絞痛，好大可能係因為低頭時壓住神經，或者出現炎症。」<br>方醫生表示如果是意外引致頸椎移位，醫治期可能較短，但長期病患則要花上更多時間治療。至於為何會出現頸椎移位，方醫生指成因很多，但低頭族較易出現此問題。</p></body></html>