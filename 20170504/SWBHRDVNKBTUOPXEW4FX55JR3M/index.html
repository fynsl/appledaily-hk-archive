<html><header><meta charset="utf-8"><title>【鬼古港漫】經典《怪異集》改編網劇　頭炮講整容</title></header><body><h1>【鬼古港漫】經典《怪異集》改編網劇　頭炮講整容</h1><p>八十年代，有本令到細路又要驚又要睇嘅港漫──《怪異集》。事隔多年，擁有呢部漫畫版權的文化傳信決定將佢由2D變成3D，改編為真人網絡劇集，預計七月於YouTube播放。</p><p>想當年，由漢民創作的雙周漫畫《怪異集》銷量極高，東南亞咁遠都有粉絲。驚慄嘢一向有捧場客，《怪異集》網劇監製潘一勤表示：「一直希望可以活化呢啲漫畫，策劃咗好耐，頭炮係〈恐怖整容〉單元，依家流行整容，一街都係Angelababy，個個一樣樣。當年個古仔想法已經好超前，我哋甚至唔需要太大改動就可以套入現今社會。呢個單元會分為三集，每集30分鐘。」</p><p>佢哋早前公開招募演員，不過要搵到個女主角似整過容都唔易。「最想搵到似大陸網紅嗰種眼大大面尖尖嘅樣，來試鏡的都有合心水嘅女仔，當然我哋會請化妝師幫佢化妝，令佢真係似整過容。」唔搵有知名度演員擔正，佢解釋係想畀多啲機會新人，而幕後製作團隊也有很多生力軍。「我哋請咗資深電影電視編劇郭偉鐘，而導演就係浸會大學電影學院畢業生。新人比較有熱誠同埋創意。」另一編劇林鏗補充：「新舊衝擊，我哋覺得係好事。編劇可能比較老派，同導演會有爭拗，但大家會討論會妥協，拍出來好新鮮，絕對唔似傳統劇集。」<br>劇集有個靈魂人物，每集都會出現，佢係陳啟泰。林鏗說：「《怪異集》每個單元故事都有深刻嘅訊息，希望觀眾看完會反思。就好似美劇《The Walking Dead》咁，佢除咗好睇，其實仲有好深層嘅意思。日本的《世界奇妙物語》都會有位神秘人作開場，我哋覺得搵演出過《我和殭屍有個約會》嘅陳啟泰為網劇帶出每集訊息好適合。」<br>佢哋強調希望活化呢套有三十幾年歷史嘅漫畫，之但係會睇網劇嘅年輕人對呢部漫畫無回憶，唔怕無收視嗎？林鏗說：「《怪異集》1995年停刊，大部份年輕人的確都無接觸過。但係懸疑驚慄題材從來無被淘汏，乜嘢年代都有人鍾意睇鬼古，佢哋一樣可以當新嘢睇。改編可以令大家重新認識《怪異集》！」<br><br>記者：葉青霞  <br>攝影：徐振國<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>