<html><header><meta charset="utf-8"><title>【動畫】周董犯妨害公務罪？央視讚知錯能改為優質偶像</title></header><body><h1>【動畫】周董犯妨害公務罪？<br>央視讚知錯能改為優質偶像</h1><p>周杰倫（周董）日前喺西安舉行「地表最強周杰倫世界巡迴演唱會」期間鬧爆現場保安單嘢，有人話周董巧man，有人笑佢好__，咁，總之就係……現場環境嘅錯。<br> <br>之後嘅事態發展，大家應該仲記得，包括拍道歉啦，又喺微博向該名保安道歉：「我為這位歌迷感到心疼而說了衝動的話，我對這位辛苦的工作人員說聲抱歉，不是有心的，對於維護演唱會秩序的安保人員我衷心的感謝！」又親自到演唱會保安指揮部，向保安指揮部主管鄭重道歉。<br> <br>嗰種誠懇，嗰種後悔，嗰種自責，真係應該列入教科書裡面，以後教小朋友做錯事要勇於認錯，可以用周董呢個活生生教材。<br> <br>周董用盡各種方式謝罪道歉，唔止大陸網民收貨，大陸官媒央視新聞呀，都關注呢件事，先直斥周董，再讚佢知錯能改：「說重話不應該，情緒表達也沒有在了解事實的情況下。但是之後馬上通過文字和視頻道歉，這是優質偶像之舉。優質偶像不是說永遠不犯錯，而是能及時道歉。」<br> <br>唔止咁，大前日，有大陸傳媒話事發當日遭保安丟燈牌嘅女fans，稱還原事件真相。佢喺網上貼文話，事發嗰陣係點歌環節，當時佢唔係傳聞中企喺凳上面，而係雙腳貼地嘅，距離護欄兩至3米。嗰陣個個fans都想周董見到自己，而保安見秩序混亂，就搶咗身邊歌迷同當事人嘅燈牌，掉咗落地。就係呢個moment俾周董見到。<br> <br>當事人聲稱，周董當時出口告知該名保安歸還燈牌，但保安同工作人員都背對舞台，唔知周董講緊佢。之後周董再開咪，保安人員轉身望上台，但仍未歸還燈牌。最後周董怒吼：「你給我滾出去，唉，我在跟你講話你有沒有聽到？你給我滾出去！」<br> <br>自認係當事人嘅呢位歌迷表示，好激動偶像能夠咁維護自己，但更擔心佢因為這件事惹麻煩上身，所以想公開解釋誤會，並對保安道歉：「舉着燈牌也是想被偶像注意到，沒想到這會影響現場秩序，造成不良影響；在此深表歉意。五一假期你們加班加點，也是為了我們歌迷有一個良好的安全的現場觀演環境在此我誠摯的表達我的歉意，對不起！」<br> <br>此外，一個名為「一個有點理想的記者」嘅微博，連日狙擊周董，包括指其在場館嗌依法執法的警員「滾出去」，「這百分百涉嫌妨害公務罪」，又稱：「如果中國是法治國家，理應給予周杰倫依法處罰，否則更會讓人家瞧不起大陸的法律。」</p></body></html>