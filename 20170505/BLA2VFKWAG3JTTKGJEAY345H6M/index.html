<html><header><meta charset="utf-8"><title>新秀贏黎明欠運退娛圈失婚文佩玲冇拖拍「個女反對」</title></header><body><h1>新秀贏黎明欠運退娛圈<br>失婚文佩玲冇拖拍「個女反對」</h1><p>【《蘋果》專訪】文佩玲（文文）86年參加第五屆新秀入行，92年退出娛圈，做過保險，現職水機直銷。她99年結婚，3年後跟丈夫離婚，二人育有一女Jasmine，轉眼已經17歲。當年文文在第五屆新秀歌唱大賽，擊敗黎明、許志安奪冠，簽約華星，不過星途一般，53歲文佩玲日前接受本報專訪，重提舊事：「其實好多個都係咁樣，唔係淨係我，我覺得唔一定考第一，星途就係好，每個人嘅際遇都唔一樣，冇得唔甘心，自己嘅性格都可能有啲關係，我唔鍾意埋堆，我回想番，機會係好多，只不過未遇到一首好正嘅歌，其實我喺華星時，已經錄好一隻碟，但最終都冇出到，到𠵱家都唔知乜原因，我覺得係有少少可惜，因為有幾首歌係幾好聽。」</p><p>同台灣仔拍拖4年</p><p>當年文文分別跟梁朝偉和杜德偉合唱過《留我枕邊》及《愛全為你》：「哎呀，諗番起都驚，我唱《留我枕邊》唱到好尖，但原來好多人都鍾意，好奇怪，佢（梁朝偉）好靜，幾cool，當時錄音係各自錄。」<br>離婚後，文文母兼父職，而女兒Jasmine一直抗拒她拍拖，她說：「冇呀，好dry，其實有拍過拖，但維持咗幾年就冇一齊，因為個女反對，當時佢10歲，佢覺得我唔可以有男人，佢喊囉，我都唔知點算，於是我哋坐低傾。」<br>文文續說：「我同佢講，如果要我揀，我一定會揀你先，我問佢如果有個uncle錫你唔好咩？佢諗咗好耐，然後就話唔係唔好，但驚冇咗媽咪，我話我都想有個人係錫我同錫你，但係如果你唔鍾意，我都會揀你先，我會以你為先，同埋我最愛嘅係你，冇人可以取代你嘅地位。個女開始好啲，𠵱家大咗更加唔會理我，後來我同一個台灣男仔拍拖，可能異地戀好難維繫，拍咗4年就冇咗。」<br>文文現在跟女兒的關係像朋友一樣，無所不談，還一齊追韓星，她說：「我哋鍾意SHINee，5月嚟香港，會買飛睇，前年一齊睇SHINee，第一次見我個女咁癲，好enjoy好開心，佢企起身大嗌，我做唔出，只係拍手掌。」<br>採訪：黃曉妍<br>攝影：陳慧安<br>場地提供：Harlan's of The ONE </p></body></html>