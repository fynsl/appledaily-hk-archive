<html><header><meta charset="utf-8"><title>大台盛產藝人情侶鄭嘉穎陳凱琳相距22年組父女戀</title></header><body><h1>大台盛產藝人情侶<br>鄭嘉穎陳凱琳相距22年組父女戀</h1><p>藝人喺無綫拍劇，一拍通常三個月起跳，男女藝員喺一個固定環境，再加短時間密集式見面，容易戲假情真，發生真感情，所以大台近年就盛產咗多對情侶藝人。<br><br>今年47歲鄭嘉穎同細22歲嘅陳凱琳(Grace)，兩年前合作拍無綫劇《殭》高調拍拖，父女戀原本一直唔俾人睇好，不過無驚無險，二人拍足兩年依然甜蜜如軟糖。楊明同莊思明因拍《愛‧回家》撻着，拍拖以來莊思明不時會喺IG貼合照放閃，雙方見咗家長之餘，入行18年嘅楊明，事業亦順風順水，近日終嘗做男一滋味，思明仲俾人讚佢旺夫。<br><br>鄭俊弘上個月被爆背未婚妻偷嗒何雁詩，兩人由最初死口唔認拍拖，何雁詩更堅稱大家只係普通朋友，直至拖手斷正短片曝光，「雁鄭」終於承認戀情，被網民封為賤男嘅鄭俊弘，就解釋講大話只係想保護其他人。<br><br>同樣因為拍大台劇《愛‧回家》嘅張振朗同陳芷尤，由高登仔到師奶fans都認得佢哋，而佢哋拍拖兼同居，亦唔係秘密。不過，由於張振朗正受大台力捧，上位在即，搞到每次出街拍拖，兩個人好似打遊擊咁，唔見得光。</p></body></html>