<html><header><meta charset="utf-8"><title>鄭秀文探Kay　抱B女現母愛</title></header><body><h1>鄭秀文探Kay　抱B女現母愛</h1><p>謝安琪3月為張繼聰誕下小公主張靖（Karina），產後專心湊女兼調理身體，賺錢重擔由老公張繼聰全權負責。前日雷頌德（Mark）太太梁家玉和鄭秀文（Sammi）結伴到訪張家。Kay昨日回覆本報，指Sammi和Mark嫂探她和小公主：「係呀，Sammi好好呀，其實佢喺我陀BB期間都有好多鼓勵呀，成日send啲love love 畀我，佢份人好sweet好warm㗎！同埋Mark嫂啦，因為佢係我嘅鄰居啦，佢好好人。」</p><p>試繃帶綁骨法</p><p>Kay提起小公主特別開心，她自言產後冇減肥，但就去試新療法：「因為陀BB嘅時候，啲骨會開咗，所以我冇減肥，但就試吓將啲骨綁番埋一齊，係一種好天然嘅方法，用啲繃帶綁住，好似腰封咁，咁我就覺得好好，復原得好好囉！」<br>張繼聰回應本報時，指不覺太太肥：「生完BB，坐月時最重要係健康囉！所以身形嘅嘢好有彈性㗎啫。我都提倡所有媽媽，生BB前後都以健康為主，唔好一定要好瘦呀，要快減肥呀！影響健康更加唔好。」</p></body></html>