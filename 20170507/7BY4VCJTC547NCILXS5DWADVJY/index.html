<html><header><meta charset="utf-8"><title>啟發創意　家長：好過玩iPad</title></header><body><h1>啟發創意　家長：好過玩iPad</h1><p>【本報訊】位於牛棚藝術村的土炮遊樂場昨開幕，不少一家大細到場「玩轉土炮城」，家長皆指寧帶小孩見識連鎖店外的原創土炮玩意，好過在冷氣房內玩iPad。7歲的穎鋒說土炮遊樂場好玩過打機，「我覺得出嚟玩開心啲」，穎鋒的媽媽正是此計劃的其中一名設計師，穎鋒的爸爸指，在土炮遊樂場學到書本上沒有的知識，小孩可自己製作玩具，而非只懂購買，是難能可貴。<br></p><p>今起至下月9日開放
</p><p>鄭太帶一對6歲及3歲的子女到場玩土炮玩具，「我想帶佢哋嚟睇吓，玩具唔係全部都由玩具店買，好多材料都可以整成玩具，想畀佢哋睇吓，玩具可以自己創作」，鄭太表示甚少讓小孩玩電子產品，認為會影響小孩的專注力。<br>銘健帶一對侄子到場見識沒有電子產品的遊樂場，「現在小朋友一面倒只接觸電子產品，見識呢啲玩意係好事，就算其實佢哋鍾意iPad多啲都唔緊要，起碼知道呢啲都好玩」。<br>有興趣遊玩人士，可由即日起至下月9日，前往牛棚藝術村12號單位（土瓜灣馬頭角道63號），開放時間為逢星期二至五下午2時至7時，星期六、日及公眾假期上午11時至下午7時。<br>■記者梁佩珊</p></body></html>