<html><header><meta charset="utf-8"><title>【蘋果VR】【隱世過菠蘿山！】快消失的「小夏威夷瀑布」</title></header><body><h1>【蘋果VR】【隱世過菠蘿山！】<br>快消失的「小夏威夷瀑布」</h1><p>有咩可以一次過滿足晒「影呃like」﹑「呼吸新鮮空氣」同埋「做運動」呢三個願望？當然係去郊遊，親親大自然啦！將軍澳就有個既隱世又邪惡嘅瀑布—「小夏威夷瀑布」，大家唔好畀個名嚇親，只要搭港鐵就可以去到「小夏威夷」㗎喇！想360°感受一吓「小夏威夷瀑布」嘅磅礡氣勢？<br><br>只要點擊以下《蘋果VR》網址： http://bit.ly/2qLBLas </p><p>「小夏威夷瀑布」之所以有呢個名，因為二十世紀初期，一位旅居香港嘅加拿大籍商人喺度開設麵粉廠，期後麵粉廠執笠；有人就將嗰度嘅儲水池改建為「小夏威夷泳場」。所以呢度就順利成章叫「小夏威夷徑」，而個瀑布就叫「小夏威夷瀑布」喇。<br><br>雖然「小夏威夷徑」嘅難度只係一粒星，不過梯級都比較跣，各位hike girl唔好踢拖喇！另外提提大家，除咗做足防曬措施之外，防蚊都非常重要。事關嗰度嘅蚊十分狼死，小記當日已經着住長褲，但都畀惡蚊咬咗超過十啖，所以千祈唔好齋着bra top喇！<br><br>此外，大家要好好珍惜「小夏威夷徑」，因為政府打算將將軍澳五幅綠化地帶用嚟起公屋，選址可能包括呢附近。如果落實的話，「小夏威夷徑」就可能要讓路喇。<br><br>最後，醒個貼士畀一眾IG女神！如果怕攰﹑怕曬親﹑怕行到腳粗嘅話，女神們可以直接喺將軍澳村出發，唔洗十分鐘就可以直達「小夏威夷瀑布」，輕輕鬆鬆打個卡㗎喇！<br><br>電腦用戶可選用Google Chrome瀏覽器，以滑鼠或方向鍵上下左右移動，360°欣賞片段。<br><br>手機讀者，可率先下載全新《蘋果VR》程式，立即體驗壹傳媒集團旗下製作之所有360°影片及VR互動資訊：<br>iOS:  http://bit.ly/ADVR_iOS <br>Android:  http://bit.ly/ADVR_Android <br><br>文﹑採：植詠珊(Cathy)<br>剪﹑攝﹑導：Kaman </p></body></html>