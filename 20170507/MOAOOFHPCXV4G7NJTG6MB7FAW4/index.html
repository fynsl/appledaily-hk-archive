<html><header><meta charset="utf-8"><title>陸詩韻晒Bra做生招牌陳倩揚專攻媽咪賣天然用品</title></header><body><h1>陸詩韻晒Bra做生招牌<br>陳倩揚專攻媽咪賣天然用品</h1><p>離開大台嘅葉翠翠，除咗幫老公生咗個乖仔外，仲喺網上做埋KOL同代購，但佢最近就惹上咗麻煩，原來仲有唔少藝人都有做網上生意，一來可以開拓多一個收入來源，二來可借助自己名氣而幫助生意。<br> <br>石天欣<br>嫁咗去美國嘅天欣，唔駛成日拍埋啲「被強姦」戲之外，除咗做人妻專心照顧老公仔之外，佢就不時拍片放上youtube娛樂下大家外，佢仲會做吓代購生意，每日起身要忙回覆客人短訊，執貨搬貨一腳踢，做咗犀利人妻。<br> <br>李思欣<br>離開無綫嘅李思欣，除咗搞飲食生意外，仲投資咗網上嘅珠寶生意，去年佢仲做埋生招牌，影咗一輯好性感嘅廣告相，仲搵埋老公范振鋒客串㖭！<br> <br>陸詩韻<br>剛回歸大台拍劇嘅陸詩韻，去年以英文名命名Sharon's Workshop搞網上生意，買美容產品同睡衣，之後陸詩韻仲賣埋bra，瞓身咁做埋model影宣傳相。<br> <br>陳倩揚<br>靚媽陳倩揚離開大台後，就開始搞自己嘅網上生意，專門售賣自製嘅天然蚊水、家居清潔用品、防脫髮洗水及花水等，客戶主攻媽咪同小朋友。倩揚媽媽仲同一啲創業媽媽成立咗一個叫「香港地創業媽」，佢仲做埋副主席，點知有會員賣假貨，事後陳倩揚就停止咗嗰個會員合作。(新聞連結： http://bit.ly/2pgjUIv  )</p></body></html>