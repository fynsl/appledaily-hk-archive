<html><header><meta charset="utf-8"><title>搞網購被投訴呃Fans錢翠翠嬲爆：我阻住佢做生意</title></header><body><h1>搞網購被投訴呃Fans錢<br>翠翠嬲爆：我阻住佢做生意</h1><p>上月誕下囝囝的葉翠翠不時在社交網分享扮靚心得，最近更轉做KOL搞網購，上月開帖表示聯絡了廠商，可幫fans以折扣價訂購3款護膚神器，本報收到讀者投訴，質疑翠翠欺騙fans的金錢：「葉翠翠幫fans訂貨話冇賺錢，實在太過份，她說的產品大約800元至1,000元，而且不會收任何費用，會免費寄給fans們，包括運費，哪有可能她可以完全免費為fans服務？如果每樣產品，她可以賺到100元至200元，已經賺到笑！」</p><p>有人刻意扭曲</p><p>日前本報向翠翠了解，她表示：「我諗佢係嬲我冇幫佢買，因為嗰件產品真係好受歡迎，自己要照顧囝囝小王子，我冇時間覆到咁多人，又或者係可能我阻住佢做生意，因為我個page成日幫fans攞優惠，可能咁啱係開正佢個範疇。其實都好奇怪，件事又未發生，錢又未收，但又會有人咁樣做，相信佢應該係別有動機。」<br>翠翠覺得有幾點要澄清：「我介紹好好用嘅黑眼圈護膚品，叫fans自己上網買，點知100個買完100個都話買唔啱，產品原來變壞咗冇效，有網店仲用我名義介紹，但其實我根本冇用過，所以自己搵廠商，但廠商話已經冇賣，就算𠵱家好多人話我賺一、二百，好似知道係呢隻，根本其實佢唔知，因為廠商兩年前已經冇賣，同埋我一早講咗連運費，所以啲人刻意扭曲，呢個真係冇辦法。」</p><p>公眾人物要忍</p><p>餘怒未消的翠翠，昨凌晨到早上接連在社交網反擊：「這世界甚麼人都有，只要做好自己就可以了。請大家放心，我不會因一個怪人而影響咗」、「在娛樂圈咁耐，每次只係有人講冇我講，做公眾人物第一件事要學的就是忍！我都係一個普通人，都有父母，都有感受，都只係一個普通媽媽，同你一樣，買嘢想有優惠。」不少fans都留言撐她。<br>採訪：小米</p></body></html>