<html><header><meta charset="utf-8"><title>陳瀅甩拖猷亨後冇着落婷婷被爹哋嫌老催婚</title></header><body><h1>陳瀅甩拖猷亨後冇着落<br>婷婷被爹哋嫌老催婚</h1><p>28歲嘅盛女龍小菌，自從同老外男友分手後，就一直都未有着落，日前佢就約咗前緋聞男友邵子風食點心，一解寂寥。但其實o依家圈中都有唔少同小菌差唔多年紀嘅盛女㗎！<br> <br>今年34歲嘅謝婷婷，緋聞男友多到數唔晒，連舊愛安志杰都生埋女，但佢都未有歸宿。不過，早前婷婷被指密會「鷹眼」謝洛美維拿（Jeremy Renner），佢喺今年2月出席活動時甜笑認見過對方家長，更喺上個月被爹哋謝賢（四哥）喺公開場合話佢：「咁老，仲唔嫁做咩？」，睇嚟盛女之中，佢呢件算係急嘅case喎！<br> <br>另一圈中盛女、今個月生埋日就32歲嘅周秀娜，憑其火辣身材加有腦，早已成為宅男女神，偏偏佢嘅情路唔及演藝路順暢，除咗最為人所知、與髮型師陳偉成（Avis）嘅一段6年情外，先後同羅志祥、方力申、關楚耀及大陸富二代傳緋聞，甚至連韓國綜藝節目《Running Man》嘅金鐘國都on list！不過，娜姐仍未定情歸何處……<br> <br>曾經同過賭王何鴻燊四房公子何猷亨拍拖嘅陳瀅，現年28歲，佢喺前年同猷亨拍拖，更曾獲四太梁安琪盛讚，可惜陳瀅同猷亨喺舊年宣佈分手。陳瀅乃係唔少宅男眼中嘅女神，於14年拍攝《女人俱樂部》時飾演少女版陳慧珊人氣急升，其後喺《四個女仔三個Bar》中演技獲好評，更曾推出大解放寫真集《半透明的舞孃》，令外界眼前一亮。除咗猷亨，陳瀅先後同身家過億嘅衣架大王劉璜之子劉德俊（William）、方力申、大隻仔溫家偉，以及近來合作拍攝劇集《全職沒女》嘅張振朗傳緋聞。<br> <br>同樣係20有8嘅簡淑兒（Jessica），係組合「少女標本」成員之一，自小跟屋企人移居美國生活嘅佢，喺2012年返港參選港姐，其後以「少女標本」身份出道，都唔係叫太有知名度。但Jessica喺舊年演出處境劇《愛‧回家八時入席》中「袁冰冰」一角，憑住甜美笑容而獲網民力捧為「仙氣女神」，人氣急升。雖然有人將佢啲舊相攞嚟同近照相比，指佢有整容之嫌，但Jessica就話係瘦咗同化妝有關，而非加工。更正嘅係，佢出道以嚟，好似真係冇乜緋聞。<br> <br>今年踏入3字頭嘅組合Super Girls成員趙慧珊（Aka），有傳佢同吳業坤有過一段情，Aka仲暗示被對方拋棄及玩弄感情，不過，Aka舊年照樣去紅館捧處男開騷嘅坤哥場，之後到SG開騷時，坤哥亦有現身，但Aka就似避開與對方眼神接觸。</p></body></html>