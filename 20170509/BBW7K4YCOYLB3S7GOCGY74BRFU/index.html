<html><header><meta charset="utf-8"><title>06年港姐曾瑞珊傾盡母愛守護短腸兒</title></header><body><h1>06年港姐曾瑞珊<br>傾盡母愛守護短腸兒</h1><p>【母親節系列之共同抗病】與陳茵媺同屆的06年落選港姐曾瑞珊，跟老公育有兩名子女，日前一家四口到數碼港草地享受家庭樂，4歲半的長子甘珞龍活潑可愛，不過原來他出世不足三日，竟發現患上了「短腸症」！阿珊憶述說：「知道囝囝有事一刻，真係喊到癲咗，喺醫院踢凳，好記得當時媽媽同我講：『邊有小朋友唔食嘢㗎，快啲叫醫生睇啦。』我仲答佢：『唔食嘢唔會死嘅！』偏偏我個仔就係咁嚴重，好怪自己唔及早發現！」</p><p>「小腸切咗八成」</p><p>由於血液未能流到腸，小龍至今接受了五次手術，經歷過嘔血、屙血的折磨，曾瑞珊說：「第一日做完緊急手術，醫生話有機會好啲，但後來發覺唔得，24小時內開肚再切，𠵱家小腸切咗八成，大腸因為功能全失切晒，佢需要接駁喉管到胃部，長期輸營養，左腰就駁咗『造口』排泄。睇佢肥肥白白呃到人，其實佢近年好咗好多，當然佢仲有問題，短腸未駁番，要睇將來情況。」</p><p>一度情緒崩潰</p><p>為了照顧患病的兒子，曾瑞珊身心俱疲，兩年前更因情緒崩潰，跟老公陷離婚危機：「有段時間我好抽離，覺得小朋友唔係我嘅，但我又有責任照顧佢，去到醫院我仲識得笑，因為我知唔可以『冧』。但後來發覺情緒發洩唔到，試過阿仔喊我同佢鬥嗌，又試過打牆，但老公永遠覺得阿仔係最慘，自己係冇資格講，大家觀點與角度拉唔埋，最後我就返外家。」<br>之後曾瑞珊尋求精神科醫生協助，夫妻度過難關，更決定生多個小朋友，她說：「老公最初唔贊成，因為佢好錫阿仔，覺得全副心機應該放晒阿仔度，但有次見到10歲嘅院友姐姐突然走咗，佢父母剩係得一個女，我將自己代入，如果阿仔真係走咗，我諗我絕望過佢！」<br>上月女兒出世，改名融融，曾瑞珊說：「因為想佢做人開開心心，幾時都樂也融融。」<br>採訪：嵐山<br>攝影：仇志德</p></body></html>