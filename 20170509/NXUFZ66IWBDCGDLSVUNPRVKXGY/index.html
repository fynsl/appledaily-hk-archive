<html><header><meta charset="utf-8"><title>大棋局：大兼併時代再來臨 - Mr. Tregunter</title></header><body><h1>大棋局：<br>大兼併時代再來臨 - Mr. Tregunter</h1><p>現在是中國的大兼併時代。海航集團成為德銀第一大股東、高價投香港啟德地皮、買入嘉能可油儲業務一半股權；安邦保險買起曼哈頓華爾道夫酒店、入主紐約美林金融中心大廈、收購韓國東洋人壽；連製造汽車嘅吉利集團亦進軍金融業，有望成為丹麥盛寶銀行第一大股東。近年中國投資海外資產幾乎可以用奪門而出形容，好似只要能衝出去就贏，話之你賣幾錢。上一次出現如此景象，已經係三十年前。<br>鏡頭回到八十年代嘅日本，當時日本正值地產超級狂潮，東京23個區地價夠買起全個美國，係魚子醬撈烏冬嘅時代。日本人有錢到一個地步，三菱買起紐約洛克菲勒中心一半、Sony買起荷李活哥倫比亞電影公司、Panasonic買起美國環球影業。美國人漸漸相信哈佛大學教授傅高義七十年代末已提出的觀點：日本第一。<br><br>但當日本土地價格不滅神話爆破後，遺留下來的係供樓供三代嘅爛債。所謂供樓供三代，係當時日本銀行睇好樓市，批出一百年期按揭，結果日本銀行積存大量爛債，日本公司當初高價買入嘅海外資產有相當部份要斬倉賣番出去。不過，三十年後嘅今日，日本權貴持有嘅海外資產仍然世界第一。截至2015年末，日本持有海外淨資產339兆2,630億日圓。自1991年以來，呢樣嘢日本未試過排第二。<br>用最簡單講法，資產在外、負債在內就係淘空，尤其超級大戶係海外資產債權人，平民散戶係國內負債人，決定咗日本經濟迷失三十年。歷史正在輪迴，還是今次真係唔同？適逢中國處於貨幣改革時期，過去人民幣發行基礎係美元，將來唔想以美元作發行基礎。但當人民幣背後唔係美元時，人哋重信唔信人民幣，呢個人哋係包括自己人。大兼併時代嘅出現，係如日方中，還是由盛轉衰？<br><br>Mr. Tregunter<br>本欄逢周二刊出</p></body></html>