<html><header><meta charset="utf-8"><title>隔牆有耳：「哈哈笑多到上個鼻」撐曾志豪薯片叔出山唱三簧 - 李八方</title></header><body><h1>隔牆有耳：「哈哈笑多到上個鼻」撐曾志豪<br>薯片叔出山唱三簧 - 李八方</h1><p>曾志豪同陳嘉銘趁回歸廿周年炮製「回帶廿年棟篤笑」，嚟緊周六、日喺新光戲院大劇場上演。趁曾俊華仲有叫座力，兩人搵嚟薯片叔喺佢母校喇沙書院拍片宣傳。薯片叔仲以一身劍擊服亮相，同二人唱「三」簧，唔只二創競選金句，仲笑言：「睇多啲新聞，會有好多諗都諗唔到嘅笑話㗎」，唔通係暗寸林鄭笑話無限？</p><p>叫睇多啲新聞搵笑話</p><p>片中薯片叔用番自己競選辦嘅短片模式，先以iPad遮面介紹自己：「我係曾俊華，與其相信一個人，不如相信兩個人。」佢話兩個人嘅棟篤笑好似劍擊咁，如果篤中對方要害，啲「哈哈笑」會多到上個鼻嗰度，呢句分明係抄佢當日寸林鄭「嬲嬲多到上個鼻度」嘅金句。<br>佢仲提醒曾志豪，想度稿要睇多啲新聞，會有好多意想不到嘅笑話，又指：「剃鬚就唔會嘞，睇show呢我就一定會嚟，我個有錢都買唔到嘅公關團隊都買唔到你哋啲飛喎？」嘩，真係瞓身hardsell！棟篤笑門票分200蚊、400蚊兩種，薯片叔仲會做其中一場觀眾，唔知大家有冇緣遇上薯片叔呢？<br><br>李八方</p></body></html>