<html><header><meta charset="utf-8"><title>陳茵媺跑贏同屆港姐3年抱3繼續做港姐之冠</title></header><body><h1>陳茵媺跑贏同屆港姐<br>3年抱3繼續做港姐之冠</h1><p>曾瑞珊係06年落選港姐，同屆冠軍陳茵媺、亞軍呂慧儀及季軍周家蔚都已成為人妻兼做咗媽咪，當中以陳茵媺最生得，三年抱三繼續跑出成為「冠軍」，大仔陳梓燁（Aiden Joshua）今年3歲，二仔陳浩鋒（Nathan Lucas）今年2歲，小公主陳凱婷（Camilla）剛啱1歲。<br> <br>阿珊笑話﹕「係呀，我哋嗰年好生得，亦都嫁得好好。我哋有固定一班經常有聚會，差唔多一星期一次，感情幾好。」原來周家蔚係阿珊囝囝小龍嘅契媽，阿珊解釋﹕「因為家蔚同我個仔同月同日出世，大家都係8月25日，我哋隔日就傾電話，佢仲成日揸車嚟我度添。」<br> <br>曾瑞珊參選完港姐後，簽約成為無綫旗下藝人，多數主持無綫收費台嘅飲食節目，亦有拍過劇集，並曾在《師奶股神》以泳裝亮相。不過，阿珊喺2010年決意離開無綫，佢話﹕「我好鍾意演戲，但去到一個位知道係咁上下，覺得唔可以再行落去，咁啱認識現時老公，機緣巧合下就離開娛樂圈嫁人。」</p></body></html>