<html><header><meta charset="utf-8"><title>智取大市：按樓買股點部署 - 晉佳</title></header><body><h1>智取大市：<br>按樓買股點部署 - 晉佳</h1><p>小弟有位老友，佢屋企人前幾年買落層自住樓，而家加按套現諗住投資。呢筆錢難得且不勞而穫，唔適宜大上大落，但目標睇嚟簡單又清晰，股息跑贏加按供樓利息就ok，最緊要no-brainer，唔駛經常睇實。<br>近排新造按揭息率大概H＋1.28厘，即按息大約1.67厘，不過如果經大行加按、轉按，貸款額較低，就當200萬左右，息率就可能比1.67厘高少少，就假設係1.8厘吧。另外，要留意長遠面對美國加息，要睇實鎖息上限風險。<br>要搵長期穩定派息，從純食息角度、唔理股價上落的話，跑贏1.8厘甚至鎖息上限，其實唔難，單買公用股，即係曾教授所講嘅「穩定收息股」，目標可能已輕易達到。不過，更進取嘅做法，大可一部份套現資金買派息下跌風險較低嘅穩定收息股，確保股息同加按畀出嚟嘅利息打和，其餘資金就買股息更進取嘅真‧高息股，例如滙控（005）之類，就可以賺更多。<br><br>兩電准許回報下降，自然對之後派息有影響，如果揀股息穩陣嘅股份，中電（002）會較好。其餘好選擇，包括做海外投資、靠食息差賺錢嘅長建（1038），公屋霸權之下仍要搾取收入增長嘅領展（823），同埋有前一哥打骰嘅新創建（659），股息率都有3厘以上。簡單講，用六成資金買中電、長建、領展加新創建，至少能夠鎖定同按息開支打和。至於港鐵（066）？息太低咯。<br>至於其餘四成錢，買真‧高息股，滙控之前兩期已經解釋過有幾好，6厘息亦夠吸引；香港人寧願玩手機都唔食飯，數碼通（315）派息慷慨，股價似築底；邊玩手機邊食飯，喺大快活（052）解決生理需要亦大有人在，增長比大家樂（341）更好。換言之，其餘四成錢可買滙控、數碼通加大快活。<br><br>晉佳<br> http://fb.com/advanceguy1 </p></body></html>