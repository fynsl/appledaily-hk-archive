<html><header><meta charset="utf-8"><title>【專題籽】前荔園馴獸師　說茶果嶺動物故事</title></header><body><h1>【專題籽】前荔園馴獸師　說茶果嶺動物故事</h1><p>【專題籽：港情講趣】<br>假如有時光機，我好想返去60年代，睇吓由前荔園馴獸師蕭國威（威哥）當年在家中打造的茶果嶺動物奇觀。以為只得幾隻貓狗雀？原來有海狗有企鵝有金錢豹有棕熊等50種動物，勁過動植物公園！下月威哥與街坊將揸旗導賞這條城市鄉村，大家可以親身聽佢分享中熊掌和畀豹咬的驚險馴獸故事。</p><p>位處藍田與油塘之間的茶果嶺村有過百年歷史，高樓側有些矮樓房。村內最高大宅住了一位奇人，他叫蕭國威，年過七十，瘦削卻矯健，客氣又霸氣。「我係香港唯一馴獸師，喺荔園做了18年，曾經喺屋企養過金錢豹、熊、猴子、企鵝、海狗……」聽到呢度已覺不得了，屋企係動物園，猛獸係寵物，這個不思議事件源於他爸爸蕭雲厂（音：庵）開動物園的夢想。「當時漁農署畀咗個牌我哋，可以入口猛獸。我哋託不同馬戲團搵動物，包括日本矢野馬戲團幫我哋運來海狗及企鵝。」威哥18歲跟隨師傅沈常福學習馴服動物，21歲就滿師到澳門搵食。由於爸爸認識荔園老闆邱德根，因緣際會，他為樂園打理後來成為港人集體回憶的荔園動物園，動物明星包括大象「天奴」。威哥說：「猛獸來到，唔可以直接放出去畀觀眾睇，佢會撲籠，鼻都撞爛，馴服咗先可以運到荔園，所以有啲猛獸要放喺屋企住。」</p><p>被棕熊一掌打到飛起</p><p>因為地利，動物直送家中相當方便，但驚險事一籮籮。「以前茶果嶺側邊係海，動物用俗稱『大眼雞』嘅木船運來，大象都喺呢度上岸。曾經有隻棕熊本身用木籠困住，我哋養要轉鐵籠，過籠期間佢跑咗出來。當時好多街坊圍觀，分分鐘咬死人。師傅教落要喺佢側邊騎着佢，捉住佢兩隻耳仔，點知佢一掌打過來，嗰掌應該有500磅力，我飛到好遠，當堂吐血，唔係講笑。但當時情形你無得停，又立即跑去捉住佢，加埋幾個人夾手夾腳先令佢走番入鐵籠。」佢重演當日情況，繪形繪聲，我聽都覺得驚，佢仲話如果熊掌正面來襲，肯定命都無。猛獸經他馴服過後都會乖乖聽話，所以同住一大宅都無問題。「動物有性的，你馴服了佢，佢會對你忠心，唔會奸詐，唔似得人。」<br>回想在家養過的動物，好像需在極冷氣候生活的企鵝與海狗，他提起即十分雀躍。「海狗池挖到好深，有部冷氣長期吹住佢，每日喺對面海牛奶公司冰廠運塊冰來畀佢伏喺上面，佢識拍手掌。另外一對企鵝就喺呢度住咗7年，我吹口琴，佢會跳舞！」<br>威哥對茶果嶺歷史瞭如指掌，當日跟着他穿梭村中，幾乎一步一故事，我好想講句：「我真係學咗好多嘢呀！」</p><p>賽馬會世代共融社區文化遺產計劃──茶果嶺地膽口述歷史團<br>日期：6月24日（星期六）<br>時間：2:30pm-5pm<br>地點：茶果嶺村<br>名額：20人　<br>費用︰$140<br>查詢：長春社文化古蹟資源中心facebook</p><p>記者：葉青霞<br>攝影：張志孟（部份圖片由受訪者提供）　<br>編輯：英穎欣<br>美術：楊永昌</p></body></html>