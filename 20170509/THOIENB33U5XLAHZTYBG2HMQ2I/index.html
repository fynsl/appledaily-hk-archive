<html><header><meta charset="utf-8"><title>離開舞台逾二十年梁雁翎開騷腳震變喊包</title></header><body><h1>離開舞台逾二十年<br>梁雁翎開騷腳震變喊包</h1><p>現年51歲、90年代「卡拉OK皇后」梁雁翎前晚於旺角麥花臣場館開騷，醫生老公William、前飛圖老闆葉志銘、向海嵐等都有撐場，並邀請好友單紫寧及譚日康任嘉賓。</p><p>紀念鄧麗君</p><p>梁雁翎穿上黑色低胸露腿裙獻唱《情長路更長》揭開序幕，之後她以半鹹淡廣東話說：「唱第一首歌時，我已經緊張到腳震，我講喪語（雙語），我離開咗香港樂壇二十幾年，大家有冇掛住我？我呢個年紀嘅人好少衝動，但大家都後生過，有冇去唱過卡拉OK？我以前被封『卡拉OK皇后』，大家覺得我今晚嘅造型似唔似皇后？我同大家共同成長，睇吓我帶唔帶到大家返回年少輕狂嘅時光。」<br>前日是鄧麗君忌辰，梁雁翎和單紫寧合唱《月亮代表我的心》紀念一代歌后，到梁雁翎獨唱《掌聲響起》時感觸落淚，最後以經典金曲《像霧像雨又像風》結束演唱會。</p><p>感激前老闆</p><p>完騷後，梁雁翎受訪表示感激前飛圖老闆葉志銘到場支持，但感慨指對方已認不到人。她說：「三年前同佢食飯見面，當時仲認得人，但近年身體轉差，出入都要太太同囝囝陪住。」梁雁翎續說：「佢對我嚟講好重要，係我人生中提攜我嘅伯樂，所以一定要請佢嚟。人生好似好快過，嗰時我哋後生一齊打拼，現一轉眼就二十幾年，人生有幾多個二十幾年呢？」<br>採訪：王連連<br>攝影：陳順禎</p></body></html>