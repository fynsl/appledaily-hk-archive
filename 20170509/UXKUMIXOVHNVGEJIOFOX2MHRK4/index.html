<html><header><meta charset="utf-8"><title>財路：券商股銀證至抵買 - 錢雋</title></header><body><h1>財路：<br>券商股銀證至抵買 - 錢雋</h1><p>銀河證券（6881）又再質番落近大半年低位，預估PE、PB，又係同級數當中至抵搞，中港股市仲未向上爆，係時候𥄫𥄫。<br>MSCI又再就A股入摩指進行檢討，已經有報道話，MSCI建議A股縮小版方案，有基金估MSCI願意將A股納入摩指，提高A股入摩指機會。市場又再煲A股納摩指，要彈，內券股肯定係首選。<br>再睇銀證，喺今年頭一季，A股仲係牛皮到爆情況下，該行今年第一季盈利，仍然錄到11%增長，到11.2億元人仔，銀證多瓣數包抄，資產管理、交易收入增長，彌補尤其係經紀收入下跌影響，兼且靚仔。<br>場內專業預估，銀證2017年到2019年EPS 0.69港元、0.77港元、0.89港元，預測PE 10倍、9倍，7.8倍。同樣嚟自場內專業預估，銀證三年PB 0.9倍、0.84倍同0.77倍。<br><br>大摩前排內券報告所揀內券股，廣發證券（1776）三年預估PB 1.2倍、1.1倍同1倍；其餘中信證券（6030）、招商證券（6099）同華泰（6886）今年預估PB全部1倍起標。又四間行三年平均預測PE 12倍、10倍同9.2倍。講PE同PB，銀證至抵搞！<br>又銀證A股（滬601881）現價折約13.7港元，H股現價6.69元，創咗半年新低，H股比A股折讓高達51%。上邊中信證券H股同A股折讓得15.6%、廣發16%、招商證券36%，銀證又係咁多內券股當中，A、H股折讓最大一隻。<br>今年以嚟，十家有提目標價券商報告，當中，摩通俾銀證目標價最牛，上到9.5元，十間行平均目標價8.16元。銀證係咁意上到呢個位，現價講緊要升22%，銀證去到摩通目標價，係講緊要升40%，而2019年對應PB，先上到1倍，都只係高過上邊行家同年平均PB 0.97倍少少。趁呢期內地再話金融規範，內券插，銀證有低位，好兜。<br><br>錢雋<br>細價股專家<br>本欄逢周二刊出</p></body></html>