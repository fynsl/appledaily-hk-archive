<html><header><meta charset="utf-8"><title>Money Walker：內地去槓桿猶如detox - El.</title></header><body><h1>Money Walker：內地去槓桿猶如detox - El.</h1><p>A股五連跌後終於喘定，外界暫時似乎唔太擔心大陸去槓桿去出火，但有唔少人開始競猜去槓桿負面影響要發酵到幾大，當局至肯收手。<br>有人話滬綜指跌至3000點心理關口，就係去槓桿終結嘅指標，因為維穩同去槓桿對中央而言一樣重要。亦有人相信人仔匯價受牽連時當局自會褪軚，畢竟中央唔想見到人仔日日跌、資金日日走。有人就覺得事件升級至全球性恐慌，累埋外圍股、匯、債，先係調控尾聲之時。無論如何，筆者傾向相信大陸汲取去年教訓後，對於掌握調控與增長兩者間平衡已有進步，今次調控亦會適時抽身，畢竟最快9月就係十九大，到時中國股、匯、債一齊震盪，成何體統？<br>其實內地去槓桿有啲似時下追求健康嘅人，間唔中斷食幾日純飲果汁排毒一樣。當體內毒素（槓桿）積聚太多，久唔久detox（去槓桿）一輪，理論上對身體（金融體系）健康有幫助，但療程時間又不能太長，因為餓（流動性減）得太耐會反過來傷身。更重要嘅係，排毒（去槓桿）不需急於一時，可以視之為長期作戰，久不久清理體內毒素（槓桿）一輪。<br>不過問題在於，就算當時人識得控制力度，唔會排毒排到傷埋身，不時斷食相信都幾難累積到脂肪。同理，當去槓桿成為反覆恒常習慣，亦意味中國經濟增長以至相關投資升勢都傾向短癮，長期難有睇頭。<br><br>El.<br> http://fb.com/moneywalkerhk <br>本欄逢周三刊出</p></body></html>