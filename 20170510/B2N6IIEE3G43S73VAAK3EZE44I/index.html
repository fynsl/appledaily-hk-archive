<html><header><meta charset="utf-8"><title>收市閒情：銀行Sales的辛酸 - 千頌C</title></header><body><h1>收市閒情：銀行Sales的辛酸 - 千頌C</h1><p>我係H銀行小員工，好聽啲，就係「我打銀行工嘅。」說穿了，咪又係Sales一個。不過，做Sale屎做到，我要食埋自己Sell嗰嚿屎，呢啖氣我真係啃唔落。你話有咩理由，有個Plan（以下統稱S Plan）唔賣得，全世界就自己畀錢，真金白銀買番個Plan當交數？<br>我份人就好均真嘅，食得鹹魚抵得渴，每季跑基金數，幾千萬，咪跑囉，我又唔係跑唔到！幾百萬Annual premium（全年保費）嘅保險？都得！其實，銀行啲客真係好有錢的。<br>不過，S Plan真係搞唔掂！先講呢個Plan點來，話說我間行，就同「B保險公司」簽長約，如果某個Plan一年跑夠數，呢間保險公司就會畀番近9,000萬我間行。大嗱嗱9,000萬，佢梗係死捽爛捽捽到我連去捐血嘅資格都冇。<br><br>個問題係，呢個Plan一年3,000萬保障，一年大嗱嗱要畀幾皮嘢！問世間？有幾多客會畀幾皮嘢一年銀行，去買一個無錢收番嘅保險，白畀的！仲有，要記住，係冇保險Agent跟你的！<br>Fine，Sell屎係作為Sales份糧包嘅，但Sell屎都要時間。「大佬呀，人哋『B保險』賣咗個Plan咁多年，都唔係賣到咁多張，你要數都要畀時間我呀老細。」然而，世界是殘酷，老細嘅世界係更殘酷，佢要你今日交，豈能等到聽朝。你上司受氣，唔通唔發洩喺你身上？<br>結果上司A為求交數兼施壓，佢畀咗一皮嘢出來，自己買番張單，今季Target！Done！同事B為求唔畀老細煩，佢畀咗幾千蚊出來，今季Target！Done！<br>同事C唔想俾人炒，佢畀咗幾千蚊出來，今季Target！Done！<br>至於我，「全世界都自己買，你買唔買呀？」結果我都忍着淚，同幾千蚊說Goodbye！天呀！我係完咗今季個Target，但我冇咗個旅行呀！幾千蚊，去到個台灣喇！<br><br>即係咁，S Plan係一簽就一年，而我哋以上畀嘅錢，就只係畀兩個月。兩個月之後？傻豬嚟嘅，緊係Cut單保平安喇！點Cut？Cut咗Auto pay咪得！不過，B保險仍會不停出信追你。<br>又話說，同「B保險」合約期，今年只係第二年，「同事自己的Target自己食」情況，今季我食到？下季呢？下季你要搵「朋友」食，再下季呢？又要搵「朋友」……如是者無限出賣朋友，朋友就不斷收到追保險費嘅信。就算有咁多朋友俾我出賣，都冇咁多個幾千蚊去買保險喇。<br>我想問，我每季都嘔咁多血出去，有人可以輸血畀我嗎？我係邊間行？你自己估啦……完<br>by千頌C@堆填區</p><p>千頌C<br> http://www.fb.com/winbigwok <br>本欄逢周三刊出</p></body></html>