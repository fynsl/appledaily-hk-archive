<html><header><meta charset="utf-8"><title>財女手筆：300萬買公屋好好住 - Melody</title></header><body><h1>財女手筆：300萬買公屋好好住 - Melody</h1><p>上集講到Aaron用300萬買到港島400呎「豪宅」，原來係公屋，樓上每朝早5點剁豬肉，周末一早電鑽侍候......。<br>嗰晚入伙，Aaron一班老死上去house warming，核數師Derek望住老死用55萬豪裝間公屋，確實似足私樓示範單位，自己畢業死慳死抵畀完首期買樓，只可以買到簡單夠用傢俬......「嘩！好正呀！」歡呼聲將Derek酸味味嘅思緒震走。<br>Aaron女友搬咗塊斧頭扒出嚟，個個嘩嘩聲，一塊成幾斤重嘅斧頭扒，足夠餵飽5個大男人，Aaron心入面好鬼驕傲，就係自己識得買公屋，先有閒錢供養呀BB豬買d 最新廚具同電器，用慢煮棒煮出時下最健康美食，廚房仲有個Bruno、無限咁多LC煲碟，方便BB豬同朋友交流下「時尚廚房佈置」。<br>飲飽食醉，大家瘋狂大戰PS4，玩到凌晨兩點幾，Aaron話想車大家返去，原來佢仲買咗部二手車，泊咗係公屋停車場，不過見Aaron飲完兩杯面紅紅，大家都婉拒諗住的士返屋企。<br>一出到Lift口，「邊度咁臭？！」正當做Big 4嘅Derek諗緊係咪自己通完頂，今朝早就咁換衫返工，原來係超舊式公屋無垃圾房，住㻇將啲外賣、廚餘直接拋係大堂，仲要無綁實，餸汁、污糟水一地，夏日炎炎蚊蠅亂飛。<br>走出屋村，Derek忽然覺得自己正確，至少自己係人生最大筆投資，唔係買小時候最想擺脫嘅公屋。<br>後記：近年聽到最悲慘說話，除了「希望有多一次沙士啦」，另一樣係「幾百萬買公屋都好好住」。<br>小時候住公屋2樓，窗口對出就係平台，平台佈滿樓下高空拋下嘅紙巾、用過嘅condom、M巾，樓下就係垃圾房，係房可以同平台走過嘅米你老鼠say hello，村校學生甚至會用石頭掟中你個窗。<br>當年住公屋，人人想搬走，轉居屋、買私樓，只為更好環境，如果你話近年聽到最悲慘說話，除了「希望有多一次沙士啦」，我覺得「幾百萬買公屋都好好住」，先係世界大悲劇。幾百萬買公屋，難怪身邊朋友都話：「幾百萬買公屋，我寧願租一世樓，至少，可以住得好少少。」唔係講緊住豪宅，而係住得清潔乾淨，不過一樽鹽依家唔值錢。<br><br>上集傳送門：<br>300萬港島豪宅之夢<br> http://bit.ly/2qM86BQ <br><br>Melody<br> http://www.facebook.com/whichroad <br>本欄逢周三刊出</p></body></html>