<html><header><meta charset="utf-8"><title>《撒嬌》游生都好激袁文傑全裸露股</title></header><body><h1>《撒嬌》游生都好激<br>袁文傑全裸露股</h1><p>前亞視藝員袁文傑，過檔無綫後，喺最近播出嘅大熱劇集《不懂撒嬌的女人》入面，做宣萱同林文龍嘅大老闆游生，戲中就見佢不時去泳池游水水，而高海寧同唐詩詠為咗要見見大老闆，都要以泳裝示人，而游生都唔會吝惜佢嘅Body，都會騷下肌，但原來網民最懷念嘅係佢當年幫亞視拍嘅旅遊特輯《愛在異鄉的季節》，全裸露背嘅一幕，有「高登仔」仲話睇到流晒口水添。<br> <br>袁文傑早於90年參加無綫嘅藝員訓練班出身，同期嘅仲有古巨基㖭，之後就去咗做模特兒，95年去咗亞視發展，亞視年代袁文傑已經有「亞視型男」同「亞視帥哥」之稱，仲要係英超球隊「阿仙奴」嘅忠實球迷，而佢喺亞視主力都係做啲綜藝主持，後期仲被捧為當家小生之一，講到最經典嘅就係08年，佢同吳婷欣去咗了日本東北部拍攝旅遊節目《愛在異鄉的季節》，當時袁文傑就入鄉隨俗，赤條條咁享受浸溫泉之樂，佢仲好大膽咁喺鏡頭前露出渾圓嘅Pat Pat。當時佢接受《蘋果》電話訪問就話：「我見日本麻甩佬都係咁樣去浸溫泉，導演建議我拍個剪影，我都覺得接受，反而成日拍住披毛巾畫面好悶。」<br> <br>最近《撒嬌》熱潮，注意力除咗集中係「純純」、高海寧同唐詩詠嘅身材外，有「高登仔」就攞番袁文傑9年前嘅裸照，話睇到流晒口水，仲有網民留言話：「袁文傑俾亞視浪費了廿年，好希望佢係TVB發熱發光，為阿仙奴爭一口氣」。</p></body></html>