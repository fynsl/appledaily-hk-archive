<html><header><meta charset="utf-8"><title>【add紅人主場】楊張新悅環保潮媽</title></header><body><h1>【add紅人主場】楊張新悅環保潮媽</h1><p>「有時我會大叫shut up！」40歲的楊張新悅（Nicola）2007年結婚，生了三個活潑女兒，全家屬大自然戶外分子，親子日全線行山、游水，Nicola自認是規矩多多的惡媽咪，講環保禁浪費，一缸水三個囡囡輪流沖涼，廁紙亂用更要罰配給，「我唔使佢哋飛黃騰達，但要佢哋求生到，同人溝通到，同埋明白環保、資源的道理。」<br><br>採訪：林妙萍　　<br>攝影：周樂恒<br>髮型：Ling Chow of Mi Salon<br>服裝提供：Tory Burch<br>場地提供：香港外展訓練學校<br><br>楊張新悅和老公、教育局前政治助理楊哲安結婚十年，出名愛環保、愛大自然，萬能阿媽經常一個帶三個女去街市買餸，但親子活動就全家出動。上周帶了三個女兒八歲Lucy、六歲Lily及兩歲半細女Leah，一家五口去外展訓練學校，試玩扒獨木舟。</p><p>三女沖一缸水</p><p>「你唔好幫佢，等佢自己試吓先！」二女Lily出盡力都搬不郁獨木舟，Nicola堅持要先試後幫，而囡囡們亦非常獨立、自律，衫褲鞋襪自己換。全家感情好好，訪問時，囡囡走來走去，攬頭攬頸，溫馨又溫暖。Nicola說：「其實湊三個真係好辛苦，因為我得兩隻手，同埋一把聲，有時太嘈，我都會大叫shut up，媽咪要peace，平時又要諗吓，今日有冇車，有車就車邊個先？佢要學咩，條路線點行，好似一個電路板喺個腦度咁。」考學校不用煩，反而出埠去旅行最考難度，「好少酒店房有五人房，坐飛機又係要分開坐。」<br>阿媽唔易做，Nicola坦言作為母親，不求女兒發達出名，只想她們有求生能力，珍惜資源，學懂自理自律，所以環保和大自然，是她教女兩大要求，「一講環保，我就好惡，唔熄燈、亂用水，我就鬧，試過大家姐亂咁拉紙巾，我同佢講，你唔可以再用，去廁所都唔准用，每日配給，等佢知道珍惜。」愛環保，2012年Nicola更在香港大學修讀環境管理碩士，楊家規定，刷牙只可以用一杯水，不能長開水喉；三個女兒用同一缸水沖涼，外出用餐，亦要求餐廳不要過度斟水，以免飲剩。「世界資源好有限，真係唔可以浪費。」<br>面對現時小朋友人人手機iPad在手，Nicola坦言十分心痛，作為母親，希望每次一家人食飯，是有眼神接觸，用口溝通，「朋友話我係恐龍時代，大女八歲都唔畀佢睇iPad，我覺得，學識一件high tech產品好易，反而人與人溝通同禮貌，都係要自小開始訓練，同埋要灌輸正確嘅思想。」</p><p>樂觀環境長大</p><p>做了十年全職媽咪，未放過大假，今年更自認「空虛」重投職場，為有份創辦的「心靈雞湯兒童基金」做兒童慈善工作，「人越大，越明白到唔同時間都需要不同幫助，尤其是做父母這一關。我啲小朋友好幸運，冇乜病痛，每日有飽飯食，也有機會去玩，我更加覺得需要去幫助其他家庭。香港貧富差距好大，希望香港每個小朋友都可以有個樂觀嘅環境長大，我主要幫零至六歲，畀唔同資助佢哋，例如睇醫生，可以幫佢哋快啲睇到，唔好有藥醫，但冇錢買藥。」</p><p>母親節灌醉女兒</p><p>大後日周日就是母親節，楊張新悅最難忘的母親節，是自己灌醉女兒！「真係人生最尷尬，冇諗過第一個灌醉阿女嘅唔係男人，係阿媽。舊年佢哋好nice，一起身就同爸爸整咗個好靚嘅早餐畀我食，爸爸就開咗支香檳畀我飲。我打開雪櫃，見到支桃味嘅汽水物體，咪開咗一齊扮飲酒，點知係有氣嘅甜酒，醉到佢哋暈低咗。」<br>至於今年的母親節禮物，Nicola最想放一天假，「我要行開一陣，不過我諗啲女唔會掛住我，因為老竇湊仲開心，可以夜瞓、不停睇電視同食糖囉！」</p><p>BB車都得的行山徑</p><p>楊張新悅鼓勵小朋友親近大自然，推介兩條適合六歲以下兒童的行山路線：</p><p>1.大帽山到天文台 約2小時</p><p>「即係麥理浩徑第八段，大帽山起步，行到嗰度有個天文台，推BB車都推到，水泥地少少斜咁上上落落，同埋嗰度間中有牛牛出沒，小朋友見到動物會好興奮。唯一係太陽太猛時唔適合，因為冇乜瓦遮頭。」</p><p>2.香港仔水塘到薄扶林公園 約1.5小時</p><p>「由騎術學校嘅路口入，起步，行一個幾鐘頭，嗰度有樹蔭、有風景，幾舒服，行到薄扶林公園出番嚟。」<br>至於青少年，她則推薦外展訓練營，「因為係訓練你個人有幾tough，要爬得、跳得，又落得海，同埋team work，呢啲嘢喺市區學唔到。」</p><p>更多精采時尚內容，盡在 http://add.appledaily.com 。</p></body></html>