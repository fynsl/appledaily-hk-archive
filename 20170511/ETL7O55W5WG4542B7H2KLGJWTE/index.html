<html><header><meta charset="utf-8"><title>咖喱牛腩：戰歐聯誘球星 - 牽牛</title></header><body><h1>咖喱牛腩：戰歐聯誘球星 - 牽牛</h1><p>星期日提早慶祝母親節，喺酒樓食飯期間無意中睇到大台所謂4K新劇，劇本大綱仲講港女比唔上中、台佳麗咁嬌柔，都已經out out地；而且個所謂4K效果，只不過好似將畫面搞到好矇，一啲都唔吸引。女主角係嗰位細細個已經睇嘅中女之餘，演繹女強人風格千篇一律，真係睇一陣已經冇興趣。大台口口聲聲想拍戲賣埠去大陸，不過就真係不知天高地厚，小弟最近開始睇大陸熱播嘅《人民的公義》，大膽咁講貪污，題材已經吸引過大台劇多多聲，製作又認真得多，我真係唔知大台點樣說服國內觀眾去睇港劇。<br>冇競爭自然冇進步，大台冇咩進步，同以往競爭者不思改進有關；阿仙奴（圖）連續18年打入歐聯，不過亦都連續七屆16強出局，一切都好似嚟得理所當然，今季英超阿仙奴爭前四陷頹勢，都係時候畀雲格反省吓，相反畀一啲新面孔踢吓歐聯都係好事。<br>利物浦拎過五次歐聯冠軍，當然唔係新面孔，不過由高路普帶隊戰歐聯，就真係未試過，下屆就好大機會成事；2013年高路普帶多蒙特入歐聯決賽，可惜輸畀德國強豪拜仁慕尼黑，都真係幾可惜。<br>身邊唔少紅軍死忠朋友，其中一位就成日自嘲紅軍係二線球員組成，其實呢個理論都好似高路普早幾日講嘅嘢，冇穩定嘅歐聯出線資格，真係比較難吸引球員加盟，唔通同個球員講，利物浦係歷史名城咩。而且下屆有歐聯，對留住菲臘比古天奴都好大幫助，𠵱家巴塞就吼住佢，如果出埋尼馬做說客，紅軍要留都真係好難。<br>點都好，利物浦都要做好本份，餘下兩場聯賽贏晒，確保前四位置先。<br>文：牽牛</p></body></html>