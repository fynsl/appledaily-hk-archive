<html><header><meta charset="utf-8"><title>【追夢mode】Final有Take 3保方下一站…歐聯冠軍</title></header><body><h1>【追夢mode】Final有Take 3<br>保方下一站…歐聯冠軍</h1><p>2002/03球季，互射12碼飲恨予AC米蘭…2014/15球季，未能抵擋「MSN」強攻下不敵巴塞隆拿…2016/17球季，39歲嘅保方擁有第3次歐聯決賽機會，大耳獎盃近在咫尺，呢位老牌門神揚言殺入決賽毫無意義，皆因捧盃先係終極目標！<br><br>雖然保方喺69分鐘俾摩納哥「新亨利」麥巴比攻破大門，結束個人600分鐘歐聯不失球紀錄兼球隊690分鐘清白身（去年對薩格勒布戴拿模嘅歐聯分組賽由另一門將尼圖把關），未能打破由列文同阿仙奴喺05/06球季保持嘅853分鐘同995分鐘歐聯不失球紀錄，但呢位第150次歐洲賽披甲嘅門將當然唔介意，因為眼前只有冠軍：「就算首回合領先2:0，依然贏得好艱辛。我哋經歷唔少困難時刻，慶幸球隊擁有正確嘅心態，可以克服呢啲難關。我哋入決賽了，但目前毫無意義，高興嘅係我目前擁有良好狀態，如果唔係效力呢支擁有出色隊友嘅大球會，我一定無法再次殺入歐聯決賽。兩年前每個人都以為係我嘅最後歐聯決賽，我都係咁諗，但你要相信自己嘅夢想。」有統計指，保方勢將成為繼1983年嘅意大利鋼門索夫同2011年嘅荷蘭門神雲達沙後，第3年長嘅歐聯決賽上陣球員；一旦如願捧盃，佢更會超越2007年嘅馬甸尼成為最年長捧盃球員。</p></body></html>