<html><header><meta charset="utf-8"><title>佳龍駒可參選馬王！</title></header><body><h1>佳龍駒可參選馬王！</h1><p>「佳龍駒」戰死沙場，令人傷心同婉惜，事後好多馬迷都希望「佳龍駒」可以當選今屆馬王，以一個最高榮譽紀念一代良駒。過去未試過有退役馬選馬王，今次「佳龍駒」嘅情況前所未有，呢幾日亦有唔少討論，想知候選馬王有冇限制，擔心「佳龍駒」唔符合入圍資格。<br><br>選馬王嘅評審分別有馬會同評馬協嘅代表，現時嘅入選條件，係上一輩評馬前輩有份參與制訂，老一輩觀念比較保守，一直傾向唔揀退役馬做馬王，當中亦有唔想馬主尷尬等考慮。不過，呢班評馬老行尊已經相繼退出評審，現時評審其實唔使太拘泥以往嘅不成文規定。<br><br>據知馬會幾年前都曾經修訂過馬王嘅候選條件，只要係香港賽駒就得，並冇明文規定要係現役馬，即係「佳龍駒」絕對合乎候選資格，相信馬會對「佳龍駒」選馬王亦持開放態度。<br><br>想「佳龍駒」有份選馬王，並唔係感情用事。純粹計今季成就，「佳龍駒」亦係實至名歸，係本地歷來第一匹四歲三冠王。雖然「佳龍駒」未贏過國際一級賽，但呢個因素唔影響佢當選馬王，佢嘅蹄下敗仗就包括香港一哩錦標盟主「美麗大師」，以及差啲贏出女皇盃嘅「巴基之星」，兩隻都曾經俾「佳龍駒」掟甩贏，已經係級數同實力嘅最佳證明。希望稍後「佳龍駒」順利入選今季馬王候選名單，若最終當選馬王，相信係眾望所歸結果。</p></body></html>