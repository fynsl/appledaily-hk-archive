<html><header><meta charset="utf-8"><title>CoCo斷言拒猷啟女友合照靚仔教授捉實麥明詩手仔</title></header><body><h1>CoCo斷言拒猷啟女友合照<br>靚仔教授捉實麥明詩手仔</h1><p>麥明詩、梁詠琪（GiGi）、何猷啟女友Angelika Nikolaeva、何猷君女友袁紫僑（CoCo）及全球最靚仔數學教授Pietro Boselli昨日在尖沙嘴齊齊出席餐廳活動。最近忙於拍劇集《跨世代》的麥明詩，日前被影到與同劇拍檔余德丞一杯雪糕兩份吃，而且對戲時又主動依靠到男方心口，昨日她回應說：「冇乜嘢，平時同朋友食飯都一碟餸大家夾啦，而且我哋係用公羹，絕對唔會你一啖我一啖。」</p><p>咖啡豆砌畫</p><p>至於為何挨落對方心口？麥明詩解釋：「冇計呀，佢質我個頭落佢心口㗎，係監製要求嘅。我冇心跳呀！但聽到佢有心跳囉，咁心係一定會跳嘅。」有報道指男方在等埋位時不停講笑話逗她開心？她說：「佢係幾搞笑幽默，做開主持轉數快。」問到兩人有否發展空間？她立刻落閘：「我睇唔到有，唔係我嗰type。」<br>問到靚仔教授Pietro Boselli有否可能？麥明詩說：「咁唔加分都唔會減分，不過等佢嚟香港發展先得，異地戀好難維繫！」麥明詩與教授在活動上用咖啡豆砌畫時，更主動向司儀要求要教授幫她砌畫，於是教授就捉着她玉手砌畫。</p><p>GiGi探楊采妮</p><p>GiGi透露母親節會去新加坡，探望剛誕下雙胞胎兒子的好姊妹楊采妮，她說：「之前一路都冇機會探佢哋，趁住母親節今次就帶埋囡囡過去同佢慶祝，而且佢湊兩個仲要餵母乳，係辛苦啲。」問何時再追多一個？GiGi表示：「其實有嘅，不過要等工作完晒先。」另外，猷君女友CoCo與猷啟女友Angelika昨日同場，惟記者邀兩人合照時被CoCo拒絕，她解釋：「唔想訪問焦點出嚟去咗第二邊。」<br>採訪：曹家誠<br>攝影：陳順禎</p></body></html>