<html><header><meta charset="utf-8"><title>唐寧同阿田撞樣網民讚靚女冇變過</title></header><body><h1>唐寧同阿田撞樣<br>網民讚靚女冇變過</h1><p>田蕊妮喺2006年離開亞視加盟無綫，過檔後第一套接嘅劇就係由唐基明監製嘅《蘭花劫》，起初只喺無綫收費電視台播，最近呢部倉底「遺珠」等足10年，無綫日前落實將緊接《不懂撒嬌的女人》播完推出《蘭花劫》。數數手指唐寧離開TVB差唔多8年，田蕊妮昨日貼出同唐寧喺化妝間嘅合照，二人嘟起嘴仔，相當老友，寫道：「因為11年前入TVB拍第一套劇《蘭花劫》認識咗佢！因為呢套劇我哋成為咗好朋友！因為公司突然要播呢套劇！因為要返TVB為呢套劇宣傳！我和你又再在TVB的化妝間相遇！咁開心，梗係影番張合照啦！」唔少網民大讚佢哋似樣，同埋唐寧咁多年個樣一啲都冇變過。</p></body></html>