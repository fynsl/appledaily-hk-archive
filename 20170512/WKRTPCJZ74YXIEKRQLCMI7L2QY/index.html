<html><header><meta charset="utf-8"><title>千嬅Cosplay制服把鬼</title></header><body><h1>千嬅Cosplay制服把鬼</h1><p>楊千嬅前晚與陳逸寧、林兆霞在九龍塘又一城戲院進行《春嬌救志明》愛情寸咀討論會，電影港澳票房超過二千六百萬，千嬅說：「成績高過第二集就book定麥花臣開騷，一齊攞今年生力軍組合。」有人提議千嬅以戲中護士cosplay造型見觀眾，千嬅笑說：「我驚人哋以為鬼片喎，唔想破滅咗春嬌。」場內有觀眾問她丁子高有否要求過制服誘惑？千嬅說：「冇喎，早幾年可能會要求，𠵱家唔會，畢竟我哋都九年啦！」<br></p><p>千嬅囝囝Torres年紀問題未能入場觀看，千嬅說：「囝囝會問點解媽咪身邊係樂哥哥唔係嗲哋，我解釋佢聽係假㗎，真係俾佢睇完仲得了，老公管已經煩，𠵱家多咗個仔管。」<br>採訪：卓寶花<br>攝影：陳慧安</p></body></html>