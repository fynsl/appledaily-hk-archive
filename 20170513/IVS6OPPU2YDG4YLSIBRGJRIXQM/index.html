<html><header><meta charset="utf-8"><title>暖男王浩信自彈自唱直播爆唐詩詠去結婚</title></header><body><h1>暖男王浩信自彈自唱<br>直播爆唐詩詠去結婚</h1><p>前晚嗰集《不懂撒嬌的女人》，暖男「Saving」王浩信終於排除阻礙，行出第一步，對住「Cherry」唐詩詠自彈自唱《陪著你走》，結果最後關係大躍進，王浩信願意為詩詠做一個有承擔嘅人，暫時享受愛情，唔講婚事，唔少網民睇完呢戲之後，對呢對螢幕情侶好受落，覺得佢哋好sweet，有啲人讚王浩信唱歌好聽，有人讚呢場戲好感動。<br> <br>講到劇情嘅發展，接受傳媒訪問嘅王浩信：「其實Saving並未完全克服結婚恐懼症，只係想用一啲好浪漫嘅方式，等Cherry可以暫時接受，享受一下拍拖嘅浪漫，所以o依家仲未去到談婚論嫁嘅狀態。今年多咗一個稱號叫暖男，我自己都好開心，我哋呢條感情線可以帶到俾一啲溫暖俾大家，呢樣係演員同編劇都希望可以帶到呢啲感覺俾觀眾！」<br> <br>最後不得不提嗰場半裸跑街戲，王浩信：「其實之前喺《EU》都有試過全裸，不過身體狀態唔同，今次我自己都盡量去收身，希望可以有一個FIT啲狀態見人，希望大家鍾意呢場戲喇！」<br> <br>另外，演年青版Gordon嘅楊潮凱前晚喺fb搞直播，原來佢哋一班《不》嘅演員約埋食飯睇劇，個個食得好開心，睇嚟大家合作得好愉快，成晚嘅話題，除咗係「Gordon」林文龍同「Mall姐」宣萱咀嘴之外，另一個焦點梗係王浩信。不過詩詠就冇咗蹤影喎，王浩信大爆：「Cherry(詩詠)去咗結婚，所以大家平時聽到嘅傳聞可以忽略！」其他人又追問究竟真定假，佢話：「我諗係呱！」</p></body></html>