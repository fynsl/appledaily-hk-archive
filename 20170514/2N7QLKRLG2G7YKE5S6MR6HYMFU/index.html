<html><header><meta charset="utf-8"><title>周汶錡冧爆小情人</title></header><body><h1>周汶錡冧爆小情人</h1><p>汶錡（Kathy）與法籍老公Julien生了兩名兒子，日前她帶了「小情人1號」、大仔雷棨宇（Jacques）接受本報母親節專訪，尚有兩個月便兩歲的Jacques到公園熱身一陣，即表現鬼馬，唱歌仔、施嗲功冧媽咪錫錫，令Kathy笑不攏嘴。</p><p>零壓力湊仔</p><p>Kathy是新手媽咪，她自言是一個hea及開心媽咪：「我冇壓力，我幾hea下，由大肚到生咗佢出嚟，都冇畀自己壓力。佢又冇乜壓力，成件事發生都幾好，冇壓力咁發生。有乜玩具，我盡量唔買，鍾意帶佢出去玩，玩嘅時間多，寧願開心嘅時間多啲。啲人問我佢幾時返學、報名未，我比較慢啲，遲啲先，學校都未搵，step 1未搞，唔會諗到step 2。」</p><p>「每日愛死佢」</p><p>提到與大仔的關係，Kathy笑言似小情人：「𠵱家每日都愛死佢，每日都好開心。佢𠵱家有脾氣，有開心、有扭計，係一個好得意既人仔，每一日有唔同快樂，不過佢病時會好心痛，上兩個禮拜第一次病，我都係第一次去接觸佢情緒，肚屙、發燒，啲情緒可能瞓唔着，食唔到嘢，覺得佢好辛苦，我又好辛苦，因為唔知佢想做乜，係咁喊、叫同扭計，你會覺得乜事，會好緊張。」<br>做了媽媽，Kathy更體會母親好偉大：「母親節當然同我母親一齊過，覺得佢好偉大，會幫我湊兩個仔。做咗母親先知道母親係最犀利、最好，真係隨時都要all time available，唔會託手踭有藉口，唔得閒，係完全付出。」<br>採訪：梁錦雯</p></body></html>