<html><header><meta charset="utf-8"><title>Quintus開7歲生日P英勇救哥哥</title></header><body><h1>Quintus開7歲生日P<br>英勇救哥哥</h1><p>張栢芝同謝霆鋒個細仔謝振南（Quintus）前日7歲生日，姑姐謝婷婷就話已經送咗禮物畀姪仔，媽咪栢芝前日亦有喺微博貼片賀細仔，噚日，就到開生日會。<br> <br>有份出席嘅栢芝老友張文慈（Pinky），噚日喺微博貼出生日會啲相，佢透露有過百小朋友參加，全場最正嘅係當哥哥謝振軒（Lucas）玩遊戲輸咗要受罰被搽cream上面，壽星仔Quintus衝出嚟話要幫哥哥擋，Pinky明言「好感動」。<br> <br>Pinky喺微博度話：「今天是栢芝兒子Quintus七歳的生日Party，Quintus生日快樂，除了過百兒童參加很熱鬧之外，有一件事令我很感人的，就是當Lucas玩遊戲輸了要被罰塗Cream上塊面的時候，Quintus馬上奮不顧身的護着哥哥說：讓我代替他受罰吧！這埸面真的很感人喔，接着兩兄弟又拿出一個朱古力花球送給栢芝祝； Happy mothers Day！So sweet Ceci～～你真是一個偉大的母親！也在這裏祝你母親節快樂！」<br> <br>咁啱得咁橋，一年前，又係Quintus生日會，Pinky都有份參加，又係佢負責貼相；到今年，多謝Pinky再度公開生日P嘅盛況，否則，大家都未必有緣見到已經7歲大嘅Quintus真係大個仔咗好多，見到栢芝抱住Quintus時，係好好臂力咁，但真係隔住個mon都feel到Quintus應該重咗唔少，難得嘅係栢芝仲好從容咁樣樣。<br> <br>從Pinky啲相見到，Quintus有兩個生日蛋糕，其中一個係漢堡包造型嘅，而張相信係邀請卡嘅印刷品，有Quintus被key上超人嘅卡通造型，好英吓！</p></body></html>