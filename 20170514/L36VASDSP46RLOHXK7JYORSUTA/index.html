<html><header><meta charset="utf-8"><title>母親節盡訴親情江欣燕高歌謝媽咪</title></header><body><h1>母親節盡訴親情<br>江欣燕高歌謝媽咪</h1><p>【母親節系列之媽媽萬歲】為人母親是終生學習，無私地愛子女。新手媽媽周汶錡，享受與兩名可愛囝囝的小情人關係，計劃做一個無壓力的hea媽媽，令大仔Jacques每日開心成長。江欣燕媽媽則祈禱女兒找到愛的歸宿，笑言願為女兒擋子彈，欣欣亦相當孝順，唱歌謝親恩之餘，下月更計劃搬回娘家。<br><br>江欣燕爸爸去年撒手人寰，今日是母親節，亦是欣欣父母51周年結婚紀念，欣欣日前帶媽媽到卡拉OK，大唱《世上只有》及《真的愛妳》謝親恩。問到感激媽咪甚麼，欣欣說：「佢係一個好媽媽，畀好大人生空間我，畀咗好靚嘅樣我，我好鍾意媽咪性格好天真，不過我又好擔心佢，如果我係佢，我都會好痛！因為爸爸舊年過咗身，我好擔心佢唔食嘢，之前媽咪好瘦，瘦到得70幾磅。」</p><p>下月搬返娘家</p><p>去年爸爸走了，欣欣決定下月再次搬返娘家與媽媽住：「我最想令媽咪唔使咁擔心，佢真係乜都擔心，好天又驚我哋曬親，落雨又叫我唔好揸車。」4年前欣欣離婚，江爸爸就叫她搬回家，她慨嘆：「我覺得呢個決定好啱，因為喺爹哋嘅晚年，我返去同佢好sweet過咗最後嘅兩三年。」</p><p>母願代擋子彈</p><p>提到兩個女愛情都不順利，江媽媽就自責：「我唔係好叻、好識做媽咪嘅人！其實睇到佢哋開心我就開心，最擔心佢哋有唔開心，我做媽媽唔識做啲乜，盡量唔好同佢哋提啲煩嘅嘢，為咗令佢哋開心，我會做好自己多啲。」<br>77歲的江媽媽擔心百年歸老後，沒人照顧欣欣，常祈禱希望有錫囡囡的人出現，欣欣笑問可否為她擋子彈？江媽媽即說：「好吖，如果子彈嚟嘅時候，我真係會企喺你前面。」欣欣即爆喊：「你畀咗條命我啦，你嗰條我唔要呀！唔好擔心咁多嘢，好榮幸喺你健康時，有機會照顧你，你健康多啲，開心啲！」<br>採訪：皓騫<br>場地提供：MegaBox CEO Neway</p></body></html>