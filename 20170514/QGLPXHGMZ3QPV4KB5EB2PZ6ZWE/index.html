<html><header><meta charset="utf-8"><title>城嫂Moka玩煮飯仔報紙墊枱勁貼地</title></header><body><h1>城嫂Moka玩煮飯仔<br>報紙墊枱勁貼地</h1><p>天王郭富城喺上個月18號低調娶大陸網紅方媛（Moka），雖然係新婚，但由於城城已經接落唔少job，所以唯有放低盛傳已懷孕嘅Moka，獨自去開工。而Moka亦因為老公唔喺身邊，索性返上海娘家，有爹哋媽咪睇住。<br> <br>新婚眨吓眼就半個月，Moka都有keep住更新社交網，前日貼過同女性朋友嘅合照後，噚日輪到煮飯仔嘅相，佢留言話：「今天變身家庭小主婦，一個多小時弄出來的三菜一湯，家常菜很健康。」嗰三餸一湯包括蕃茄炒蛋，同一碗相信係紫菜豆腐湯嘅嘢，睇落都幾OK。<br> <br>不過，網民嘅焦點並不在於城嫂嘅手勢，反而喺墊枱嘅物件——報紙，有網民話：「鋪報紙吃很有家鄉的味道」、「原來都吃的好家常，也都會用報紙鋪桌。好感+（加）」；但亦有「反對派」，話「鋪報紙有點難看，大失雅色」、「不要用報紙」等，一人一句，各種意見都有。<br> <br>Moka的確係一個好示範，證明嫁咗畀天王唔代表要奢華生活，原來都可以好貼地，但細心啲睇再翻查番，Moka用嚟鋪枱食飯嗰張報紙，好大機會係2012年9月出版嘅報紙，屈指一算，都有成5年咁滯，歷史可能仲早過Moka識城城！城嫂慳家到用儲咗5年嘅報紙嚟墊枱食飯，大家話，慳家慳成咁，城城真是有福了！（睇怕唔會張相係5年前影落，到噚日先po啩……）</p></body></html>