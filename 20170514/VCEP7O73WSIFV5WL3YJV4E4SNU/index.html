<html><header><meta charset="utf-8"><title>【打牌治瘀傷?】衛詩雅三年冇工開畀唔出家用「好羞恥」</title></header><body><h1>【打牌治瘀傷?】衛詩雅三年冇工開<br>畀唔出家用「好羞恥」</h1><p>32歲衛詩雅(Michelle)早前拍攝電影《失眠》演慰安婦，拍到成身瘀傷  (新聞連結： http://bit.ly/2qq1CbY  )，當時佢唔敢話畀屋企人知，怕佢哋擔心，但紙點會包得住火吖，最後咪俾細心嘅衛媽媽發現，詩雅話：「我好唔開心都會見屋企人前先吸一啖氣，跟住入門口就笑。」對住呢種乜都自己孭晒上身所有嘢嘅女，衛媽有乜方法？衛媽話：「我有陣時會偷睇佢電話囉，哈哈！趁佢沖涼就睇佢有關工作上嘅事，因為佢乜都唔講囉！」</p><p>衛媽除咗煲湯同幫詩雅執靚間房去支持個女，衛媽同一家人仲有殺手鐧：「支持佢咪我哋得閒打吓麻雀呀、玩吓大富翁！」佢哋仲同工作人員即場開枱打牌，即時生猛晒，詩雅又搞笑話媽媽呢幾年變晒、好情緒化：「唔知係咪更年期？！」而衛媽轉頭就話因為自己年紀大有啲情緒病喇。</p><p>屋企有家姐同細佬嘅詩雅，由細就已經想做最強嗰個，指嘅係要分擔父母嘅責任，衛媽話：「三個仔女入面，佢都係最乖、好貼心。以前屋企最艱難時，佢就話要出去做嘢，嗰陣佢做一個鑽石Sales(銷售員)有幾多錢啫，佢都可以攞6千蚊返嚟，我哋嗰陣時真係靠嗰6千蚊生活。 」詩雅之後慢慢學做珠寶批發，喺22、3歲嗰陣已經每月平均賺到大約4萬蚊，不過佢都選擇咗一份明知冇穩定收入嘅工作 —— 演員。一入行雖然擔正劇集同電影，但點會咁順風順水吖，詩雅：「接近兩三年係冇電影拍，又冇乜任何工作，不過對我嚟講最難過係我冇錢畀屋企。我竟然我為咗追我嘅理想，我有幾個月竟然畀唔到錢佢哋，甚至乎要佢哋照顧番自己，覺得好羞恥。」</p><p>而衛媽又憶起詩雅中學時嘅難過事，就係供唔到詩雅去外國讀書：「 我睇過佢個日記，佢每一頁，寫完佢嗰日嘅嘢就寫住『我好想去外國讀書』，當年我睇到嗰本日記嗰陣，眼淚係咁流、係咁流。」衛媽媽都忍唔住喊咗出嚟，「我覺得我好揼心，點解周邊嘅朋友啲仔女話去外國讀書，可以去到嘅？！但點解我唔可以呢，我當時唔知點樣去面對，所以好對唔住！」呢個時候傍邊嘅詩雅邊喊邊安慰媽媽。<br><br>媽媽嘅心願只想一家人，尤其三個子女平安健康快樂，而詩雅話：「媽咪，我知道我嘅脾氣唔係好好，有陣時可能會唔小心講咗啲難聽嘅說話，同埋你成日都好就我，我知道嘅。如果有下一世，我做你媽咪，我照顧番你！」<br><br>服裝：Michael Kors<br>場地：Our Place<br>採訪：懷鈺<br>攝錄：馮峰、Neo</p></body></html>