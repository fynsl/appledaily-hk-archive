<html><header><meta charset="utf-8"><title>中環在線：岳少御廚中環開私房菜 - 李華華</title></header><body><h1>中環在線：岳少御廚中環開私房菜 - 李華華</h1><p>「娛樂大亨」林建岳嘅「御廚」Umberto Bombana有新動向。Bombana同岳少合作超過廿年，靜極思動，今年中會喺中環開間自家私房菜，真正做老闆，仲要只招呼熟客，冇電話可以畀人打去book枱，認真巴閉！<br>Bombana一直替岳少打理8 1/2 Otto E Mezzo Bombana等幾間意大利餐廳，中環嗰間8 1/2 連續6年獲得「米芝蓮指南香港澳門」三星，除咗岳少，唐英年、超人李嘉誠、馬雲等等都係熟客。</p><p>廚師發辦　只招待熟客</p><p>聽講Bombana想有突破兼過老闆癮，咁啱中環新落成嘅華懋中心招租，佢就租落一層大約2,500呎單位，投資2,000萬元開私房菜，目前裝修中，暫時預計下半年開業，冇固定menu，由Bombana廚師發辦。<br>叫得私房菜，呢度預計只得8張枱，約30個座位，由於座位有限，所以只能招呼熟客，電話都冇，要訂位嘅話，須直接搵Bombana或者相關熟朋友。<br>Bombana開自家私房菜，唔等於佢要同岳少講拜拜，Bombana將來會繼續打埋岳少旗下幾間意大利餐廳，難得岳少肯放人，畀佢分身，認真唔話得。聞說岳少亦有入股Bombana呢間私房菜㗎，book枱可以搵佢喎！<br><br>李華華<br>mailto:LiWaWa@AppleDaily.com</p></body></html>