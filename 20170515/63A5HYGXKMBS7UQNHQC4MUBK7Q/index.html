<html><header><meta charset="utf-8"><title>【母女對調3】阿女逆齡扮阿媽　買漏葱倒瀉湯搵唔到鑊鏟</title></header><body><h1>【母女對調3】阿女逆齡扮阿媽　買漏葱倒瀉湯搵唔到鑊鏟</h1><p>阿女逆齡扮阿媽　洗衫抹地煲魚湯</p><p>買餸、煲湯、洗衫、抹地，這些似乎是「係阿媽至做」的事，換作由平日衣來伸手、飯來張口的女兒負責，結果會怎樣呢？「我覺得會善後得好辛苦。」只見陳媽媽嘖一聲，反了個白眼，「會好混亂，要抹廚房，好辛苦咁做多次。」彷彿腦內已滿是女兒手忙腳亂快把廚房炸掉的畫面。陳媽媽雖非全職家庭主婦，家務卻由她獨自打理。她笑言丈夫和女兒Jace是「妲己」，「好似癱咗咁坐喺度唔郁！」於是，今次她藉着與女兒交換身份的機會，安排了三項任務給Jace完成，無非想女兒明白：「唔好成日倚賴阿媽啦，阿媽都好攰㗎！」</p><p>第一項任務是去街市買白鰂魚。陳媽媽邊寫任務紙，邊露出一抹「今次仲唔死」的奸笑，「咪以為好易啊，其實我都唔識揀靚嘢。去到街市要有禮貌同檔主溝通，佢哋就會幫你揀靚嘢。」Jace甫接過任務便一臉疑惑，「白鰂應該係魚吧？我連白鰂係點樣都唔知，試試吧。」平日甚少下廚的Jace，曾陪同媽媽去街市買餸，知道菜檔、魚檔的位置，中途雖忘了買葱，不過正職為主持的她發揮親和力，哄得菜檔主買薑搭條葱之餘，更從魚檔主那兒取得煲魚湯貼士，成功買齊材料，返家煲湯！<br> <br>不過廚房才是真正戰場，「我媽唔鍾意我行入呢個範圍，就算我會煮某啲餸，佢都會話：『你都唔識，等我嚟啦。』佢覺得我會搞到個廚房好混亂。」看來Jace確實了解媽媽的擔憂，而陳媽媽也確實了解女兒。只見Jace不但忘了買必備的魚袋，更倒瀉熱湯、弄掉番茄、被熱油燙到，在廚房內尖叫連連，「我媽見到咁樣應該會擰晒頭。」</p><p>至於最後一個任務洗衫抹地，相比下似乎容易得多。陳媽媽投訴Jace經常更換衣服，卻不幫手清洗，讓她一日要洗兩三次，「好誇張！何況晾衫都係一門學問，所以等佢洗次衫，就唔會再換衫換得咁密。」只見Jace一手抽起洗衣籃，將衣服放進洗衣袋分類，似乎做得有板有眼。話口未完，她盯着消毒液沉思，低聲說：「唔理喇，就咁啦。」就直接把消毒液灌進洗衣機，盡顯豪氣。嗯，腦海裏已想像到那陣濃烈氣味。<br><br>「叮噹！」是媽媽回來檢驗成果的時候。Jace把魚湯裝進暖水壺，原來這是平日媽媽為懶得翻煲湯水的Jace和爸爸常做的事，「佢煲好湯後，一係我哋即時喺屋企飲到，一係通常我都唔喺屋企，所以佢會裝入暖水壺，等我夜晚返到屋企用暖壺飲熱湯。」盛起熱騰騰的湯，撲鼻而來一陣魚鮮味。陳媽媽嚐了一口，初步給予正評：「齋飲湯唔睇過程都算合格，不過過程乾唔乾淨就唔知啦！」讓媽媽翻看過程，阿媽說女兒怎會用鉗煮魚，女兒反駁說找不到鑊鏟，阿媽沒好氣道：「你睇你幾愛呢個家，鑊鏟放喺邊都唔知！」你一言我一語，十足冤家打情罵俏，笑聲此起彼落，好不熱鬧。想起女兒事前預想媽媽的反應：「佢一定好多嘢講，可能佢內心好開心嘅，但唔會係行sweet嘅路線。」<br><br>這次扮媽媽後，應該體驗到做媽媽的辛酸了吧？Jace卻搖頭稱否，「我做一次咋嘛，抱住玩樂心態，當然覺得好玩開心，但媽咪每日都做同樣嘅事，咁多年都係，我係唔會明白嗰種不斷重複做嘅辛苦。」女兒擔心自己和爸爸經常工作至夜深才返家，獨留媽媽做完家務看電視，讓她倍感寂寞。陳媽媽卻一臉不以為然：「OK嘅，我會自娛㗎嘛！」女兒的豪氣爽朗，明顯深得媽媽真傳。<br><br>從前母親節，Jace甚少送禮，卻總會畫下心意卡一張，送給媽媽，陳媽媽開玩笑道：「係呀佢好孤寒㗎，送呢啲要使錢呀嘛。」Jace續說：「心意嚟㗎，有無搞錯。」媽媽遂認真道：「係，物輕情義重，好多人好羨慕。」今年母親節，有甚麼想和媽媽說的？Jace一手搭着媽媽膊頭，撒嬌說聲：「媽咪I love you。」媽媽點了點頭，仍是慣常的一臉冷酷，別過頭道：「得㗎啦，收到。」心裏應開出花來。<br><br>記者：封愷瑜、鄧天蔚<br>攝影：張志孟、蕭志南<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>