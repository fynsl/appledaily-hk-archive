<html><header><meta charset="utf-8"><title>經濟客艙：山寨iPhone勁過真．iPhone - Captain Cool</title></header><body><h1>經濟客艙：<br>山寨iPhone勁過真．iPhone - Captain Cool</h1><p>iPhone十周年版今年面世，好多分析報告都估新機定價有機會要高過1000美金，兼備OLED屏幕同AR技術等等。憧憬，總是美好。不過，蘋果公司想重新撻着中國市場增長引擎，可能庫克都要問過Mr. Duan。<br>聽到Mr.Duan或者想不起「邊位段先生」，喺美國投資界，提起Mr.Duan就是非常熟悉嘅名字，仲有個外號叫「fastisslow」，亦是段永平。他創辦嘅OPPO及vivo，2016年喺內地穩佔出貨量三甲，蘋果公司iPhone只排第四，按年出貨量跌兩成。今年蘋果公司去季業績顯示，包括港、澳、台和內地嘅大中華市場收入跌14%，以香港銷售疲軟同匯率問題作解話，不可照單全收。庫克更提到關於新iPhone傳聞講得太多，大家hold住荷包，等多陣先換機。<br><br>講真，iPhone越出越貴，一部256GB 版嘅iPhone 7Plus賣8288蚊，二人同行價、直飛東京嘅機票連稅都係2801蚊，一部iPhone夠兩個人飛日本玩兩次（未計洗費）。定價太貴，咪揀部平啲啲。Mr.Duan亦了解到與其同iPhone對撼，不如繞徑而行。蘋果公司主打京、滬、廣一線主要城市，Mr.Duan過去幾年主攻三、四線周邊城市普羅大眾。曾經被外界視為「山寨iPhone」，如今已經勁過真·iPhone銷售 。 <br>由2016年9月iPhone 7 及 iPhone 7 Plus推出後，由蘋果公司業績公佈iPhone所有型號銷售量推算，累計達1.74億部，只要有一成iPhone用戶轉買新機，以每部1000美金計，估計最少帶來174億美金收入，至於能否扭轉蘋果公司於中國市場銷售下滑趨勢，可能庫克要向Mr.Duan取經。<br><br>Captain Cool<br> https://www.facebook.com/seeforcaptain/ <br>本欄逢周一刊出</p></body></html>