<html><header><meta charset="utf-8"><title>共產黨埋地雷　（添馬男） - 添馬男</title></header><body><h1>共產黨埋地雷　<br>（添馬男） - 添馬男</h1><p>廿年前特區政府成立，遇上亞洲金融風暴，香港人比689及老董嘅房屋政策玩死，成為亞洲最長衰退最遲復蘇的經濟體。老左一直為自己無能開脫，其中一個振振有詞的說法，就是彭定康埋地雷，港英後過渡期谷高樓價製造泡沫，將政策失當的政治責任推得一乾二淨。廿年來樓價已經成為全球最貴，內地資金湧入，雙辣招對付本地人，但一約多伙繼續炒。而家連地皮都係由中資地產商非理性地炒高。大家問一問究竟邊個埋地雷。<br>香港公共政策失效，原因不在港英埋地雷，而是香港政府決策，太多黑洞，太多公眾、立法會及傳媒也不知的政治考慮。廿年來一國兩制、高度自治的失敗，變成了一個找尋代罪羔羊的遊戲。起初是彭定康埋地雷，留下所謂深層次矛盾，之後就變了「陳方安生問題」，前副總理錢其琛訓斥陳太，她提早退休後，又找尋新的代罪羊，指摘一度受中方吹捧的公務員、政務官。於是老董又再搞出一壇「高官問責制」來，整個問責制毫無制度合理性可言，由遴選、任用整個過程黑箱作業，早期還好，問責官員多少有公職歷練，三屆下來變成一棚來歷不明的雜牌軍，教育局長吳克儉人人插，但至今冇人講得出邊個經手介紹此人，通過乜嘢人推薦加入政府當局長。<br>行政主導走樣，搞到古靈精怪庸才當道，2003年七一遊行之後，又開始另一個「埋地雷」 工程，共產黨對五十萬人上街事先毫不知情震驚不已，認為要在香港有所作為，於是開始建立第二支管治隊伍，西環勢力開始壯大，介入特區政治越來越深，建制派變成一班投票部隊，數夠票就過。怕太核突唔肯歸邊者就被取而代之，自由黨由本地工商勢力及建制穩定力量，逐步比中聯辦拆散、針對、派人搶位，於是建制勢力再分裂，西環催生經民聯、新民黨，但又無法全面打死自由黨。議會四分五裂，政府游說困難，呢個地雷，又係共產黨自己埋落。最後，終於輪到司法界，近幾年老左、黨媒毫不掩飾，砌香港法官，七警案之後大有整治司法界之盤算。一國兩制高度自治走向大敗局，埋地雷的是共產黨自己。<br>廿年來共產黨對於香港特區的政治環境失去耐性，不再寬容，時刻認為要加快人心回歸，一切跟共產黨指示而為，當稍有出狀況，就藥石亂投，這些解決方案製造新問題多過解決舊問題，整個政治體制變成四不像，權力持續分散，政出多門，689搞唔掂，777亦唔會搞得掂。<br>要高度自治不走樣，就要共產黨縮手，不能指指點點，東搞搞西搞搞，洗心革面，但談何容易。林鄭去信中央，希望給予組班空間，亦公開表示唔希望西環入立法會拉票，勇氣可嘉，可惜，太天真太儍。以過去廿年的政治邏輯，共產黨只會認為靠林鄭搵特區司局長問責官員會唔夠班，實際上各個涉港部門為自己利益，都想乘機擺人入去，尤其是財政司、庫務局、民政事務局等分錢部門。689只不過是最新報到的眾多「太上皇」之一而矣！<br>林鄭好快發現自己不過是大敗局中的一段小插曲。<br><br>添馬男</p></body></html>