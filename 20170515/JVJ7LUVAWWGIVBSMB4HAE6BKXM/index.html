<html><header><meta charset="utf-8"><title>智取大市：智能汽車的威力 - 晉佳</title></header><body><h1>智取大市：智能汽車的威力 - 晉佳</h1><p>股價，賣嘅係兩種事情，第一種係價值，第二種係希望。今時今日，港股市場裏面有價值嘅嘢，唔算少，但未來嘅銀行都係銀行，磚頭都係磚頭，銅鋁鋼繼續係銅鋁鋼，藍籌入面賣M巾的，相信未來的M巾都不會識飛。賣價值容易，賣希望的，喺港股市場確係稀有產物。<br>淨係睇蘋果，33年前成功開發Macintosh，然後24年後再將Macintosh變到一部手機大小嘅iPhone，下一步竟然係開發汽車，將來會好似Model S咁幫你將汽車改做電動，再加上無人駕駛功能就算？定係整出一架汽車咁大、但威力比iPhone放大以幾何級倍數嘅機械怪物？蘋果份野心唔使畫出腸。<br><br>智能汽車，未來似乎唔止係運載血肉之驅嘅死物，配有無人駕駛、電動、網絡連接，可以做到乜嘢？有可能係你喺室外一個步兵，有睇《火影忍者》嘅話，更貼切會係你嘅一個「影分身」。與其話佢係一部汽車，倒不如話佢係順便有汽車功能嘅機械人。<br>由Macintosh變做iPhone需要廿幾年，𠵱家iPhone都十周年，蘋果要成功將Apple Car推出以至普及化，相信仲有一段頗長時間，但電動、無人駕駛技術阻力不大，餘下政策阻力，歷史告訴我們阻力亦不會大，進度或比想像來得近。呢個機械人普及化嘅概念，蘋果係長線首選之一，至於其他概念股，小弟會更重視供應商如何捕捉機會，多過所謂嘅沽空報告。</p><p>晉佳<br> http://www.fb.com/advanceguy1 <br>本欄逢周一、三、五刊出</p></body></html>