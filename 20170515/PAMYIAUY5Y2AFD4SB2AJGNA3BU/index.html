<html><header><meta charset="utf-8"><title>【馮仁昭四圍超】排球隊輸波　網上被彈品格差Stephy斥球證：佢刻意攻擊</title></header><body><h1>【馮仁昭四圍超】<br>排球隊輸波　網上被彈品格差<br>Stephy斥球證：佢刻意攻擊</h1><p>鄧麗欣（Stephy）為圓夢兩年前成立排球隊Loey參加比賽，日前有讀者爆料指有人喺facebook狠批Stephy喺Loey輸波後賴地硬：「原來香港女星鄧麗欣經營嘅呢隊女子排球隊品格係咁差劣，真係令人好嚇怕，輸打贏要。」該名自稱係Stephy粉絲嘅網民，狂插偶像：「好傷心阿欣用咁差嘅態度同我講嘢，你有冇專心睇住自己條線嚟吹波，你可唔可以進步吓，乜都唔識吹淨係識畀牌」。<br>Stephy懷疑該網民係某場波嘅球證，佢透過電話回應：「嗰日有好多誤會嘅球，例如一啲可能out嘅波，佢就判咗in，有啲可能我哋覺得對方犯規，佢又冇吹到，如果佢覺得我質疑佢嘅判斷而有不快，我覺得佢唔夠專業囉。」Stephy強調係講事實：「我覺得佢有少少刻意攻擊，唔係平心嘅評論。」</p><p>比賽有情緒</p><p>為捍衛球隊，Stephy話：「我呢隊Loey絕對唔係品格差劣嘅球隊，大家都知喺比賽當中好多時有情緒，anyway如果佢覺得唔高興，我願意代我嘅球隊同教練say sorry，希望佢公平啲。」<br>另外，噚日係母親節，Stephy都有晒同媽媽嘅合照，佢哋用app變兔仔臉，Stephy仲落hashtag「我阿媽又望錯鏡頭」、「有幾多個媽媽係會望錯鏡頭」，而佢又特登唔望鏡，擺明笑鄧媽媽。<br>撰文：馮仁昭</p></body></html>