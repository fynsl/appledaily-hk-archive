<html><header><meta charset="utf-8"><title>亞博騷狂晒廣東話BTS三度鞠躬　賣萌冧港迷</title></header><body><h1>亞博騷狂晒廣東話<br>BTS三度鞠躬　賣萌冧港迷</h1><p>韓國人氣男團防彈少年團（BTS），前晚起一連兩日於亞博館ARENA舉行巡迴演唱會香港站，雖然粉絲入場時因保安檢查問題而令場面一度混亂，不過無損粉絲熱情，而「宇宙最強」甄子丹亦跟囡囡現身睇騷。前晚BTS施展渾身解數，大晒廣東話冧港迷，完場時更三度90度鞠躬答謝粉絲支持。<br><br>前晚BTS舉行演唱會頭場，7子以白色西裝外套獻唱《Not Today》打頭陣，成員Rap Monster、Jimin、Jin、J-Hope、柾國、V及Suga輪流與港迷打招呼，Jimin說：「很久不見，很掛念大家，聽說港騷的門票很快賣完，好多謝大家。」Jin、Suga及柾國大派飛吻、扮Cool及賣萌冧粉絲，之後大晒廣東話「你哋鍾唔鍾意啊？」、「開唔開心啊？」，落力冧港迷。<br>當Rap Monster、J-Hope及Suga合體唱《BTS Cypher4》時，他們興奮向台下粉絲潑水，不過就搞到地上太濕，導致J-Hope表演大熱歌曲《Fire》時不小心跣親。尾聲時，J-Hope說：「你哋係我哋嘅，我哋一齊飛喇。」並做出飛的動作，Jin則說：「今日同你哋一齊好開心、好鍾意香港，我愛你。」Jimin就說：「你哋嘅愛令我好感動，多謝你哋。」雖然他們的廣東話不算標準，但誠意搭夠。完場前BTS三度90度鞠躬多謝粉絲。</p><p>甄子丹帶仔女睇騷
</p><p>被柾國視為偶像的甄子丹，前晚被影到戴上帽低調帶同仔女睇騷，剛巧柾國於台上亦表演了一小段詠春。<br>另外，今次BTS港騷無論場外或場內保安都十分嚴密，粉絲入場要「過兩關」，檢查完袋後，保安再用金屬探測器「搜身」，嚴防粉絲帶相機及攝錄機入場。入場後偷影的粉絲亦會被保安人員要求離場，直至刪相後才可以再次入場睇騷。至於開騷前仍有不少疑似黃牛黨在場外兜售門票，亦有人趁人多擠迫而偷竊，警察接獲報案後到場。<br>採訪：文凱靈<br>攝影：陳慧安</p></body></html>