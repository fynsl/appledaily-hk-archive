<html><header><meta charset="utf-8"><title>Can Bank：猛男＋炸雞＝Sell幻想 - 散子</title></header><body><h1>Can Bank：猛男＋炸雞＝Sell幻想 - 散子</h1><p>現代商業化社會，唔少節日都被商業化，好似聖誕前夕咁，筆者一直都唔明點解商場要倒數。唔明還唔明，有時睇到佢哋廣告招數，都真係要寫個服字。好似今年母親節，KFC就出咗個廣告（美國版），有個猛男赤裸上半身，手執一本小說，同大家講故事。<br>猛男未開聲之前，齋睇畫面，少女們會充滿幻想，開聲後，頓覺猛男聲線充滿磁性，但一了解內容就……容筆者將句說話翻譯成中文：「這個母親節，請讓桑德斯上校為媽媽們送上Tender Wings of Desire《嫩翼的渴求（？）》，以照顧媽媽們的幻想。」<br>猛男手上這本書正是Tender Wings of Desire，書嘅封面係一幅熟識嘅面孔，無錯，就係佢，肯德雞叔叔（肌肉版），抱着一位手執炸雞嘅美女，書嘅左下角，又點少得一桶肯德雞呢。廣告中呢位猛男，揭開本書讀咗少少內容，之後向鏡頭問：「你想唔想自己係媽媽呢？」<br>事實上，呢本個名充滿雞味嘅書，係真係有其書，大家可以喺kindle下載，講嘅係肯德雞叔叔與Madeline Parker嘅愛情故事。呢本書係KFC母親節廣告系列的一部份，筆者無睇過本書，但睇書評就話本書係充滿炸雞味。<br>唔知各位對呢個廣告有咩感覺，筆者睇完真係打咗個冷震。可能係文化唔同嘅關係，真係唔太理解母親節點解要送本愛情小說畀阿媽（主角仲要係肯德基叔叔），睇完更加唔會令你想買桶雞食，不過就好欣賞佢嘅反傳統（傳統廣告一味影住人食雞，睇得多都會滯），而呢個廣告可能會令人想睇下本小說，同時一定會與朋友分享，宣傳效果比一般買嘢有折大好多。<br><br>散子<br>本欄逢周二刊出</p></body></html>