<html><header><meta charset="utf-8"><title>七級偽術：網略宣傳是咁玩的 - 彭瑪莉</title></header><body><h1>七級偽術：網略宣傳是咁玩的 - 彭瑪莉</h1><p>個多月前，寫過Wendy's和美國奈華達州少年Carter的Tweeter牙骹戰，少年問Wendy's小編要幾多個轉發先請佢食一年雞件，小編閃電回覆：千八萬啦！少年亦爽快答應，話包在佢身上，一場雞件挑戰，由此蔓延網絡。<br>無聊令人團結，很快，Carter已取得近 200萬個轉載，似乎有望打破當時史上最多的320萬個轉載。<br>登登登櫈……結果係少年已經成功打破紀錄，大概一個星期之前，已經超越名嘴Ellen DeGeneres個舊數，目前已得到逾360萬個retweet。幾日前，喜訊仲上埋《紐約時報》科技版，標題係：「打低Ellen DeGeneres：嗜雞少年榮膺retweet之王」！<br>呢次唔止少年光宗耀祖，一句戲言，也讓Wendy's打了一場漂亮社交媒體宣傳戰。<br>有人話Wendy's當初開出千八萬咁苛刻條件，小心釀成關公災難，但係人哋小編勝在互動強，轉膊快，事件在網絡爆紅後，已經好快把目標由1,800萬修訂為只須破紀錄，又自動加入慈善元素，話破到紀錄，就會捐十萬美元去一個鼓勵領養嘅慈善組織，少少修訂和包裝，就令 Wendy's無驚無險和少年完成奇妙旅程。<br>上月少年上埋Ellen個talk show㖭，呢個show奧巴馬都成日上。<br>常言水能載舟、亦能覆舟，把「水」字換了「社交媒體」，何嘗不一樣，今次是萬中無一嘅成功例子，你看看本家西九龍中心，那個自殺式寸咀post引發的網民嬲爆事件，就知道江湖有幾凶險。<br><br>彭瑪莉<br>mailto:marypang2015@gmail.com</p></body></html>