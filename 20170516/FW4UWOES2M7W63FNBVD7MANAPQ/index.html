<html><header><meta charset="utf-8"><title>財路：中糧油博扭虧為盈 - 錢雋</title></header><body><h1>財路：中糧油博扭虧為盈 - 錢雋</h1><p>中糧油（606）上年由上半年出血，到全年虧轉盈，集團今年食住靚仔turnaround，嚟緊半年成績單，博佢扭虧，而包括中糧油在內，成系重組，執到靚靚仔仔！<br>中糧油主打食用油籽加工、 大米加工貿易、生化同生物燃料。上年上半年，中糧油仍然見紅2.23億元，但全年計數，轉虧為盈14.2億元，兼扭轉2014年、2015年大出血情況。粗略計數，中糧油上、下半年，來回倒賺16億元，靚仔到痹，博中糧油今年上半年keep住turnaround，應該有計。<br>中糧油家陣PE13倍，場內專業預估，中糧油今、明兩年EPS 0.34元同0.37元，預測PE再跌到得10.8倍同9.9倍，兩年預估PB得0.7倍同0.66倍。成個中糧系，酒鬼酒（深000799）今年預測PE43倍；預估PB3.1倍、中糧糖業（滬600737）預測PE29倍；預估PB1.4倍、中糧生化（深000930）預測PE21倍；預估PB5倍、蒙牛（2319）預測PE20倍；預估PB2倍、中糧食品（506）預測PE18倍；預估PB1.4倍、中糧包裝（906）預測PE11.5倍；預估PB0.9倍。中糧油平霸！<br><br>中糧油家陣主打業務，喺姐妹系上市公司當中，都有經營近磅瓣數，有重疊情況。又《新華社》述國家糧食安全政策專家諮詢委員會委員話，「13.5」期間，中國要培育壯大糧食產業化龍頭骨幹企業，形成一批輻射範圍大、帶動能力強嘅糧食加工產業集群，同具有國際影響嘅大型糧食企業。<br>睇到亦諗到係，中糧成系有重組需要，點樣執到靚靚仔仔亦係關鍵。又中糧系係內地糧食大孖沙，斷估中國培育龍頭企業，點都有佢哋份！數咁計，買中糧油，當只係追番最近磅嘅中糧包裝0.9倍PB，中糧油現價3.72元，都講緊要升近30%，到4.8元。</p><p>錢雋<br>細價股專家<br>本欄逢周二刊出</p></body></html>