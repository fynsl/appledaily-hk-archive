<html><header><meta charset="utf-8"><title>中環在線：純官女婿餐廳王國蝕錢照升 - 李華華</title></header><body><h1>中環在線：純官女婿餐廳王國蝕錢照升 - 李華華</h1><p>日本丸龜製麵母公司Toridoll Holdings打算收購譚仔雲南米線，網民隨即熱烈討論譚仔定係三哥好食啲，中環人就諗緊傳聞中10億元作價係貴定係平。望望上市嘅飲食股，新世界發展主席鄭家純女婿龐建貽有份嘅Classified剛公佈首季業績，蝕713萬元，但公司股價竟然靜悄悄一路升，最新市值接近16億元，難怪米線都賣10億喇。<br>Classified經營11間走時尚路線嘅同名西餐廳，仲有貴價嘅The Pawn同中價嘅The Fat Pig各一間。除咗龐建貽，股東仲有金山工業主席羅仲榮兒子羅揚傑與朋友黃子超。</p><p>龐建貽等人3億揸手</p><p>公司舊年7月喺創業板上市，配售價0.55元，噚日收市報3.97元，累計升幅超過6倍，創仔股算係普普通通。呢隻股都係冇乜成交，經常全日冇成交，多數一百幾十萬成交一日，但佢股價就升得好靚呀，直情可以用穩步上揚去形容，慢慢升，上周四去過4蚊高位，推動市值越來越高，龐建貽等人佔19%，有3億元在手。<br>可惜Classified首季生意麻麻，收入跌近三成，兩間中高檔餐廳跌得幾甘，真係受到經濟疲弱影響。3位老闆似乎要諗計改善先至可以有「錢途」喎。<br><br>李華華<br>mailto:LiWaWa@AppleDaily.com</p></body></html>