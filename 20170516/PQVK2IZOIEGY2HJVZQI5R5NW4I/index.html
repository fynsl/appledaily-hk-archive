<html><header><meta charset="utf-8"><title>【未輪到陳德彰】蔣志光幫Raidas和音黃耀光：最先同佢傾</title></header><body><h1>【未輪到陳德彰】蔣志光幫Raidas和音<br>黃耀光：最先同佢傾</h1><p>80年代組合Raidas雖然出道兩年、只推出1張EP《吸煙的女人》，同2張大碟《傳說》《Raidas ‘87》，但事隔30年仲有好多人搵番佢哋嘅經典歌嚟聽。而且有人仲會研究佢哋嘅歌、歌詞同成員，有說蔣志光係影子成員o添：「志光嗰陣時係我助手嚟o架，亦都係好朋友，我哋早前嘅工作係一齊做，係Raidas嘅時候佢冇一個主力嘅參與；編曲上，係我嘅idea但佢幫手做programme；而好多時候我哋兩個嘅聲音係比較協調，所以啲和音部份，全部都係我哋兩個唱o架。」而Raidas嘅大碟上面，蔣志光亦以「小光」之名擔任助理監製及混音工作。</p><p>Ken又話當年好多歌曲上都會問阿蔣攞意見，甚至乎係第一個聽，佢話：「好似《別人的歌》，因為我哋都曾經唱過酒廊嘛。」既然咁friend，點解一開初唔係同阿蔣參加《亞太流行曲創作大賽》繼而入行？「係同阿志光傾先嘅，大家想有個機會將自己專長發揮出嚟，參加比賽就最好，不過究竟邊個作曲呢？都係分散投資比較好，是但一個贏都好嘛！」佢仲透露當年解散Raidas之後，阿蔣都有提議另組組合，只係Ken有另一啲想法，唔太想喺幕前演出而告吹。</p><p>此外，林夕(夕爺)當年都係Raidas嘅鐵三角，皆因除咗黃凱芹填詞嘅《傾心》，全部歌曲都由夕爺填詞：「嗰陣時佢未叫夕爺啦，當初大家都唔認識，經朋友介紹，就寫咗我哋嘅第一隻歌《吸煙的女人》。我覺得個合作係好有聯系，有啲字佢覺得好嘅，但啲音唔係好夾嘅我會改音。」</p><p>場地：city oasis<br>採訪：余燕儀、懷鈺<br>攝錄：馮峰 Neo<br>拍攝：沈健程</p></body></html>