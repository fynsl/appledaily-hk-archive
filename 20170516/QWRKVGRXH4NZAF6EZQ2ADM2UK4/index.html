<html><header><meta charset="utf-8"><title>大棋局：2018新貨幣秩序 - Mr. Tregunter</title></header><body><h1>大棋局：2018新貨幣秩序 - Mr. Tregunter</h1><p>電腦勒索病毒肆虐，令一張30年前嘅照片重現大眾眼前。該照片上面寫住一個年份：2018年。<br>bitcoin，勒索病毒指定嘅贖金貨幣。因着其對身份之保密性，現時部份地下交易都會用上，真係知識型經濟大環境下，黑社會都要進修學電腦。今年2月最後一個交易日，一個bitcoin價格正式超過一盎士黃金。一個大眾將信將疑、本質先於存在嘅虛疑貨幣，一個人類用咗幾千年、存在先於本質嘅實體貨幣，邊一個先係我哋將來嘅交易形態？<br>《經濟學人》，一本知識份子推崇嘅經濟雜誌。1988年1月9日，雜誌封面畫咗隻鳳凰，心口掛住一枚老蓮咁大嘅貨幣，腳下踐踏多國銀紙，大題《Get ready for a world currency》。鳳凰心口嗰枚貨幣寫住一個年份，就係2018年。<br><br>雜誌內文提及將來會出現新貨幣秩序，或由IMF的SDR開始。數字貨幣未出現前，唔少人認為該封面其實暗示黃金皇者回歸。理由係自71年布雷頓森林體系瓦解後美元不斷超發，最終會再次面對特里芬難題，所以美元做莊嘅貨幣體系不能持久，取而代之的將會係金本位。包括聯儲局前主席格林斯潘曾警告，只有回歸黃金，先可以制止全球央行繼續靠印銀紙呢種金融鴉片上電，制止無止境嘅債務擴張。<br>但自bitcoin出現後，數字貨幣一度令人眼前一亮。同任何新出現的事物一樣，一開始都係被質疑同揶揄。可是經過多年實驗，德國率先於2013年認可bitcoin合法地位，日本今年4月亦承認其支付手段合法，中國則更表明央行會推出自製嘅數字貨幣。<br>大美元台戲必須唱落去，因為美元一弱，就會有各方勢力倡議用SDR、黃金甚至數字貨幣取代美元。如無意外，聯儲局年末將會縮表，一場虛實之爭即將到來。《經濟學人》嘅預言會否實現？（待續）</p><p>Mr. Tregunter<br>本欄逢周二刊出</p></body></html>