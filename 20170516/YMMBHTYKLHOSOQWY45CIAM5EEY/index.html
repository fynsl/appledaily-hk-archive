<html><header><meta charset="utf-8"><title>隔牆有耳：鼎鼎要上工聯會電腦班 - 李八方</title></header><body><h1>隔牆有耳：<br>鼎鼎要上工聯會電腦班 - 李八方</h1><p>特首梁振英透過周浩鼎修改立法會調查佢收取UGL公司5,000萬嘅研究範疇，鼎鼎竟然將原裝word檔案交畀立法會，結果俾人睇晒修改紀錄，成為笑柄。</p><p>學將word檔轉pdf</p><p>八方問過立法會資訊科技界議員莫乃光，佢話一般嚟講，如果唔想俾人知道點樣改過份文件，只要將文件由word檔轉為pdf檔，就唔會有修改嘅痕迹，佢仲話坊間有唔少機構有搞呢類點樣用word嘅基本電腦課程㗎，例如工聯會。<br>八方上過工聯會業餘進修中心網頁，發現真係有電腦課程叫做「Acrobat PDF電子文件製作」，教授學員將word檔轉成pdf檔，下月16日就開班。成個課程460蚊，5個半鐘，鼎鼎一個月嘅議員人工，足夠讀200次有多。工聯會立法會議員麥美娟被問到呢個課程時笑笑口話，工聯會嘅課程向來好受歡迎，歡迎在職人士多啲進修，為自己增值。</p></body></html>