<html><header><meta charset="utf-8"><title>金手指：彩星斬纜定加注？ - 孫柏文</title></header><body><h1>金手指：彩星斬纜定加注？ - 孫柏文</h1><p>孫柏文舊年尾同今年初叫大家不問價追嘅彩星玩具（869），早前發盈警。第一季按年收入由3億變1億，盈利就7,000萬變近乎零。<br>當時我叫買嘅原因，係彩星玩具喺今年初有隻「百獸王Voltron」新玩具。當時因為股價未反映，而忍者龜熱潮玩完，加埋個無敵資產負債表，股價超抵要買。當然，佢哋第一季提供嘅數據真係好驚嚇。而我同高明亦會喺禮拜四去佢哋嘅股東會，去完將會喺我FB同下周專欄再作定論。睇吓到時要唔要叫大家斬纜，或者加注。<br>外滙市場亦有兩單要留意嘅事。第一，就係三月尾我喺網上拍片叫大家買英鎊嘅理由，即淡倉破記錄，待夾爆，喺英鎊近排升浪下，已出現大量平倉。最新淡倉量，已經返去脫歐公投前。如仲有英鎊好倉，應該平啲。另外，就係兩周前叫大家「一注獨贏沽加幣」後，估唔到全球《蘋果》讀者都萬眾一心，最新加幣嘅淡倉量急升下，已破歷史記錄。你可能問，咁係咪即加幣要升？唔係，加拿大樓價升到歷史高位，正爆破中，加幣淡倉量將會越沽越有。加幣有排跌，靜觀佢哋嘅政府點對付來緊一浪又一浪嘅金融機構出事潮。<br>最後，我度緊網上新嘅賽馬結果節目，諗住搵贊助。咁上周三晚見邦民日本財務喺馬場出面派筆，我就喺FB問有冇人識嗰邊啲人。周末嘅時候，有個我問極都唔肯交代佢係乜水，淨係重複話自己係邦民裏small potato嘅人，不斷發短訊叫我刪post，咁unprofessional嘅做嘢方法，你邦民搞乜呀？係咪有人扮係你嘅人？</p><p>孫柏文<br>獨立股評人<br> http://www.fb.com/shuen <br>本欄逢周二刊出</p></body></html>