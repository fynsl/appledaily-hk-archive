<html><header><meta charset="utf-8"><title>中環在線：缺席行會封冠　查太呼冤 - 李華華</title></header><body><h1>中環在線：缺席行會封冠　查太呼冤 - 李華華</h1><p>金融發展局主席查史美倫係行政會議成員，前排政府披露嘅行政會議非官守成員出席率中，發現查太原來得七成，低絕所有成員，查太噚日就解釋自己有13個會議日去咗海外幫香港招商，批評佢出席率低就唔公平咁話。<br>行政會議秘書處早前披露行會成員由2014年4月1日至2017年2月28日3個年度嘅出席率，69歲嘅查太缺席次數最多，132次會議中缺席39次。</p><p>有13日去咗招商</p><p>查太噚日同華華茶敍時就回應話，「計一計，呢幾年內，我有13次缺席係出咗去國外幫香港推廣招商，同行人士有時包括財政司司長同埋行政長官」。<br>不過，撇除呢13次，查太嘅出席率都係八成左右，唔通佢作為滙控非執行副主席，好多時要飛去倫敦開董事會？<br>佢又預告，嚟緊要出席European Business Summit，同埋貿發局Think Asia, Think Hong Kong嘅招商活動，都要飛去海外參與，佢話「呢啲公家嘢真係要寫明情況，否則唔公平喎」。<br>至於林鄭形容查太係金融三大靠山之一，究竟佢會唔會加入來屆政府呢？佢就唔肯答，只係話金發局主席嘅任期到2019年先至完，呢份係好忙嘅工，好似有啲暗示喎。<br><br>李華華<br>mailto:LiWaWa@AppleDaily.com</p></body></html>