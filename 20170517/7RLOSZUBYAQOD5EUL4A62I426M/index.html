<html><header><meta charset="utf-8"><title>收市閒情：譚仔最值錢係乜？ - 千頌C</title></header><body><h1>收市閒情：譚仔最值錢係乜？ - 千頌C</h1><p>丸龜：<br>當你睇到呢封信嘅時候，你已經係一子之母，成為「譚仔」嘅媽媽。即係咁，「譚仔」我就食咗好多年，雖稱唔上超級擁躉，但總算係資深食客，多少都有資格講兩句意見。<br>丸龜落場，你新人事新作風，話要將「譚仔」重塑品牌、重新定位，係明嘅。不過你買得「譚仔」，都係貪佢夠受後生仔歡迎，如果你想佢繼續做強做大，以下一點，係千萬萬萬億萬不能改變，就係「勿演畜牲美線實小勒凍拎死」！<br><br>如果你見到呢串字，大喝一句「何ですか？」然後以為我講粗口，咁樣，即是你哋做唔足Research，唔明「譚仔」核心價值！<br>「譚仔」最重要嘅，唔係米線，唔係湯底，係啲阿姐！仲要係有鄉音嘅阿姐！食得多咗，對得耐咗，每個行入去食米線嘅人，都已經識得翻譯「勿演」做墨丸、「畜牲」做竹笙，「凍拎死」係凍檸水……諸如此類。<br>一路都覺得「譚仔」好勁，勁就勁在，佢唔單止做到湯底standardization，係連阿姐嘅Style、以至口音都做到standardization！久而久之，「譚仔口音」已經變咗做品牌一部份。<br>如果行入「譚仔」，我聽唔到譚仔腔，而係講得一口純正廣東話嘅阿姐，你話似咩樣？咪就係好似你行入澳牛，個夥記好誠懇、好Sincere同你講一句「唔該」一樣，一樣咁離譜！<br>更重要係，你要知道「譚仔」41間舖，年做6.9億銀生意，一年賺9,600幾萬銀，即係每收100就賺14蚊，「譚仔」明副其實係發鈔機！<br><br>要知道，翠華（1314）生意做得多過「譚仔」，但一年只係賺7,000幾萬，但市值都成17億，25倍PE。你收購「譚仔」先用10億銀，即係10倍PE就買到發鈔機，係真係好抵好抵！而呢部「印鈔機」之所以印到鈔，係由一班Style異常地一致嘅阿姐一齊建立（阿姐鄉里喺同一間公司，員工流失率相對低，相信係「譚仔」異常高效率原因之一）<br>香港能夠容納兩個幾乎一樣嘅譚仔品牌，係因為譚仔有佢獨有嘅基因，獨有陣除。所以，丸龜呀丸龜，千萬咪直線地以為，要令品牌進一步年輕化，就趕走班姐姐，然後搵班後生仔扮日本人，等你行入大門就大叫「21314！」咁就吸到新客。你咁做，會將「譚仔」推向絕路……唔會唔會，反而係「三哥」，佢要多謝你，令佢終於可以成就一統「譚仔」天下嘅霸業。<br><br>千頌C<br> http://www.fb.com/winbigwok <br>本欄逢周三刊出</p></body></html>