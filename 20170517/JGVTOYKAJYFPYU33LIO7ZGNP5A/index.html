<html><header><meta charset="utf-8"><title>【行運一條龍】舊物店執到寶　Leica M2賣$40？</title></header><body><h1>【行運一條龍】舊物店執到寶　Leica M2賣$40？</h1><p>相信睇完這個故事之後，一眾相機發燒友應該唔會相信天下間有咁筍嘅事。話說Reddit網友（可理解為美國版高登）GreenteaBanana有一日遇到奇遇，首先在學校附近收睇了一段4分鐘長影片賺了1美元，然後返學校做Project做了3小時。之後就覺得肚餓到附近雜貨店買杯麵，咁啱見到有抽奬刮刮卡賣，就用上之前所賺的1美元買張卡，點知又贏到10美元。然後這位網友返學校開餐兼溫習一陣再同朋友行去附近舊物店行下，點知在舊物店內發現到一部好舊的相機，相機蓋上仲寫住Leica，而且價錢仲只係4.99美元，二話不說就即時買下，用埋之前贏返來的10美元找數仲有5美元剩。<br><br>不過通常這些網上故事都會畀網友揶揄佢作大，但GreenteaBanana就真係貼圖作證明，而且表示這部只用4.99美元買下的Leica M2相機仲好新淨兼可操作。有網站就幫佢計過，現時一部Leica M2相機約值800至900美元，而隨機所送的Elmar 50mm f/2.8鏡頭值400至700美元，即保守估計都值1,200美元（約$9,340），但GreenteaBanana如今只係用上所賺的4.99美元（約$38.9）就買得到，仲諗住今個夏天帶去日本及韓國旅行時影相，相信大家除了「葡萄」之外都唔知講咩好。<br><br>資料來源：Petapixel<br><br>文：布偉倫<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>