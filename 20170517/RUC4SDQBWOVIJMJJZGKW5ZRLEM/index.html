<html><header><meta charset="utf-8"><title>渡邊直美被台男抽水吳宗憲抱不平代出頭</title></header><body><h1>渡邊直美被台男抽水<br>吳宗憲抱不平代出頭</h1><p>日本藝能界開心果女星渡邊直美噸位十足，重逾200磅都無阻其演藝事業，而且工作量更接踵而至，嚟緊佢更會為7月開播新劇《KANNA s-an!》孭飛做女主角，電視台認為渡邊直美是最合適人選，亦係佢首次為黃金時段日劇擔正做主角。<br> <br>渡邊直美紅到亞洲各地，連佢第二個家鄉台灣都有飲料品牌都拜倒其石榴裙下，邀請渡邊直美成為代言人，在黑松汽水C&amp;C廣告中大跳「瞬醒活力」舞蹈。日前台灣男星博焱自稱「渡邊直美曾主動約他去日本」，一番自我感覺良好發言被網友圍插，紛紛替重磅女神出頭。不過渡邊直美本人一於少理，更已把自己嘅結婚年齡延至60歲。前日，博焱已透過facebook向渡邊直美道歉，不過綜藝天王吳宗憲都忍唔住寸爆對方毫無代表作，仲話：「這輩子最紅就是靠渡邊直美！」直指博焱擺明借渡邊直美抽水博見報。<br> <br>唔經唔覺，渡邊直美入行將滿10周年，佢下月會推出處女寫真集《NAOMI》，其出浴拍攝嘅封面照已經曝光，當中不乏過去一年佢巡迴世界各地開騷嘅花絮，肯定令粉絲們大飽眼福。</p></body></html>