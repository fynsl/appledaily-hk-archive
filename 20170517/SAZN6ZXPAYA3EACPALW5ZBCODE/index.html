<html><header><meta charset="utf-8"><title>無綫咪神離巢陳潔玲：可能佢哋覺得你想走呀？走囉！</title></header><body><h1>無綫咪神離巢<br>陳潔玲：可能佢哋覺得你想走呀？走囉！</h1><p>「我的離開也是愛……」許廷鏗就咁樣唱，至於前港姐「咪神」陳潔玲離開大台又因為乜呢？佢昨日接受《蘋果》電話訪問時，咁樣形容同大台嘅「分手」：「都係和平結束賓主關係」。<br> <br>由參加港姐至今，差不多五年，陳潔玲坦言最唔捨得同事：「尤其係訓練班嗰啲，好多幕後同事對我好好，雖然啲人話公司冇咩人情味。」<br> <br>陳潔玲表示半年前已開始動念想走，沒有代表作亦是原因之一，於是佢走咗去問訓練班教過佢嘅阿旦鄭丹瑞：「佢好知道我性格，佢話：『你走啦，你牛皮氣，你留喺TVB咪又係又痕又怕痛，繼續留喺到又係囉囉攣，不如0依家走啦』。」咁啱五月份死約完咗，就決定離開。<br> <br>至於大台可有挽留？陳潔玲稱：「又冇喎！(由你走？)係呀！(咁都得？)我又冇諗呢樣嘢喎，可能佢哋覺得『你想走呀？走囉！』我都有啲驚，其實我計過我有半年冇返公司，可能爭公司一啲show，驚公司叫我還show，佢淨係話『你返嚟填番啲文件，搞番啲手續就ok』。」<br> <br>「當初入嚟係想見識下心態，做耐咗就發現，公司太大，太多部門，架構太複雜，好多時佢冇可能照顧每個需求，喺入面好被動，真係要等機會，唔知要等幾耐。喺大機構工作，大家都明要做好多門面嘢，要比較卑躬屈膝啲，但我自己有個堅持，我係想做演員，唔想為咗得到機會而磨平自己啲棱角，如果咁就冇咗自己character。」她補充：「我以前係仲倔，TVB已經成長咗好多。」<br> <br>0依家咁多平台，陳潔玲自言想試多啲嘢，會嘗試拍電影，例如網絡電影咁；至於簽經理人，佢話暫時想自由身先。</p></body></html>