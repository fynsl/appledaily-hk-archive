<html><header><meta charset="utf-8"><title>傳楊明暗撻「白淨版Rosanne」莊思明得啖笑：邊有咁易呀？</title></header><body><h1>傳楊明暗撻「白淨版Rosanne」<br>莊思明得啖笑：邊有咁易呀？</h1><p>浪子回頭係咪真係金不換？<br> <br>情史厚過演出史嘅楊明，舊年因拍《愛‧回家》，撻着同劇嘅大馬拿督千金莊思明，兩人好快就認愛，又不時喺社交平台孖住放閃，楊明早排接受訪問時又放聲氣話想成家立室，以為佢滾……係情場翻滾咗咁多年，又已屆36歲，終於肯修心養性，揀定一個伴侶，唔做浪子啦，點知一樣有是非流出。<br> <br>昨日有周刊報道楊明背住女友莊思明，暗媾現年28歲、貌似「白淨版Rosanne」嘅大台姐仔郭千瑜（Mina），報道指楊明喺自己擔正嗰套《抱佣情人》中，對Mina照顧有加，就算喺月前一場外景戲中，大熱天時困喺架開篷巴士上拍攝，唔使埋位個個落車唞氣期間，楊明同Mina都留喺車上，享受獨處時光。<br> <br>報道除咗話楊明除低頸巾畀Mina遮太陽之外，更指楊明對女方面部吹氣，又似想對女方晒肌騷quali咁，仲講到佢哋傾偈時，楊明用下身對正Mina頭部……吓？！<br> <br>周刊指其實好多人都見到楊明同Mina啲曖昧行為，但就當睇唔到。同晚劇組拉隊去尖沙嘴慶功，莊思明冇份演但卻有現身，楊明勁識做，攬實女友好sweet咁，周刊指Mina見到「正印」在場就扮冇嘢，楊明亦表現得比較收斂。<br> <br>睇番Mina個facebook，發現佢經常貼自己啲開工相上去，當中唔少得同楊明嘅合照；至於報道中提及嘅慶功宴，Mina除咗喺大合照中同楊明及莊思明同相現身外，仲有一張係莊思明同楊明包抄Mina影嘅合照，真係三個主角都喺齊度喇。<br> <br>報道稱，被蒙在鼓裏嘅莊思明，今個月初接受網台訪問期間，提及同楊明嘅婚事，佢承認兩人之間有共識，亦唔係玩玩吓，不過當同場嘅周志文送上恭賀時，莊思明又即刻閘住，其實莊思明係咪已經索到陣除……？<br> <br>對於背女友莊思明、暗撻Mina嘅報道，正身處越南拍劇嘅楊明昨日回應傳媒話：「其實我坐嗰個位，就係我要埋位嗰個位，而嗰個女同事企嗰個位，亦係埋位嗰個位，咁同事未埋位傾幾句就叫做『媾』，咁一日咪媾好多人？」<br> <br>至於莊思明亦對男友百分百信任，佢回應傳媒時就話：「哈哈，佢send咗段報道俾我睇啦，其實真係冇嘢、得啖笑咁囉，行過傾吓偈就話撻着，邊有咁易呀？如果係咁，每拍一套劇咪要換一個女朋友？」<br> <br>「其實佢係一個好有交帶嘅人，去到邊做緊乜，都會同我講，反而我自己唔算交帶，佢咁做，搞到我都要成日向佢報到。況且，千瑜我本身都識，咁就更加冇可能（撻着）啦！」問到同男友婚期，莊思明就話「在心中」：「冇呃你哋，婚期係未定，不過大家對呢樣嘢一早有共識。」<br> <br>而楊明頭先更喺Instagram貼咗一張佢瞓喺屋頂嘅相，仲留言話：「第一次到越南感覺非常好，天氣、風景和食物全部都好，還有謝謝劇組為我挑選的露台房間，讓我可以曬太陽。（我真的很喜歡睡覺的）」睇嚟未受周刊報道影響心情。至於莊思明就同家姐開工，兩姊妹仲輪流貼相上Instagram。</p></body></html>