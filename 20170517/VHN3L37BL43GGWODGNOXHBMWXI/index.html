<html><header><meta charset="utf-8"><title>【add時尚】父親葉澍堃批准放下大律師牌葉瀚華開小館　食人情味</title></header><body><h1>【add時尚】父親葉澍堃批准放下大律師牌<br>葉瀚華開小館　食人情味</h1><p>葉瀚華（Ian）為經濟發展及勞工局前局長葉澍堃二子，Ian愛四出覓食，瘋狂程度是暫放下執業大律師資格，去年開法越餐廳，心口掛住勇字而行。過去一年，他坦言交了不少「學費」，以迎難而上面對，搵錢未必及做律師多，但開心面對人生的經歷，卻是無價無悔。<br>經濟發展及勞工局局長葉澍堃退休後，轉做食評家，有其父必有其子，暫放下執業大律師專業資格的二仔葉瀚華，一年前走去開法越小菜館La Bo La，選址則並非中環、金鐘等商業區，揀了旺中帶靜的灣仔「囍帖街」利東街開舖，愛這個小區的人情味及富有歷史氣息。</p><p>米芝蓮光環</p><p>30出頭的Ian在英國名學府劍橋大學讀經濟，畢業後再到倫敦讀法律，回港做執業大律師，亦在麥肯錫做過諮詢顧問，專業優差都是不少港人的理想工作，但他愛挑戰，轉行搞飲食，他日前在灣仔接受訪問時說：「我𠵱家係非執業大律師，我要去番執業，做番一啲程序就可以申請番，我到𠵱家都仲好鍾意法律，飲食同法律兩樣嘢我都好喜歡，好多朋友法律上有問題，或者飲食上面問題，尤其係紅酒，大家都會研究。好鍾意飲食，覺得趁我仲有精力同有團火，想去做呢個夢想，心口掛住勇字就去做。」<br>餐廳開了一年多，已有米芝蓮推介，過程並非一帆風順，Ian在訪問中多次笑言交了不少「學費」，「我哋籌備時，囍帖街翻新嗰陣時嘅經濟環境，都仲係好好，到成件事ready，開始差，我哋喺marketing、推廣、喺食物度作出改變，我哋嘅團隊其實有同事離開，亦有新同事加入，希望改變到我哋嘅食物，呢幾個月越嚟越好生意。」</p><p>父母白老鼠</p><p>對於尋夢，Ian表示爸媽相當支持，「我好開心，亦都好幸運。由我中學年代讀書，到大學揀科都好，自由度都好大，好似本身我讀經濟，跟住去讀法律，佢哋都冇話去左右我決定，可能大家會傾吓，佢哋支持亦會尊重。」由開始搞餐廳，Ian的父親葉澍堃和母親都有做白老鼠給予意見，問到父親是食評家，意見會否中肯，他笑言：「佢坦白，首先一家人係坦白，好似呢度以前牛河個湯底，屋企人食過好似唔係好穩定，好似偏淡，可能偏鹹，質地、香料點擺法，成棵定切碎都唔同，我都聽唔同意見。」<br>開餐廳交足一年多「學費」無悔，原來Ian心中記住「You only live once」這句話：「人一世物一世，我唔想𠵱家可以做唔做，之後第二日會後悔。有機會去睇過唔同嘅嘢，真係以人生經歷、活過、去睇過唔同嘅嘢，係於心無愧。」</p><p>行灣仔食檔</p><p>葉瀚華愛四出覓食，不時在同區發掘有個性的驚喜小食店，採訪當日，他說帶記者到藍屋旁的泰國餐廳Samsen食人氣牛肉麵，再到星街附近進教圍的一間意大利家庭菜風格的Pici，更與食店的總廚交流心得。醫飽肚就返回餐廳，與總廚康哥到附近街市選購食材，菜檔東主更踢爆Ian自小已愛跟媽媽逛街市，連康哥也笑Ian暖男下廚加不少分， Ian即尷尬笑言：「我呢方面好弱，我煮嗰啲都係好簡單，我會煮吓意粉，唔係好難煮嘅嘢，唔會有乜特別分會加。</p><p>阿爸炒飯</p><p>食貫中西，Ian覺得最美好的食物是由細食到大的住家飯，「其實好老實講，我好鍾意喺屋企食飯，由細到大都好鍾意食媽咪煮嘅蒸水蛋，我哋係整雞蛋蒸免治牛肉。」Ian的爸爸沒做高官，就全心鑽研廚藝，Ian表示最愛吃爸爸的炒飯：「佢同一哥（楊貫一）創作一碟炒飯，最重要落好多葱，同埋攞啲飯去包住啲葱，焗一陣，吸番啲葱味去啲炒飯度。」<br>採訪：梁錦雯<br>攝影：沈健程</p><p>更多精采時尚內容，盡在 http://add.appledaily.com 。</p></body></html>