<html><header><meta charset="utf-8"><title>財女手筆：雙非18歲＝樓價神話 - Melody</title></header><body><h1>財女手筆：雙非18歲＝樓價神話 - Melody</h1><p>經常聽到好多支持樓價嘅原因，包括香港有18萬公務員、港樓供不應求、通脹有升無跌等等，當中當然有盲撐，君不見幾多中產買唔到樓。近期聽到內地投資者講，香港樓價「上帝都推唔跌」，原因係雙非即將18歲！<br>舊年起，內地人買樓印花稅大幅提高至15%，只有無樓嘅香港人獲豁免雙重印花稅。內地人想買樓，Sorry，要畀樓價15%稅，不過，雙非B唔駛，18歲就可以借名額俾內地阿爹娘親一炮過買樓，唔少內地人相信港樓已經同內房一樣，只係會升空。<br><br>早幾年有報章分析過，香港過去25年出生數字，話同樓價走勢相關系數高達80%，不過香港有幾多細路仔出世，大家都知，出生率忽然大升機會好細，早前大部份係雙非B出世。自從2001年，終審法院對莊豐源案判決起，雙非不停湧現，去到2012年梁振英話雙非落閘，到2013年1月本港醫院開始停止接受雙非孕婦預約生仔，中間12年，大大話話一共有20.4萬雙非B。唔少內地人話，香港樓仲有得升，因為由明年起，雙非B將會踏入18歲，正式可以免稅買樓。<br>由2001年至2013年，有20萬雙非新力軍，即由2019年至2031年，每年夠18歲嘅雙非大約有萬幾人，可以用首置名額分批入市，對港樓影響力一定好大，為港樓升市再添一個神話。<br><br>Melody<br> http://www.facebook.com/whichroad <br>本欄逢周三刊出</p></body></html>