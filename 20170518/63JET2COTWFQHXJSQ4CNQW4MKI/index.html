<html><header><meta charset="utf-8"><title>【add時尚】梁詠琪開心媽咪</title></header><body><h1>【add時尚】梁詠琪開心媽咪</h1><p>轉眼梁詠琪（GiGi）囡囡Sofia已兩歲，去年GiGi全面復工，繼產後首部電影《骨妹》後，早前拍攝了另一部電影《西遊記：女兒國》，之後會繼續20周年巡迴演唱會，縱然工作忙碌，GiGi 也不會忽略家庭，早前因為工作關係飛往紐約，老公與囡囡溫馨陪住飛，來了一趟家庭旅行，實行寓家庭樂於工作。<br><br>撰文：陳蔚渝<br>攝影：周樂恒<br>化妝：Andy Leung of ndnco<br>髮型：Ziv Yeung of Pi4 Limited<br><br>梁詠琪工作關係，經常周圍飛，有些時候配合電影拍攝，更需要離家整整一個月，GiGi慶幸這個年代科技發達，即使與囡囡分隔兩地，都可以即時見到面，「一日幾次視像通話，見吓佢就滿足。」</p><p>講故事𠱁瞓覺</p><p>GiGi早前以聯合國兒童基金香港委員會大使身份，出席Montblanc於紐約舉行的活動，特別攜同老公與囡囡同行，順道來一趟家庭旅行，但由於時差關係，GiGi接受訪問時笑說，要把握囡囡的睡眠時間來休息，「去旅行佢算容易凑，出trip必備幾本圖書，瞓覺前一定要講故事佢先瞓。」與小朋友旅行，當然要照顧他們需要，給予他們空間走走跳跳，「今次發掘咗唔少紐約嘅兒童playroom，地方當然都比香港大好多，另外又帶咗囡囡去MoMA博物館同Central Park。」問GiGi將來最期待與囡囡去哪裏外遊，「我想同佢去睇北極光，因為我都未睇過，我想第一次睇嘅經驗留畀同個女一齊睇。」<br>教導囡囡，GiGi沒有刻意催谷，反而注重家庭教育，灌輸正確觀念，「係要話畀佢知點解要讀書，有時讀書唔一定係為咗目的，或者求學求分數，係要話畀佢知，知識可以改變命運，知識係有力量可以令你做人更加有自信心，識得表達自己，可以用正確方式同人溝通，建立良好關係，係要話畀佢知點解要學習。」</p><p>囡囡唱歌跳舞</p><p>GiGi身為UNICEF大使超過十年，曾多次去貧窮地方作慈善探訪，所以都希望能與囡囡一齊參與探訪活動，「等佢大啲想帶佢一齊去探訪，等佢知道自己身在福中要惜福。」<br>所謂有其母必有其女，GiGi分享囡囡平日最愛與她一起唱歌，「佢鍾意手舞足蹈咁喺屋企大聲唱歌，將來有機會想帶佢去學跳舞，等佢可以建立自信心。」問到可會鼓勵囡囡追尋夢想，「會，如果佢有嘅話，我諗佢應該有啩，不過佢年紀仲咁細個，夢想不外乎都係睇吓電視，媽咪幫佢沖涼，呢啲係佢嘅夢想，好易實現啫。」說罷GiGi忍不住哈哈大笑。</p><p>成日黐住最好</p><p>GiGi今年會在內地和美國繼續巡迴演唱會，另外又會投入新的電影拍攝工作，看來又要離家一段時間，難怪大呻掛住囡囡，「都冇辦法，又唔可以話好掛住佢就乜都唔做，要攞個平衡，如果你問我，我梗係覺得二十四小時黐住佢就最開心。」所以GiGi都慶幸家人幫忙照顧囡囡，讓她可以安心工作，「拍戲最辛苦，一走就走一個星期，惟有視像通話，我哋呢一代已經好幸福，有視像通話唔使驚話好耐冇見，個女會唔認得你。 」</p><p>跟GiGi上飛機</p><p>a：add　g：GiGi<br>a：曾經最難忘的外遊經歷？<br>g：都係去啲埃及、越南，平日唔係好去嘅地方。<br><br>a：每次外遊必帶的隨身物？<br>g：冇，我係去邊度都OK，冇話一定要帶啲乜。<br><br>a：長途機必備的三項護膚品？<br>g：潤唇膏、眼藥水、潤手霜。<br><br>a：搭飛機最愛嘅穿搭？<br>g：我以前會專登帶睡衣上飛機換，但有幾次發現帶咗都唔會換，因為會唔小心瞓着。<br><br>a：外遊必備三項fashion items？<br>g：我出trip時唔太注重fashion，會實際啲，不過一定要有小手袋，最好係有鏈帶，如果突然要隆重啲都OK；短靴舒服又保暖，仲有一樣係太陽眼鏡，通常有時差嘅話，個樣都會好嚇人。</p><p>更多精采時尚內容，盡在 http://add.appledaily.com 。</p></body></html>