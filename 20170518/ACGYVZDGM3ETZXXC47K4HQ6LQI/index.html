<html><header><meta charset="utf-8"><title>一路一帶：譚仔三哥悶聲發大財 - 斯郎</title></header><body><h1>一路一帶：譚仔三哥悶聲發大財 - 斯郎</h1><p>譚仔賣盤10億，除了五弟譚澤均之外，譚仔三哥話事人譚澤群應該最開心，皆因估值低、回報率高的譚仔都已經賣10億，分店數目更多的譚仔三哥，絕對有能力自己做IPO上市，爭取更高的估值，取得更大回報。三哥今次可以同五弟講聲多謝，分分鐘兩兄弟可以「破冰」！<br>譚仔宣佈賣盤嚟到第三日，坊間有讚有彈，好多人都質疑譚仔到底值唔值10億。以專賣米線的舖頭來睇，聽落好似好誇張，但以香港資本市場嚟計數，譚仔其實一啲都唔貴，仲好抵！搵返香港3間同樣開餐廳的上市公司嚟比較，大家樂（341）、大快活（052）同埋翠華（1314）嘅賺錢能力，通通都唔及譚仔。<br><br>譚仔經營41間分店，莫講話同大家樂的288間分店（包括一粥麵及泛亞飲食）比較，同大快活的138間分店（10間在內地）以及翠華的63間分店（26間內地3間澳門）相比，譚仔的規模效益理應最低，大家樂同大快活經營多年，其成本及規模應該最大化，最利潤化。<br>不過如果計算Margin，譚仔去年高達13.96%，完全撼贏梗有一間喺咗近的大家樂，後者只得5.96%。大快活已經好叻仔，長期打贏同宗的大家樂，但都只係區區的8.26%，雙位數字都冇。近年經營不善的翠華，Margin更只得4.53%，認真失禮。譚仔每碗米線只係賣30元至50元（超大碗過橋米線），但每間分店每年平均賺235萬，單價高出超過五成嘅翠華，每間分店只係賺67萬元，講咗咩，大家可以參透吓。<br>計賺錢空間，譚仔完勝，咁計算吓丸龜製麵究竟有冇買貴貨，可以睇吓市盈率（PE），大家樂PE係29.1倍最貴，其次係翠華的24倍，大快活就21倍，而譚仔呢？只係得10倍，數字真係唔會呃你。就算大家樂股價處於高位，打個三折，PE仍然較高。搵埋內地經營吉野家的合興（047）嚟比較，其PE都有20倍，飲食股PE長期處於十幾至二十水平，譚仔仲有好多升值潛力。<br><br>不過今次賣盤成功，最開心嘅唔係五弟譚澤均，而係有忌廉哥做代言人嘅譚仔三哥譚澤群，「譚仔三哥」分店高達53間，比「譚仔雲南米線」多12間，去年接受訪問時，三哥營業額已經有7億，同譚仔相若，譚仔已經價值10億，三哥自己做IPO，甚至借殼上市，PE肯肯定可以高過譚仔。三哥可以同五弟講聲：「阿哩吉多。」<br><br>斯郎<br> https://www.facebook.com/oneroadonebelt/ <br>本欄逢周四刊出</p></body></html>