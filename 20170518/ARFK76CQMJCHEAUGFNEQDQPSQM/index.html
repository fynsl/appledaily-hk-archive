<html><header><meta charset="utf-8"><title>【活化大牛龜電視】神人改裝成2合1懷舊遊戲機</title></header><body><h1>【活化大牛龜電視】神人改裝成2合1懷舊遊戲機</h1><p>CRT大牛龜電視是好多朋友的童年回憶，尤其那班日以繼夜、夜以繼日撈住電視汁長大的人，而家絕大部份大牛龜電視已退役，但仍有唔少設計師會將其外殼活化賦予新功能。<br>話說醉心懷舊遊戲的Finndersen有日在街頭見到一部International牌大牛龜電視，就即時買返屋企諗住將部電視改裝懷舊遊戲機，一心想將迷你電腦Raspberry Pi 3放在大牛龜電視內，再安裝RetroPie模擬器玩PlayStation、N64、NeoGeo等懷舊遊戲ROM。點知當佢拆走CRT顯像管時先發現原來電視仍可正常操作，於是要再買一個12吋LCD屏幕放入機內，甚至乎將一塊透明亞加力膠片屈成大牛龜電視的屈面放在屏幕前，扮番原本的外觀。<br>若只係改裝成一部懷舊2合1遊戲機電視機，到這個步驟就已經可以收工，不過Finndersen決定再搞搞新意思，為這部2合1遊戲機電視機加入TV卡及換上更靚聲的喇叭，而且花上唔少時間先能夠將TV卡及喇叭連上電視機面原本的Analog制式頻道選擇及音量調校轉鈕，打機之餘更可睇埋電視節目，真係勁到無朋友！<br><br>影片： https://youtu.be/hu4SaxqlHVo <br><br>資料來源：Hackday<br><br>文：布偉倫<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>