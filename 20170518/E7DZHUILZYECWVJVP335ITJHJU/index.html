<html><header><meta charset="utf-8"><title>無恥治港論 - 馮睎乾</title></header><body><h1>無恥治港論 - 馮睎乾</h1><p>香港特首梁振英，私受澳洲財團鉅款五千萬，未嘗申報，唯以巧言揜飾，徇財隳義，實傷廉名，取不由道，疑涉貪黷，立法會乃設調查委員會，將欲偵其實、究其情。使梁振英有恥，必畏忌而不敢與聞，示人以無私也。今則不然，有委員周浩鼎者，吮癰舐痔之徒也，暗通於梁振英，以機要文件私授之，任其塗乙竄改，梁振英亦施施然受之，凡不利於我者，概從刪汰，周亦不置一喙。<br>昔者周人好裘，欲為千金之裘而與狐謀其皮，言未卒，狐已相率逃於重丘之下。使官欲捕賊，而與賊議其網罟之所，賊未有不遠網罟而逸無蹤矣。利害相牴牾者，不可為謀，雖三尺童子皆知之，豈今之官長與議員不知乎？是二人者，非不知也，不以徇私枉理為恥也。彼與狐謀皮者，本欲釋狐，而今事發於眾，則曰：「吾無隱乎爾。欲取狐皮，必先問狐，是我之義務。」狐亦黠笑曰：「欲收我皮者，當與我謀，是我之權利。」此無恥之尤甚者也。<br>孔子論為士，則曰：「行己有恥。」恥之於人大矣哉！唯有恥者，如十目所視，十手所指，然後能有所不為，知所去就取與。無恥則不然，及其至者，雖萬目睽睽，猶將為不善，無所不至，未嘗有赧色，此古之所罕見，今之所恒有也。何則？法蘭西哲士沙特有言：「夫恥者，其本乃在恥於人前。」（la honte dans sa structure première est honte devant quelqu'un）使稠人廣眾，俱不恥惡德，則姦慝何所恥於人前乎？今之民眾，久習官長之惡，素安政治之壞，在上者雖日敗其德，媒體日揭其醜，民眾猶熟視而無睹，雖有指摘譏評者，亦鮮矣。上無恥，下安之，一若太平無事，而實禍至無日，悲夫。</p></body></html>