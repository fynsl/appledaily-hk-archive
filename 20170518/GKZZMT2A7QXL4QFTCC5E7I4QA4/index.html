<html><header><meta charset="utf-8"><title>【《蘋果》專訪】宣萱回歸揭無綫恩怨冇尊重感受辱</title></header><body><h1>【《蘋果》專訪】宣萱回歸揭無綫恩怨<br>冇尊重感受辱</h1><p>宣萱於2011年約滿無綫，最近憑劇集《不懂撒嬌的女人》Mall姐一角人氣急升，令香港電視沉寂一時的煲劇潮重現。宣萱日前在銅鑼灣接受本報訪問，她說：「唔知幾多年冇聽過人追劇，有啲朋友睇咗第一集，已經問我同文龍係咪結婚，連銀行啲職員都message我，我仲試過有啲唔識嘅人走埋嚟同我講，佢啲上司就係咁樣嘅人！」</p><p>「唔會有絕路」</p><p>宣萱承認Mall姐的成功，幕後功臣是所有演員：「如果冇嗰班做office嘅同事去撐，冇佢哋見到你個樣好鬼驚，Mall姐又唔會咁突出，係大家互相幫忙，成件事立體好多。其實每一個演員都想有機會發揮，只係睇吓你有冇遇到呢個機會，當有嗰陣，起碼畀佢感受嗰份真誠，得與唔得係睇佢自己，但係呢份尊重係好重要。」<br>講到尊重，宣萱重提當年離巢一事：「我離開公司五年，當年係因為欠缺咗呢份尊重，所以離開，五年後得到番一個尊重，再加上劇本角色吸引，咪再合作！因為我遇到呢份感覺，所以我明白，唔受尊重嘅時候咁咪行囉，我唔係可以企喺度俾你侮辱，呢條路唔行，咪行第二條路，唔會有絕路，嗰份感覺真係好緊要，對演員嚟講今次可以有呢個機會，遇到嘅團隊，大家有咗一份希望。」</p><p>「Keep住進步」</p><p>對於當年離巢，宣萱絕不後悔：「我覺得啱，當你去到一個地步，覺得公司對演員完全冇咗份尊重，當然唔止對我，因為我之前聽到其他演員走，其實咪又係嗰兩個字，尊重。好多都因為係冇尊重，聽完之後我冇諗過自己都會發生呢啲事，所以好明個感受，第一個感覺係要走，除非我對自己冇要求，嗰剎那覺得冇所謂，公司未必可以畀到嗰份驚喜，打份工冇乜所謂，有糧出安份守己喇，但係我唔係呢類人，希望可以keep住有進步。」<br>採訪：何慧斯<br>場地提供：辦館<br>服裝提供：Club Monaco</p></body></html>