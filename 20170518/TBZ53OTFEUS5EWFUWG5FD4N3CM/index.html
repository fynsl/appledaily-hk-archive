<html><header><meta charset="utf-8"><title>林文龍彈無綫死板</title></header><body><h1>林文龍彈無綫死板</h1><p>林文龍昨日到商台接受《一圈圈》訪問，近日忙於為新劇宣傳，問到囡囡天若有否投訴？他說：「啲訪問都係安排日頭做啫，做完我都返屋企陪佢啦。」問到新劇成績不俗會否開續集？林文龍坦言不想開續集：「好成績咁樣完結咗就算，除非劇本真係好吸引、好豐富，如果係為拍而拍就唔好啦。」<br>文龍又指無綫近年是想進步的，從拍攝成本、人力及投放的資源便知，他說：「隔咗九年之後返去，我都畀咗好多意見，以前唔得㗎，好死板。」提到拍檔宣萱於專訪中表示離開無綫是因不受尊重，文龍指自己未有受不尊重對待：「但我聽過好多，呢個係事實，𠵱家就好好多。」提到唐詩詠與洪永城分手，他說：「前幾日宣傳有見到佢，人生匆匆幾十年，唔使拍一個到尾，唔啱唔好嘥時間嘛。」<br>採訪、攝影：盧妹</p></body></html>