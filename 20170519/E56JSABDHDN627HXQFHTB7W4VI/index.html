<html><header><meta charset="utf-8"><title>【《蘋果》獨家直擊】發嫂片場搞百人宴城城領唱　賀發哥62歲生日</title></header><body><h1>【《蘋果》獨家直擊】發嫂片場搞百人宴<br>城城領唱　賀發哥62歲生日</h1><p>周潤發（發哥）昨日62歲生日，他仍要在西貢蠔涌為電影《無雙》開工。發嫂陳薈蓮連同在場過百名工作人員，為發哥在片場舉行百人神秘生日派對，喜出望外的發哥，又獲同片的郭富城帶領工作人員唱生日歌，城城更作狀獻吻及送上生日卡，表明送給「我唯一嘅偶像」。</p><p>周潤發、郭富城、張靜初、孫佳君、方中信、馮文娟、張松枝、張建聲及吳嘉龍等，昨日在西貢成豐片場為莊文強執導的電影《無雙》開工，適逢昨日是發哥的62歲生日，原定在片廠靜靜過生日的發哥，上午照常進行拍攝，殊不知發嫂陳薈蓮事先已安排就緒。<br>當放午飯時間，發哥踏出片廠，即發現廠外已預備了5個蛋糕為他慶生，同時發嫂亦幫襯銀杏館的到會，招呼現場過百名工作人員，喜出望外的發哥即攬實身旁的太太送吻。上月娶老婆的城城心情大靚，猶如小粉絲一樣，先代表全體劇組向發哥送上生日卡，又領唱生日歌祝賀，城城說：「偶像！送畀我唯一嘅偶像！」城城更向發哥扮咀嘴送吻，發哥亦交足戲嘟嘴，發哥說：「呢個（城城）係我運動師傅，佢教我跑步。」</p><p>盼身體健康</p><p>發哥接受訪問時表示非常感動，他說要多謝老婆：「開心到不得了，今朝佢（發嫂）問我『老公今晚想食咩』，我話求其，開工收工，食簡單啲，因為聽日又要開工，點知佢整咗咁大壇嘢，好感動開心。」發哥透露平時生日一般都是跟朋友食飯慶祝，難得在片場跟過百人一起過，他說：「已經好耐冇喺片場過生日，生日對我嚟講好平常，日日開心，日日都係生日，今日多啲人同我講生日快樂、身體健康。」談到生日願望，他笑言都是老套的「身體健康，世界和平」。</p><p>冇機會騷肌</p><p>《無雙》故事講述偽鈔集團跟警方鬥智鬥力，發哥今次飾演偽鈔集團首腦，他表示角色沒有正邪之分，所以特別好玩，更難得與一班很出色的演員合作，他說：「非常好玩，班咁好嘅演員，包括城城好出色，同佢第二次合作，拍咗十幾日，佢狀態非常之好。城城今次由頭到尾黐實我，戲中我栽培、發掘佢，搵佢入嚟幫手，佢本身係一個畫家。」發哥指城城較上次演《寒戰》相比，更加成熟穩重。問到發哥有否恭喜即將為人父的城城？他說：「呢啲嘢後話啦！」<br>發哥指今次主要有一場動作槍戰戲份，所以未必有機會展示早前他跟名師操練肌肉線條的成果：「今次主要文戲同槍戰，所以唔會騷肌。」他完成《無雙》於香港的戲份後，下月會到泰國清邁及加拿大繼續拍攝。<br>採訪：張俊銘<br>攝影：仇志德</p></body></html>