<html><header><meta charset="utf-8"><title>財經評論 ：三哥米線變一哥？</title></header><body><h1>財經評論 ：三哥米線變一哥？</h1><p>近幾日全香港人的熱話，應該離不開「譚仔」兩個大字，一個值10億的名字。願意以十位數收購譚仔的，是日式烏冬連鎖店丸龜製麵的母公司Toridoll Holdings。<br>個人觀感而言，丸龜製麵其實在香港唔算好出名，成為譚仔的新老闆前，可能譚仔的員工都唔太知佢哋個品牌，丸龜在港分店約11間，與譚仔近50間分店相比，明顯差一大截。收購消息一出後，即時令全香港人都識丸龜製麵，呢十億，已經成功收返多少人氣成本。不少「譚粉」都熱議之餘，連記者到譚仔用餐時，都聽到三幾位員工，即係譚仔阿姐討論緊新老闆。<br><br>不過，Toridoll就話，未來為加強競爭力，會將為「譚仔雲南米線」品牌重新定位，重塑品牌。其實呢吓嘢都幾高風險，因為譚仔已經深入民心，個名最值錢，客路又極為廣闊，基層、學生哥、白領，當想不到吃甚麼時，就會好自然行入譚仔進貢，拍得住麥當勞。如果轉型，有關成本隨時轉嫁消費者，食品會因此加價，偏離街坊價，市場未必接受到，基層同學生哥隨時say bye bye。<br>至於受益者，高登仔推斷，三哥好快就雄霸米線界，此推測並非無道理。重點是，三哥講明不打算與其他餐飲集團合作，梗係喇，如果譚仔轉型一出亂子，可能香港就得三哥有土匪雞翼等招牌菜，三哥隨時將譚仔原本的客源都吸納埋，隨時盡收天下「譚粉」，呢個時候，絕對一動不如一靜。譚仔三哥米線，隨時變一哥米線。<br><br>記者：黃嘉銘</p></body></html>