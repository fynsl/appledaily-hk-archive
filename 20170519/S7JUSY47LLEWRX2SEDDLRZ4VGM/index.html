<html><header><meta charset="utf-8"><title>心穎馬國明　睇戲促進感情戥唐詩詠可憐</title></header><body><h1>心穎馬國明　睇戲促進感情<br>戥唐詩詠可憐</h1><p>【觀塘】馬國明契妹唐詩詠與洪永城拍拖兩年半分手收場，被指與周焯華（洗米華）愛將盧啟邦暗撻一個月，前晚她接受記者訪問時落淚否認，同時呼籲外界不要將契哥馬國明擺入她的感情世界。馬國明前晚亦有外出，與黃心穎去觀塘apm睇戲，當晚10時許，馬國明與戴住口罩的心穎離開，二人邊行邊玩電話，其間更有密斟，馬國明更想拖她的手。</p><p>相處舒服</p><p>搭電梯去攞車時，心穎提高警覺四圍望，更眼利發現傳媒，即企圖避開鏡頭左閃右避，記者問到馬國明是否有留意詩詠的新聞，他表示：「已經回應咗，唔再講。」再問心穎是否睇戲拍拖？馬國明護花代答：「已經影過好多次睇戲，冇乜特別。」之後，他先送心穎返家，然後離開。<br>心穎昨日在中環出席香港小姐宣傳活動，表示兩人是普通正常約會，提到與馬國明關係時，她表示：「未正式一齊，現時仍然係朋友，相處舒服。」問到馬國明心思思想拖她手，她說：「應該冇！冇手拉手、冇牽手，只係行路行得好埋，因為環境好嘈，同埋我又戴咗口罩，所以講嘢嗰陣會近一啲聽。」</p><p>唔會過問</p><p>問到詩詠分手一事，心穎表示：「佢哋係好朋友，但係我唔會問，都想詩詠可以心情平復，睇到報道覺得佢喊得好可憐，女生喺呢一行成日被人咁寫。」對於網民想撮合馬國明追詩詠，心穎說：「我又唔會唔開心！其實我細個都有呢個諗法，好鍾意嘅男演員同女演員，好想呢個同呢個一齊，大個咗就知大家有各自生活，現實同想像係兩樣嘢，我唔會因為呢件事唔開心。」<br>採訪、攝影：梁繼光、羅德光</p></body></html>