<html><header><meta charset="utf-8"><title>智取大市：基金揸科網心態 - 晉佳</title></header><body><h1>智取大市：基金揸科網心態 - 晉佳</h1><p>周二本欄目即時新聞講過要逢高減持，點知股災話咁快周四出現。揸科網股唔清倉都逼住要減倉避風險，係大跌市常識，否則再大跌死咗都唔知乜事。<br>科網股大跌原因係太貴、升太多、超買，大家睇住Facebook、蘋果、Amazon、Alphabet走勢才至關重要，呢幾隻加埋係萬億美金計嘅市值王國，係市場真正風向，IGG（799）炒唔炒得起，咪又係睇住班大佬。<br><br>𠵱家每個基金總會重倉揸實兩三隻科網龍頭股，業績先能夠見得吓人。港股基金裏面，內地金融股係基本注，但冇基金經理會旨意佢哋成為進攻點，大型科網股呢種坐定定就贏嘅賭注，令佢哋一直珍而重之，呢兩年賺表現費就係靠科網股，所以升極都有，一跌就有人撈，直至有一日市場買科網股嘅子彈耗盡為止。<br>究竟基金驚股價跌多啲？定係驚唔夠貨跑輸大市多啲？正常驚後者多啲，因為齊齊輸錢事小，自己升市跑輸事大。只要龍頭大跌市限於一兩日，相信市場共識未改。除非美國科網龍頭連續幾日大跌，形成另一股「今日唔掟，聽日輸更多」嘅預期，由唔夠貨恐慌變成唔沽貨就恐慌，先至會引發真科網股災，暫時牌面機會唔算大。</p><p>晉佳<br> http://www.fb.com/advanceguy1 <br>本欄逢周一、三、五刊出</p></body></html>