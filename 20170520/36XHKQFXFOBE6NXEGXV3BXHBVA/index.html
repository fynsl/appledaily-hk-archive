<html><header><meta charset="utf-8"><title>「首爾路7017」周六開通首爾站輕鬆行到明洞</title></header><body><h1>「首爾路7017」周六開通<br>首爾站輕鬆行到明洞</h1><p>有傳聞話內地可能取消限韓令，想去首爾玩要快喇，否則當地會再次「淪陷」，而且最近首爾將有大突破，就係「首爾路7017」5月20日開通喇，仲請咗 K.A.R.D 拍宣傳片。<br><br>追開韓劇oppa或者去首爾多過去天水圍嘅當然知係咩啦，但如果好似費清同事Jimmy咁乜都唔知，可以睇費清介紹返。<br><br>呢條高架路從會賢站開始，連接南山天橋、首爾站廣場、青坡洞、中林洞等，係總長1.7公里步行專區，包括不少景區，例如南大門、首爾塔、明洞等；南韓地鐵比香港複雜，而路面多馬路及斜路，步行唔容易，但而家有呢條行人天橋就可以輕鬆由首爾行去南大門或明洞。而家由首爾站行去明洞要大半個鐘，估計將會快好多，而且唔使行斜路。<br><br>除咗慳車費，仲可以睇景，因為部分橋面會有玻璃地面，大地在我腳下，俯瞰首爾車水馬龍市景。而且首爾路共有645個花圃，培植24,085棵植物，遲啲仲有coffee shop等等。透過首爾路官網可以免費預約4條主題路線導覽，將會由專人帶領慢步首爾路。<br><br>首爾市政府fb專頁仲搞咗個開通慶祝抽獎活動，【活動一】係替首爾路加油留言，只要喺fb專頁宣傳活動帖子寫祝賀留言，再加上#iseoulu 或#首爾路，再分享貼文就可以抽獎，獎係亞馬遜USD10禮品卡，名額15個。【活動二】係同首爾路合照，以首爾路為背景，上傳包括自己嘅照片就可以抽獎，獎品包括首爾路紀念品，名額2名。留意，照片要5.20開通後拍攝先有效㗎。<br><br>首爾路原本係建於1970年代嘅舊高架車路，後因無法再承受過多車輛行駛，2007年停用。本來要拆除，但決定保留及重新設計為空中步道。首爾路7017就係指由1970年誕生至2017年大變身。<br><br>相關網址<br>首爾路7017官網　 http://seoullo7017.seoul.go.kr/ <br>首爾市政府fb專員　 https://www.facebook.com/seoul.tc/ <br>抽獎活動　 http://tchinese.seoul.go.kr/seoullo7017-open-event/ <br><br>費清＃要生計，也要生活＃毋忘初衷</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk </p></body></html>