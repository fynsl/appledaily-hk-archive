<html><header><meta charset="utf-8"><title>水神進軍荷李活？費斯變沙灘拯救隊</title></header><body><h1>水神進軍荷李活？<br>費斯變沙灘拯救隊</h1><p>「各位先生女士，歷來贏到最多奧運獎牌、「23金」先生、宜家係沙灘拯救隊最新成員」……以上係曾經做摔角手但現時主力拍電影嘅The Rock狄維莊遜，喺佢嘅個人Instagram同大家分享一段短片嘅留言開場白。<br><br>The Rock講嘅「23金先生」當然即係贏過23面奧運金牌、總共28面奧運獎牌嘅美國游泳好手「水神」費斯（又譯菲比斯）啦，咁到底係搞邊科呢？其實就係為咗The Rock嘅新戲《沙灘拯救隊》（Baywatch）做宣傳啫。套戲下星期就喺美國上畫，費斯冇份拍戲嘅，只係喺宣傳片出現，佢同The Rock講話想加入沙灘拯救隊，除咗騷獎牌證明自己游水夠快，又做埋閉氣同急救測試，最後「夢想成真」同一班性感索女喺沙灘度一齊跑㖭。估唔到「水神」演技原來幾好，唔知佢第日會唔會考慮進軍荷李活呢？</p></body></html>