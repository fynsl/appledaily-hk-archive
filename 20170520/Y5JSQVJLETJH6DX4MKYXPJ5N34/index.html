<html><header><meta charset="utf-8"><title>隔牆有耳：「愁眉飯」同枱　暖男泰博勸酒　為鼎解憂 - 李八方</title></header><body><h1>隔牆有耳：<br>「愁眉飯」同枱　<br>暖男泰博勸酒　為鼎解憂 - 李八方</h1><p>民建聯周浩鼎撐咗幾日，噚日終於撐唔住要辭立法會UGL事件專責委員會個位，點知佢講完辭職後同區議會主席食飯，竟然抽到同熱血公民「泰博」鄭松泰同枱，八方梗係問泰博，阿鼎仲食唔食得落餐飯？泰博講笑話，佢有叫阿鼎飲多兩杯，醉咗就冇嘢，不過阿鼎就唔肯飲。<br>噚日係立法會安排同區議會正副主席定期飯局，之前向秘書處報名食飯時，仲未知自己會爆出醜聞的阿鼎，飯前喺陳克勤陪同下宣佈辭任專責委員會個位後，就去咗宴會廳食飯，同場仲有近日炮轟佢嘅公民黨楊岳橋同「泰博」鄭松泰，以及委員會主席謝偉俊。雖然阿鼎遲到近半小時先到場，但估唔到佢咁「好彩」，得四分一機會中，都抽中同鄭松泰同枱！</p><p>指應聚焦689</p><p>八方喺飯局後問泰博，阿鼎有冇喺飯局乜嘢講、心情如何？泰博話知道民記飯後即會召開黨團會議，「（神色）好似有啲凝重」，但指議會都係建制派獨大，「所以（周浩鼎）都食得落飯嘅」，佢席間有問阿鼎飲唔飲酒，因為跟住內會都會討論譴責阿鼎，泰博笑稱：「諗住希望佢（阿鼎）飲醉，冇乜嘢嘅，但佢唔飲，冇辦法啦」。<br>泰博又話，阿鼎份人冇乜嘢，「同佢平時啲行為一樣……大家都理解啦」，覺得阿鼎辭去委員會職位係基本，但成個問題重點係佢犯咗公職人員行為失當，所以呢個先係法律上的問題所在，焦點始終係689，「周浩鼎只係顯示出佢一貫嘅……作風啫」。<br><br>李八方</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>