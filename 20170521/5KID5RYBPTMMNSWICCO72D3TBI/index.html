<html><header><meta charset="utf-8"><title>拖女友貼地逼經濟艙猷君癡纏瞓CoCo心口</title></header><body><h1>拖女友貼地逼經濟艙<br>猷君癡纏瞓CoCo心口</h1><p>【爆相爆片】賭王四房孻仔何猷君今年3月聲討香港航空，指職員因他是「賭王仔」有特權而大感處事不公，航空公司事後輕佻「還原」事件掀起「關公災難」，令猷君嬲爆誓言不會再幫襯。日前，猷君真的坐言起行，飛上海時乘搭港龍航空，拖女友袁紫僑（CoCo）貼地逼經濟艙，更公然親熱，一時頭貼頭大覺瞓，他更將女友心口當枕頭，認真癡纏。</p><p>賭王何鴻燊與四太梁安琪所生的孻仔何猷君，自去年在美國麻省理工畢業後，經常往返上海創業搞初企。猷君日前與女友袁紫僑飛上海公幹，被本報讀者盧先生透過「爆相爆片」，直擊二人乘搭港龍航空早機去上海浦東，猷君依舊貼地與CoCo逼經濟艙，更公然在機艙親熱。</p><p>機艙親熱耍花槍</p><p>盧先生向本報透露認得猷君是香港航空事件男主角：「佢哋一上機食翠華，開始起飛就開始瞓，瞓吓醒吓，之後猷君動作都幾過火，有攬住女友，仲將個頭瞓咗喺女友心口。上次印象係佢同生意夥伴出差，今次見佢同女朋友喺機艙咁親熱都估唔到，佢哋後一行坐咗三個細路仔，同埋空姐都有見到佢哋。」其後二人時而頭貼頭瞓覺，時而CoCo挨着猷君瞓，猷君間中亦有起身玩手機，其後CoCo索性將毛氈由頭冚到落腳大覺瞓。<br>相片中的猷君樣子不太精神，盧先生表示對方應該不太舒服：「見佢好似有啲鼻水係咁呻，隔籬個女仔冇乜理佢。」飛機差不多抵達時，戴着口罩的CoCo似乎與猷君耍花槍，見到她樣子有點嬲爆爆，更用手推了男友一下。二人落機坐接駁巴士時，揹着電腦袋的猷君，一手挽着女友的粉紅色外套，另一隻手就攬着CoCo腰𠱁她，認真殷勤好服侍，落巴士後就十指緊扣拖實女友入大堂過海關。</p><p>CoCo：影到我咁肥</p><p>本報記者昨日聯絡猷君，他於截稿時未有回覆，而CoCo就以微信講笑說：「次次都影到人哋咁肥。」CoCo強調拍拖要低調，問會否介意被偷拍，她就大方表示：「唔嬲，情侶一齊坐飛機再普通不過， 早班機大家都好攰， 下次有時間都係自己用嚟瞓覺，唔好影人哋瞓覺喇！」此外，猷君前日在微博貼圖，透露自己患上感冒，更留言：「天氣變化太快，一不小心有感冒，難受到爆，然而並不能停工，大概我對工作是真愛吧。」<br>其實猷君一向貼地乘經濟艙，今年3月他與生意拍檔乘搭香港航空經濟艙去上海，落機後因友人遺失護照在機艙，他向香港航空求助不遂，要通宵瞓機場陪對方，誰知翌日早上因有地勤認得他是何鴻燊兒子而令事件迅速解決，事後猷君力斥航空公司處事不公，香港航空卻以輕佻文字「還原」事件，令猷君聲言：「不該使用你們的服務。」事件惹起中港台三地關注這件「關公災難」事件，不少網民一面倒撐猷君指出航空公司勢利不公，大讚他夠貼地。<br>採訪：陳杰、唐如</p></body></html>