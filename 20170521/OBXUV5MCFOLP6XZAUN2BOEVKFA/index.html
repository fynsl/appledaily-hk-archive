<html><header><meta charset="utf-8"><title>與張達倫繼續行曖昧譚凱琪：俾觀眾想像空間</title></header><body><h1>與張達倫繼續行曖昧<br>譚凱琪：俾觀眾想像空間</h1><p>曾經做過小室哲哉徒弟嘅譚凱琪(Zoie)，喺13年加入無綫，舊年喺《致命復活》入面，查實都有一場泳池大露背戲，嗰陣已經有唔少網民大讚索爆，今次佢喺《不懂撒嬌的女人》又有露背床戲，再加上同張達倫呢段感情，相信到時會有一定嘅迴響。Zoie昨日接受傳媒訪問，講到呢一幕床戲，佢好口密咁唔肯講箇中原因，只係話：「呢個就係玄機，應該過兩日出街，你哋自己睇吓喇！」<br> <br>今次原來係Zoie同張達倫首次合作，不過佢哋呢段感情打動到唔少觀眾，Zoie話：「雖然係第一次同張達倫合作，不過合作好愉快，之後拍幾場親密少少嘅場面，因為大家都互相信任，所以拍起嚟好順利，幾take就搞掂。」至於會唔會最終喺埋一齊，Zoie話：「好開心大家鍾意我哋呢段感情線，最後我哋會唔會一齊呢，劇情就真係無一個好確實嘅交代，當係俾觀眾一個好好嘅想像空間。」<br> <br>被網民捧為另一個暖男嘅張達倫，佢接受傳媒訪問亦都話：「聽到大家咁講，我梗係覺得好開心，可能係因為呢段感情比較寫實，好多人為咗工作兼顧唔到屋企，甚至因為工作而影響咗同屋企人嘅關係，變咗睇起嚟都共鳴。」不過對於張達倫嚟講，最開心係多咗人煲劇：「我身邊都有唔少朋友講緊呢套劇，有時都會問吓啲劇情，呢樣嘢令我覺得好開心，對於演員嚟講，亦係一個好大嘅鼓勵！」<br></p></body></html>