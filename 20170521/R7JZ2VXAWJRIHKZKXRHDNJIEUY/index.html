<html><header><meta charset="utf-8"><title>【一周必看】Raidas反目解散？黃耀光爆有人藉《傾心》追周慧敏</title></header><body><h1>【一周必看】<br>Raidas反目解散？黃耀光爆有人藉《傾心》追周慧敏</h1><p>電影《春嬌救志明》入面，春嬌(楊千嬅飾)同Isabel、Brenda組成MKB48，喺K房唱出80年代組合Raidas嘅經典歌《傳說》，即刻喺網上瘋傳，《蘋果》日前專訪Raidas嘅主腦、為組合作曲嘅黃耀光(Ken)，佢對於電影中有呢首歌：「有份知遇之情，真係多謝。」<br><br>當年Raidas出道短短兩年、只推出1張EP、2張大碟就解散，係咪阿Ken同主唱嘅陳德彰反面？佢話：「冇反面，呢一段時間都曾經見過幾次面，有心病都應該放開啦，吓話？組合必然有啲意見嘅，咁先會有火花。」佢亦暗示「被解散」而唔開心：「唱片公司覺得《傾心》爆咗出嚟，點解唔做一個solo singer。」《傾心》係咪傳聞所講陳德彰要嚟追周慧敏㗎？佢笑住話：「原意唔係嘅，係偶然之中發生咗啫。咁我哋畀寫詞人若愚(黃凱芹筆名)都係追周慧敏㗎！」<br> <br>訪問中又提到自己曾兩度患上抑鬱症，第一次喺1989年佢話：「因為演藝界寫咗隻歌叫《為自由》，我同蔣志光帶上去北京，後來返落嚟就好低落，嗰陣時唔知咩叫抑鬱症，音樂唔想掂，總而言之乜嘢都唔想做、唔想見人。」之係喺1996年，佢遇上金融風暴做咗「樓蟹」：「入不敷支，孭磚頭吖嘛，就係最大嘅問題。有睇法轉變咗，就係喺下半生我唔會再儲蓄財富，而係會儲蓄快樂，咁快樂就最好幫人。」<br> <br>現時阿Ken將多年嚟所讀所學嘅心理學、冥想、瑜伽，運用喺正念(Mindfulness)同靜觀減壓課程(MBSR)上並幫人，咁有冇諗過以Raidas去治癒你的歌迷？佢話：「有一個重聚，其實都係一件幾美好嘅事。」咁即係會唔會重組開騷呢？<br> <br>場地：city oasis<br>採訪：余燕儀、懷鈺<br>攝錄：馮峰 Neo<br>拍攝：沈健程</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>