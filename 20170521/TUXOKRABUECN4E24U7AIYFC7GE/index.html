<html><header><meta charset="utf-8"><title>中女撒嬌唐詩詠譚凱琪過關46歲宣萱反晒白眼</title></header><body><h1>中女撒嬌唐詩詠譚凱琪過關<br>46歲宣萱反晒白眼</h1><p>近排hit爆嘅4k劇《不懂撒嬌的女人》已經進入結局篇，o依家唔少人喺度估緊個結局，究竟Mall姐(宣萱)同Gordon(林文龍)，Saving(王浩信)同Cherry(唐詩詠)最後可唔可以happy ending，相信好快就會揭曉，但係成班演員仍然瞓身咁為套劇宣傳，希望將收視再推高。<br><br>宣萱同林文龍仲有一班演員將會喺22日搞慶功宴，28號又會齊齊喺商場睇大結局，宣萱、唐詩詠同譚凱琪仲喺「See See TVB」嘅FB專頁，分別演繹子華神講過嘅港女三大金句：「真係㗎？」、「點解嘅？」同「好叻呀！」，雖然唔少人都話港女性格好難頂，又唔識撒嬌，不過對分別36歲同35歲嘅唐詩詠、譚凱琪嚟講好似就冇乜難度，表現唔錯，相反年屆46歲、同鬼妹仔性格嘅宣萱嚟講就真係啲唔習慣，見佢喺鏡頭前撒嬌，性格爽朗嘅萱萱，做出嚟嘅效果都幾爆笑，連佢自己都忍唔住反晒白眼。<br> <br>有網民睇完之後都留言讚譚凱琪最正，亦有人為港女平反，覺得佢哋唔係唔識溫柔，只係睇對象，亦有人覺得每個地方嘅女仔都有自己嘅特色，實在唔需要比較。</p></body></html>