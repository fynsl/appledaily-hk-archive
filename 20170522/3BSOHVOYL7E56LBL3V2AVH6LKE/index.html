<html><header><meta charset="utf-8"><title>UGL變國家領導人軟肋（添馬男） - 添馬男</title></header><body><h1>UGL變國家領導人軟肋<br>（添馬男） - 添馬男</h1><p>林鄭組班消息滿天，港澳辦主任王光亞來港，相信是為此埋尾。<br>由於689將政局有咁爛搞咁爛，UGL事件赤膊上陣對付梁繼昌，死咬唔放，好多人都唔明佢搞邊科，其實一字咁淺，就係「拆爛污」，即係四處大便攪亂檔，五年來都係呢條橋，拉高政治矛盾，逼所有人歸邊。對689而言，最大的恐懼是新政府重回正軌，佢希望林鄭對UGL事件永不翻案。當年老毛晚年不就是以為扶植華國鋒，可以保住四人幫、保住文革路線，希望鄧小平永不翻案嗎？<br>當日一手扶689登基之勢力，這五年來挑起港獨運動，就係為咗令佢再做五年，點知被習近平DQ了，惟有變陣，以為擺個「華國鋒」當下任特首，689 2.0 、3.0、4.0就可以一直落去。大家事前有否想過立法會那壇冇牙老虎UGL調查委員會，會一鼎激起千重浪？689被扶上國家領導人，八面威風當上政協副主席，之後大灣區考察大龍鳳，擺明做太上皇，有乜好怕？就是怕委會搞出其他未為媒體報道和公眾知悉的違法行為，所以動用私人訴訟對付梁繼昌，赤膊上陣日日叫委員會趕佢走，如此焦急恐怕不會為了「程序公正」吧？這四個字出自689之口，太荒謬！目的是想殺雞儆猴，希望其他委員收聲。<br>面對冇牙老虎，西環及689仍高度戒備，兩大契仔謝偉俊任主席、周浩鼎任副主席，建制派佔多數，又動用唔到特權法，搞唔出乜嘢花樣，但仍然以獅子撲兔之勢封殺？很簡單，當日力撐689當上國家領導人的，當然有中聯辦份，而共產黨內亦有規矩，問清楚689究竟會否被刑事起訴，相信梁愛詩、袁國強等人也應該就此向中央表達意見，ICAC行動處可以放軟手腳、李寶蘭可以搞定。689當上政協副主席，當然在共產黨眼中UGL事件是過了關。但福兮禍所倚、禍兮福所歸，做了國家領導人但UGL還留低立法會呢條尾。由此去睇「浩鼎門」來龍去脈就一清二楚，早前西環系統之容海恩也在委員會內提出過十分類似的修改意見，大家都一頭霧水，唔知佢做乜。一計不成又生一計，今次由689改好份文件再以周浩鼎名義提交，點知陰差陽錯，就壞在一個又蠢又懶的西環契仔手上。</p><p>林鄭唔想做華國鋒</p><p>泛民準備6月動議彈劾689，在政治姿態而言，為七一吹雞上街有幫助，但實際工作都係在調查委員會內，泛民議員應由幾位前議員，如余若薇、梁家傑、何俊仁等組成影子調查委員會，向公眾提供調查的重點、提問追問方向，必要時搵外國媒體幫手。<br>由任命下任財政司長一職的角力可見，西環力挺陳茂波，以延續689影響力當太上皇，但林鄭提名政治形象較中立的歐陽伯權，明顯佢都想擺脫689 2.0之污名，唔想做「華國鋒」，UGL是否真的可以永不翻案？看來689也無把握，所以先至有「浩鼎門」，這麼簡單的道理，泛民還看不出？林鄭正逐個泛民黨派見面，每個見完都為林鄭講好話，至少唔會惡言相向，689看在眼裏，定必焦慮不安。UGL成為國家領導人的軟肋，當初邊個估到！<br><br>添馬男</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>