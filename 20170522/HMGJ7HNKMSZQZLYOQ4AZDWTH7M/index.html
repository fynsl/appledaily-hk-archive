<html><header><meta charset="utf-8"><title>變髮累事仲間由紀惠　走樣變大媽</title></header><body><h1>變髮累事<br>仲間由紀惠　走樣變大媽</h1><p>曾是日本一代偶像玉女的經典日劇《我Miss係大佬》37歲女星仲間由紀惠，當年她在劇中飾演老師迷倒不少少男，不過自從她大前年與現年51歲男星田中哲司結婚後，似乎太幸福關係而疏於keep住靚樣，前日她以新髮型亮相音樂節目《MUSIC FAIR》，點知驚變大媽，昔日靚樣及弗爆身形已不復見，殘樣更似年過40。<br></p><p>打扮增老態</p><p>仲間由紀惠大前年結婚後多次傳出會展開造人大計及大肚消息，特別是去年開始，仲間明顯減產，更預先留下空檔期，被指停止接Job是為生B做準備。外形方面，仲間近年亦開始發福，有別當年弗爆身材，她上月出席記者會時，穿上鬆身連身裙顯得外形更加脹爆，面圓兼變麒麟臂，再次惹來懷孕猜測。<br></p><p>點知事隔數星期，仲間走樣更加嚴重，前日她為音樂節目《MUSIC FAIR》擔任司儀，並棄招牌長髮造型，改以全新髮型示人，可惜仲間的一身打扮令她增添老態，即使她用厚粉亦難遮殘樣，令曾經是圈中女神的仲間忽然變成娘爆大媽，廣大網民又再熱烈討論，揣測她婚後太幸福才導致體重再創新高。<br></p><p>事實上，日本不少女星年近40都會勁走樣，好似曾索爆日劇界的38歲女星長谷川京子，近年她和丈夫新藤晴一傳出婚變消息後，連帶樣貌都嚴重走樣，當中因為樣貌越變越膠，而令網民指她整容失敗。<br>撰文：施洛冰</p></body></html>