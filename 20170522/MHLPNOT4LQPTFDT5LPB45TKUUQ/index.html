<html><header><meta charset="utf-8"><title>【最強平衡車】厚轆加避震加自動郁　WiFi連手機遙控</title></header><body><h1>【最強平衡車】厚轆加避震加自動郁　WiFi連手機遙控</h1><p>雖然香港好多地方都唔俾玩，但平衡車在世界各地都越來越多人玩（張志明都狂玩兼引到靚女），款式自然越出越多。最近外國公司Kiwano即將推出一部功能相當強勁的平衡車「K01」。新車以單轆加手柄設計，外形比一般平衡車簡約細小，比較特別是它的車轆有相當的厚度，加上設有彈簧避震系統，行車會比一般穩定。在官方影片可見，K01上落壆位都全無難度，用家甚至可以做到跳躍動作，靈活性絕對比現時的平衡車強得多。</p><p>K01其實還有不少可觀的功能，例如手柄上有LCD顯示屏，顯示電池速度等行車資料；更可以WiFi連接手機，利用手機為K01上鎖解鎖下之餘，甚至可遙控平衡車移動，用家即使下車亦不用推車。K01更有防水功能，內置前後LED指示燈，更可應付不同地型如沙地草地，甚至上斜等，似乎相當適合作為城市的代步工具。</p><p>不過要作為代步工具，續航力也是關鍵，K01就設有4.4Ah電池，聲稱最高速度為20mph，最多可行走20英里，即32公里有多，算是相當長氣，最厲害是叉滿電只雖1小時。另外它最高更可負重250kg，綜合各項性能，K01都可說是最強的平衡車，不過又係果樣喇，K01暫時似乎仲未有現貨，只有網上預購，聲稱將於今年7月開始發貨，預購價為799美金（約港幣$6,232）比佢地講嘅正式售價999美金平200美金。講真，個人覺得6千幾如果真係買到咁嘅性能的平衡車，其實算係抵玩，不過當然要見到實物先知係龍定鳳，事關呢類網上騙案例子實在太多。<br><br>記者：韓繼聰<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>