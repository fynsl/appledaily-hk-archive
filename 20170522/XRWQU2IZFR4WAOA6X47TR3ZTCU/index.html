<html><header><meta charset="utf-8"><title>益街坊精神 - 邁克</title></header><body><h1>益街坊精神 - 邁克</h1><p>好個秀外慧中的佻黛史雲頓，不但那套出席記招的粉青檸色Haider Ackermann靚絕康城，回答傳媒刁鑽提問也大方得體，無驚無險盡領風騷。由朝到晚掛住恥笑紅地毯醜八怪傾巢而出的你，大概沒有留意今年業內人士熱門話題，有兩部正式參展影片，因為由美國收費網絡Netflix製作，擺明不會在戲院公映，出賽資格備受質疑，別看評審主席艾慕杜華平日癲癲肺肺，認真起嚟有種惡家姑威嚴，一登場就講明未曾正式入門的「雜種」唔使旨意有得分祠堂豬肉，史雲頓主演兼監製的《玉子》，正是其中一部整定陪太子讀書的作品。娛記們向來牙尖嘴利，最擅長搞風搞雨，怎會肯放過考驗名人智慧，一代型女當然也不像特朗普那麼無賴，以「不知道。下一位！」迴避推搪，氣定神閒答：「我哋唔係真係為咗攞獎，不過想嚟康城放映影片，有機會晌呢個銀幕投影，係好榮幸嘅一件事。」<br>表面上擦主辦單位鞋，潛台詞卻充滿自信和驕傲：咪以為我貪你啲金棕櫚銀棕櫚，只不過有好嘢樂於同你分享咋吓。這種益街坊精神，一般名利追求者必定大惑不解，尤其是讀親書就要中狀元、射親精就要生龍鳳胎的民族，不翻白眼者幾稀，「有冇搞錯，冇得分我使鬼打崩頭貼錢買難受」此起彼落，較坦白直接的乾脆笑古一大師酸葡萄。其實那一句話，不偏不倚點出了影展的真正存在意義，由清麗脫俗的氣質美人娓娓道來，更有一言九鼎威力。應該檢討的當然是康城一哥，影展有名正言順的非競賽部份，視獎項為糞土的胡地阿倫便是常客，《玉子》放進去不是大事化小小事化無嗎？</p></body></html>