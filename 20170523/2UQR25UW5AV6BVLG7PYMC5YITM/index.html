<html><header><meta charset="utf-8"><title>隔牆有耳：傳三司原班過渡林鄭抹唔甩陣CY味 - 李八方</title></header><body><h1>隔牆有耳：傳三司原班過渡<br>林鄭抹唔甩陣CY味 - 李八方</h1><p>新人事、新作風，但如果政府官員全部係舊面孔，試問點會有新猷？當選特首後三番四次話要有管治新風格嘅林鄭月娥，喺組班方面遇上困難，喺無人肯入熱廚房嘅情況下，政圈流傳梁班子嘅3位司長會原班過渡至新政府，有關消息震撼政界，一來說好了的管治新風，完全唔見，二嚟連「梁粉」陳茂波都有得留任，網民質疑689可以轉做太上皇喺幕後垂簾聽政，777名副其實係「CY 2.0」嘞啩！<br>政圈一直流傳林鄭屬意三司以新面孔登場，但多番遭心儀人選請食檸檬後，退而求其次，或以現有三司原裝過渡。有傳媒噚日引述消息話，林鄭已向北京推薦三司人選，喺公務員事務局局長張雲正拒升呢後，非林鄭首選嘅張建宗會留任政務司司長。<br>財政司司長方面，雖然林鄭欲換人，坊間傳出嘅財爺人選亦眾多，包括近期熱傳嘅嶺大校董會主席歐陽伯權，但最終都係由梁振英「愛將」陳茂波跑出，有機會續喺耗費裝修嘅財爺官邸再住5年。<br>隨住律政司司長袁國強表明七一唔再留喺熱廚房，而鄭若驊等心儀之選對此職耍手擰頭，人選難覓下，報道指林鄭推薦律師會會長蘇紹聰接任，而袁國強答允留任一段日子，以便處理棘手嘅一地兩檢問題。<br>八方問過候任特首辦，現屆三司係咪原班過渡？發言人回覆話，候任行政長官現正密切進行籌組下屆政府問責團隊嘅工作，不宜透露詳情，亦唔會就傳聞回應。  </p><p>泛民斥「一路向西」</p><p>若然三司冧莊消息真確，嘩，林鄭月娥以後咪話自己唔係「CY 2.0」咯！民主黨立法會議員許智峯都係咁話：「如果係真，林鄭嘅『CY 2.0』形象係抹唔甩；最高嗰兩三個位你都換唔到人，仲要有個『梁粉』陳茂波留任，就算你局長嗰邊換到班又點？喺啲高層次決策，都只會係延續梁振英嘅路線。」<br>許智峯話呀，雖然林鄭同CY嘅個人風格始終有別，但對林鄭所謂嘅管治新風，向來無甚特別期望，「始終小圈子選舉出嚟嘅特首，只係會一路向西」。<br>公民黨楊岳橋亦話喎，林鄭話過希望上任後可以帶嚟新氣象，但佢卻要負資產陳茂波同袁國強留任，令人質疑佢喺人事佈局方面，有幾大自主權。佢尤其擔心，將梁振英嘅親信陳茂波放喺林鄭身邊，新政府係咪真係有足夠空間去管治？「陳茂波過渡，係擺脫唔到林鄭係『CY 2.0』嘅影子」。</p><p>識睇睇留言</p><p>Kc Lo：真係半個叻人都搵唔到？消息確實嘅話，說明777全面扯白旗，肯定要做鵪鶉，嚟緊日子有排受！<br>Fu Yu Tau：777你上到位，梗係要聽皇上同皇上皇擺佈啦。你以為真係靠自己呀，假天真！<br>Cammy Chan：負資產都要？<br>Wallace Chiu：689轉做太上皇在幕後垂簾聽政，淋病呢個兒皇帝有權有膽郁太上皇啲愛將嗎？<br>Wong Fu：一早批死係CY.2.0，未選特首已鬼話連篇、醜態百出，選舉後再使用語言藝術呃大眾改過，睇怕香港再辛苦多五年！<br>Yulia Yulia：中國政府真冇眼光，雙手捧起嘅林鄭連個領導班子都搞唔掂，試問點樣帶領香港啊？！game over<br>Loklong Sy：難道是有才能的人覺得無官一身輕？還是香港根本就沒有做官的人才。<br>資料來源：《蘋果》網頁<br><br>李八方</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>