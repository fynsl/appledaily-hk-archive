<html><header><meta charset="utf-8"><title>金手指：死不轉軚睇好彩星 - 孫柏文</title></header><body><h1>金手指：死不轉軚睇好彩星 - 孫柏文</h1><p>前周末彩星玩具（869）出第一季業績盈警，上周二孫柏文答應大家畀一周時間我去摷料。得出結論，係我今日對彩星玩具，特別係股價更有信心，因低位已見。<br>點解？首先，佢出盈警嘅原因，係舊年五月，佢哋當時最依賴嘅忍者龜玩具，有戲喺花旗國上。之後忍者龜玩具食滯咗，當然影響業績。佢哋舊年全年賺一億，當中七千幾萬係第一季，今年相比下出盈警絕對唔驚奇。如果市場冇預期，呢間每股有八毫現金嘅公司，都唔會由舊年同期嘅兩蚊跌到落年尾嘅1.15元。<br>之後，可能我提醒話彩星玩具除忍者龜外，仲有百獸王Voltron來緊，大家就跟公司啲回購慢慢掃上。其實喺我今年初叫大家「不問價追彩星玩具」後，有人問我：「其實佢舊年頭半咁勁，今年頭半應該發盈警。跌落來嗰吓，咪就係瞓身之時？」當時我答話，百獸王出一隻賣一隻兼出現炒價。冇買定隻股，佢又唔使出盈警，一支箭咁上，咪永遠冇得入？<br><br>問題係，佢真係出咗盈警，係咪百獸王冇料到？當然唔係。到五月，百獸王都係喺美國四大玩具零售商Walmart、ToysRUs、Target同Amazon上一隻賣一隻。最大嘅問題，就係我明查暗訪下，知道原來管理層嚴重低估第一季需求。睇美國網上炒玩具情報站，彩星喺呢幾個月出貨量開始越升越有，而雖賣斷市繼續，起碼有貨出，不過追出貨追到氣咳。<br>即係第一季嘅盈利，一定係今年嘅低位，而現股價仲係反應盈利冇得升。到中期業績出，發覺第二季盈利已大幅上升，到時你要追，就真係要不問價先追到。可憐。亦解釋點解盈警後公司回購，管理層亦為自己戶口買。我最後要鬧管理層，點解唔信我話百獸王將會好勁？咁保守，要睇到需求先追到氣都咳？但呢期high tech揩嘢、low tech撈嘢，仲唔不問價追彩星玩具？<br><br>孫柏文<br>獨立股評人<br> http://www.fb.com/shuen <br>本欄逢周二刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>