<html><header><meta charset="utf-8"><title>【熱死人咩】實測露天泊車曝曬三小時　車廂冷氣風口膠葉高達69℃ </title></header><body><h1>【熱死人咩】實測露天泊車曝曬三小時　車廂冷氣風口膠葉高達69℃ </h1><p>香港地泊車難免要泊在戶外曝曬，曬完幾個鐘，車主攞車周不時畀軚環辣到掂都掂唔到，你知唔知軚環有幾多度？我們一於實測畀大家睇。</p><p>測試當日氣溫未算很高，只有28℃，中午十二時開始泊車，設定曬三小時後再用溫度計量度。下午三時，放在車頭的冰水已經完全變成熱水，達45℃。熱？未算！車廂仲得人驚。車廂溫度雖然唔算好高，只有36℃，但周圍摸吓都要一掂即縮。你又估唔估到那部份最燙手呢？每個車主上車第一時間觸碰的就是軚環，結果黑色軚環達57℃至61℃，米色軚環比較好，只有49℃至50℃。當你以為灰色無黑色咁熱時？結果又出乎意料之外，是61℃。如果真的太燙手，其實只要用濕紙巾抹一抹，就可立刻降溫，實試後發現原本57℃的軚環只抹三數下，立刻跌到44℃。至於皮椅熱還是布椅熱呢？皮椅是58℃，布椅則是60℃，差不多。最後測試車廂其他部份，金屬門柄及波棍頭約40℃，經常放在車頭的金屬電話架及銀仔就較熱，達攝氏57℃。不過點都唔及冷氣風口膠葉，結果高達69℃，成為車廂最燙手之冠。<br><br>記者：許維雅<br>攝影：徐振國<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>