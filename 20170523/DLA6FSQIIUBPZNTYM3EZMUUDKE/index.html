<html><header><meta charset="utf-8"><title>七級偽術：都係唔關佢事…… - 彭瑪莉</title></header><body><h1>七級偽術：都係唔關佢事…… - 彭瑪莉</h1><p>前面那位咄咄逼人，接連出招，一邊又告人又出公開信咬住某議員不放，一邊又出手修改另一位議員在相關委員會的文件，先別談誰對誰錯那種技術性問題，淨係你貴為特首，以上壓下就難看至極。<br>還有個多月就上任那位2.0 一樣強不到哪裏去。本來，在泛民各路英雄網開一面下，算是風平浪靜，居然就真的有段時間冇乜出錯，還以為她真的懂得韜光養晦了，點知一出來做訪問，就叫人O晒嘴。<br>好人好姐，明明人都未上任就去做個「舊日的足跡」嘅節目，未曾開始已懷舊，已經叫人摸不著頭腦，最最嚇人竟是死唔知衰，攞番八達通單嘢出來講，仲死口堅持唔係唔識用八達通，問題唔喺自己度，喺港鐵度喎。<br>嘩，真係大開眼界喇呢次，原來唔知嘟完卡要推桿先入到閘都叫識搭港鐵？原來她的全部及所有地鐵影像回憶就係得同一日搭南港島線嗰次，咁都叫好「平民化」？仲有，佢仲以為嘟完會自動「彈開」嘅係「自動化做得很好」嘅南港島線先有，唔該全港幾百萬日日搭港鐵的蟻民，一齊話佢知「活板閘機」在各大港鐵線用了幾多年，好不好？<br>人真的唔會乜都識，也不會永遠唔犯錯，其實你只要肯認自己係凡人，認句錯，沙個冧冇人會怪你，但你偏偏死不悔改，跌落地嗱番渣沙，越狡辯越失禮，講多錯多，仲去怪人哋港鐵有問題，你叫廣大巿民點會唔當正你係2.0。<br>一個人自負到一個點，就會把指鹿為馬當常態。如果有幸她讀到本文，我知道她一定不會介意，因為佢會好誠懇咁話有問題的是Mary，或蘋果。<br><br>彭瑪莉<br>mailto:marypang2015@gmail.com</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>