<html><header><meta charset="utf-8"><title>勝在有ICAC - 左丁山</title></header><body><h1>勝在有ICAC - 左丁山</h1><p>呢日搵一份文件，搵唔到，不知放在那裏，於是索性打WhatsApp去某公司嘅機要秘書K，請佢補發一份，趕快傳真過來。唔夠兩分鐘，秘書K來電：「左先生，你係唔係要補發一份甚麼甚麼，係唔係傳來短訊？」都幾多此一問，左丁山話：「係呀，係呀，K小姐，得唔得呀？」秘書K猛咁笑：「呢排電話騙案多，我驚你個電話俾人hack咗，呃我攞文件，所以即刻打電話嚟搵你對證！」咦，又係道理，秘書K真係醒目過人，抵請佢飲茶。時下電話電腦騙案特多，有時確係不可不防。睇番不少個案，被騙幾十萬以至上千萬者，幾乎全部係內地來港學生或有內地聯繫嘅移民，何以如此湊巧？諗深一層，電話騙徒其實專門向內地人埋手，箇中原因，不難明白，騙徒用電腦隨機撥電話號碼，聽見答話者係純香港廣東話口音，就知道難以入手嘅咯。<br>內地文化係相信有錢使得鬼推磨，違法之事可用賄賂搞掂，做過甚麼心虛事，俾「公安」（無論真假）打電話嚟警告恐嚇，咪即刻磅水，希望消災囉，香港人聽到呢類言詞，第一個反應就係去報警，邊會咁易上當吖。一位朋友前年入內地一個中部城市搞設廠，實質係買地，點知一開波啫，在在需財，唔係真正成本呀，而係四方八面有份發出批文印章嘅單位都要應付，不能讓人空手而回，朋友還未開廠，已經超支。講起來，朋友就要讚番香港：「我依家好明白內房公司來港搶地發展嘅理由嘞，在香港買幅地，以前講公開拍賣，現在係投標，攞到幅地，大把律師、建築師、測量師、工程師、物業管理公司、項目顧問為你服務，全部收費不會包含禮金、禮物、利是、賀金、天價飲食、美女卡拉OK，諸如此類，幾舒服呢，起好樓之後，水電煤公司第一時間同你鋪設喉管，唔駛你去上門拜請！香港直情係內房公司大亨嘅天堂，既然有錢，唔嚟香港搶地就笨！」調轉頭就難啲，香港地產商唔熟悉上面拜門（或知道都唔敢做得咁大膽）嗰套，到內地搞建設，競爭力係差一啲嘅。香港與新加坡應該係一帶一路地區中最講求清廉嘅地方，故此中國斥資萬億推動一帶一路建設，第一批受益人一定唔係港商，一帶方面嘅國家話事人員，可以去新加坡開定銀行戶口咯，佢地先至係高高興興高呼習主席英明嘅人士！</p></body></html>