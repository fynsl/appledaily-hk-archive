<html><header><meta charset="utf-8"><title>財路：資金炒落後吼高偉 - 錢雋</title></header><body><h1>財路：資金炒落後吼高偉 - 錢雋</h1><p>美國上市蘋果（美AAPL）同香港騰訊（700）鬥創新高，科技瓣數逐隻炒，高偉電子（1415）一年嚟未升過，食住全球手機巨頭今年推新機，高偉turnaround有計，今年預測PE得5倍，勁抵搞！<br>先睇行頭。IDC報告，今年第一季，全球智能手機出貨量3.474億部，同比增長4.3%，高過預期3.6%。手機巨頭包括三星（出貨7,920萬部）、蘋果（5,160萬部）同華為，排全球三甲。<br>綜合業內各大知名諮詢機構估計，隨住蘋果今年推出三款新機，加埋硬體更新，估計呢間巨無霸今年全年新機出貨1億部，全年總出貨量2.3億部，增加6%。高偉主打手機相機模組，主要客戶包括蘋果、三星同LG，正正係上邊全球三大之一。<br>諗到係，尤其蘋果新機潮，又經歷上年三星NOTE 7事件，加埋今年推新機，高偉食到應一應，今年turnaround有計。<br><br>場內專業預估，高偉今、明兩年EPS 0.44港元、0.53港元，今年增長65%，明年再增長20.5%，靚仔到爆。高偉上市以嚟，最高見過2015年6月時8.8元，當時PE，係講緊高達15倍，集團現價2.27元，比呢個高位累跌74%，潛喺近上市以嚟低位，今、明兩年預測EPS對應嘅PE，得5.1倍同4.2倍。今年預測PE，比歷史高位，平咗66%！<br>仲吸引係，高偉今、明兩年預估PB，得0.7倍同0.6倍。場內手機設備瓣數，舜宇光學（2382）同期累升150%，預測PE30.7倍；預估PB 9.2倍、比亞迪電子（285）累升241%，預測PE15.2倍；PB2.1倍、通達（698）累升74%，今年預測PE12倍；預估PB2.7倍。高偉平到笑！<br>買高偉，博業績大翻身，又博資金炒落後，當翻半番到3.4元咁計，今年預測PE7.7倍，預估PB1倍，仲未追到PE、PB最近磅嘅通達！<br><br>錢雋<br>細價股專家<br>本欄逢周二刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>