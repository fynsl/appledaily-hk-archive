<html><header><meta charset="utf-8"><title>【動畫】身兼「華廟會」主席　劉江華推波翁靜晶爆seed鬧係咪黐</title></header><body><h1>【動畫】身兼「華廟會」主席　劉江華推波<br>翁靜晶爆seed鬧係咪黐</h1><p>翁靜晶預計定慧寺官司要打十年，是一場長久消耗戰。但其實當中有一個折衷方法，就是由華人廟宇委員會負責接管。<br> <br>翁靜晶日前在facebook透露曾透過梁耀忠議員，約見「華人廟宇委員會」主席的劉江華，但對方避而不見，最後她收到一封信，回覆是：「既然香港有其他執法機構，可以處理這宗案件，本委員會決定由其他部門去調查。」翁靜晶不留情面直斥對方是「全香港最懶的局長」，還懇求「炒了劉先生吧」。<br> <br>翁靜晶說﹕「佢覆一封咁嘅信俾我，佢夠膽嘅，又講話叫我去報警，係咪黐線架？其實華人廟宇委員會有權去接管，如果佢哋晨早接管咗，我唔使攪後面啲嘢啦！我哋俾佢係一個正資產，唔係負資產，但點解你唔去接收呢？原因就係懶囉。」她透露定慧寺佔地約十萬呎，如果由政府收回可以作低收入人士住屋、學校或院社等，她好擔心落入壞人手中，所以堅持繼續打官司。<br> <br>早前審計處報告都質疑華人廟宇委員會，十年來無跟進過廟宇無提交脹目及行政報告的情況，這點亦令翁靜晶好氣憤﹕「審計署揭發出嚟，佢哋又面懞懞唔去改變，又冇懲罰同諗辦法去改良。去到立法會，人哋問點解咁大筆捐款唔見咗，佢可以話冇睇到個檔案，一個人可以無賴兼無恥到咁嘅地步，我真係唔明。」<br> <br>對於新一屆特首林鄭月娥即將上場，翁靜晶亦不敢期望太高，她說﹕「林鄭話希望管理下宗教方便嘅嘢，諗佢都睇到個問題。但睇到問題就要去處理，如果佢哋都係委任番自己鍾意嘅人 而唔係睇呢個人有冇能力做嘢，你都唔好諗住有好多嘅改變，希望今屆係做事嘅人啦。」</p></body></html>