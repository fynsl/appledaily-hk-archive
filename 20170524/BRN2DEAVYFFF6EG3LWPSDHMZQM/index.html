<html><header><meta charset="utf-8"><title>Money Walker：中外資金對港股卻步有因 - El.</title></header><body><h1>Money Walker：中外資金對港股卻步有因 - El.</h1><p>先係中金出報告羅列66隻本港疑似老千股，再來有David Webb於個人網站上載「50隻不能持有的港股」關係圖，加上沽空機構狙擊個別科技股，外人唔知仲以為港股地雷處處，十面埋「伏」，不宜沾手。<br>港股淪為大戶抽水樂園已久，本港股民對老千股同莊家股早有提防，不過原來內地投資者亦被本地老千股嚇窒。深港通開車前，市場一度熱切憧憬本地細價股獲北水青睞，但筆者通車前曾經同一名與內地投資者相熟嘅本地基金經理傾過，佢話內地人對本港莊家股嘅配股、供股、合股等搵笨招數已有所聞，因此連帶對透過深港通參與本港細價股亦存在戒心。<br><br>市場之前擔心港股A股化會拖低港股質素，但諷刺在今時今日，A股化並非中外投資者對港股扣分嘅主因。監管當局規管不力、莊家毫無節制抽水，人人都抱住自己搵錢為上你死你事嘅心態，造成妖股橫行嘅局面，先係外界對港股卻步嘅元兇。<br>港人自己唔爭氣，斷送國際金融中心聲譽就固然，不過諗深一層，香港搵錢機會越見罕有，金融或相關行業都不復當年勇，大概亦係莊家及相關人等為搵錢不惜放棄底線嘅原因。但無論因果關係如何，情況長此下去並進一步惡化，港股只會更難吸納中外資金流入，落入邊緣化困局。<br><br>El.<br> http://fb.com/moneywalkerhk <br>本欄逢周三刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>