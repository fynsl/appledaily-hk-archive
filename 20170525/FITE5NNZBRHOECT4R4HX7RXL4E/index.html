<html><header><meta charset="utf-8"><title>財經評論：黃牛黨春風吹又生</title></header><body><h1>財經評論：黃牛黨春風吹又生</h1><p>今季英超賽事剛結束，英超除了是球迷最重視之事外，亦是「黃牛黨」搵銀好時機。事實上，一些重要的賽事，除了已買Season Ticket（季票），否則在官網搶飛睇重頭戲可能比搶1蚊機票更難，故英國當地「黃牛黨」肆虐。<br>其實本港亦有類似情況，早幾個月本港舉行七人欖球賽，記得門外亦聚集不少黃牛黨，將原本300元票價炒高至少一倍，而早前東方大戰恒大的本地足球賽，票價亦炒至1,000元，較原價高出5倍。<br>雖然球會及有關部門已不斷出招杜絕黃牛黨，亦有法例監管，但要打擊並非易事，世界各地亦出現類似情況，比如英超，本地人可能會有不少「窿路」搶飛，但外地人要睇波或只可透過代購買飛。<br><br>以今月中舉行的熱刺對曼聯賽事為例，原本票價為30磅（約300港元），但經代購網站購買，票價一度炒高約7倍多，成人票價索價230磅。不過球會亦非完全放手，任由黃牛黨橫行無忌，開賽前幾日，聽說熱刺球會為打擊黃牛黨，杜絕球迷再以高價易手賺一筆，球會發信稱或要求沒收球迷門票，所以有部份買家即使已付款，亦或未能取得門票，好彩最後傾掂數，否則專程赴英睇波的就要食白果。<br>其實，現時互聯網發展迅速，代購買波飛、演唱會飛、買鞋、買手袋的確有價有市，門票一轉手隨時賺一筆，不過其做法亦觸犯法例，代購網站合法問題成疑。值得注意的是，月底熱刺會來港作客對傑志，現已售出2.7萬張門票，相信屆時除了場內上演一場精彩賽事，大球場外亦會掀起一場炒黃牛飛的腥風血雨。<br><br>記者: 范穎琛</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>