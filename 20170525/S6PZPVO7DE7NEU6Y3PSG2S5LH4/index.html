<html><header><meta charset="utf-8"><title>【add紅人主場】周柏豪人夫未長大</title></header><body><h1>【add紅人主場】<br>周柏豪人夫未長大</h1><p>周柏豪對感情事甚低調，去年32歲生日後在布吉迎娶拍拖多年的圈外女友Stephanie，都做足保密工夫。身份升呢，周柏豪覺得沒有大轉變，「兩個人係一路一齊成長，基本上每日都改變緊。唔係講緊拍拖半個月突然間結婚，而係一齊咗11年嘅時間，決定行呢一步。」微妙的變化暗地產生，他不再忌諱將老婆掛在嘴邊，於早前的紅館個唱含淚感激太太，這次專訪亦不期然讚對方，「我另一半其實所有嘢都好以我為先。」<br><br>撰文、造型：林嘉慈　　<br>攝影：周樂恒<br>化妝：Vinci Tsang<br>髮型：Cliff Chan of hair corner, assisted by Alson Tam<br>場地：Shama Central<br><br>周柏豪去年11月底與Stephanie拉埋天窗，踏入人生新階段，賦予人夫新身份，他不察覺在生活模式、對人對事的態度上有大改變，反而自覺未長大，「雖然覺得自己係比較成熟去處事嘅人，但係內裏仲有個好細嘅周柏豪喺度，嗰個細嘅周柏豪主導緊我成個人，如果你𠵱家撩我玩，我可以玩到好癲、好喪、好低能，嗰個先係真嘅我。」真我，在與朋友相處、遊玩時出現，文靜的另一面則多在工作時現身。</p><p>快速解決問題</p><p>在新片《原諒他77次》中，柏豪飾演的張智思經常與蔡卓妍（阿Sa）飾演的女友因小事磨擦，被對方嫌棄長不大，「我第一身，永遠都覺得感情唔係得一方錯，一定係兩方面互相影響先產生問題。久而久之，大家當個問題係習慣，然後大家覺得得過且過，時間會搞掂，遲啲會冇嘢㗎喇，或者𠵱家有嘢啫，唔係好大不了，由佢啦。咁樣令問題好似雪球咁越滾越大，終有一日佢會爆。」<br>真實的柏豪傾向速戰速決任何問題，從沒有在感情方面遇過雪球效應，「我係一遇到問題就要即刻解決嘅人，我以前有首歌叫《天下大亂》，就係描繪我呢種性格嘅人。瞓覺等過夜，要朝早先講，我係唔可以㗎，同邊個都好，有問題係要坐低講咗佢。」</p><p>有溝通互體諒</p><p>柏豪自知這種性格有好有壞，「好就係我唔鍾意啲問題隔過夜，令大家有心病。唔好就係令對方唞唔到氣，亦唔放過自己、畀自己沉澱吓。」幸而，他沒有因此與老婆頻頻爭執，「同另一半好有溝通，一遇到問題，我哋係會傾，唔係一邊做嘢，一邊電話傾，而係會坐低傾。」傾傾發生了的問題，傾傾將來，二人才走到今時今日。<br>更難得的是柏豪與老婆懂得互相體諒，「我另一半其實所有嘢都好以我為先，我真係冇試過喺電影中咁，因遲到而令對方發脾氣。我遲到，我會講我會遲，佢話『冇所謂，take your time啦！』冇經歷過因為嗰種因為遲到、買錯戲飛而同對方嗌交，從來都冇！就係因為我都係咁嘅人，所以唔會介意對方遲到，因為最重要溝通，大家係同一team人，兩個係同一個單位，你遲到咪遲到，你遲到咪等你囉，我咪搵嘢做。」他續說：「等你，係我同你一齊應該要做嘅嘢嚟。」屬暖男系的他，說話和行為都好冧。</p><p>「好喜歡小朋友」</p><p>問柏豪有否打算為這個二人團隊增添成員？他說：「冇計劃呀，始終𠵱家呢個moment真係放多啲時間喺工作度，為自己打好一個好啲嘅基礎先，呢個係我同我屋企人嘅想法嚟嘅。但係幾時呢？我唔知㗎，我哋冇特別去計劃，但係我同對方都係好喜歡小朋友。」</p><p>開騷太多回憶</p><p>上月在紅館開完個唱，10月會再開巡唱，周柏豪開騷開上癮，希望將音樂帶到更遠的地方，見更多粉絲，「做演唱會實在太開心，畀到我同團隊太多回憶，可能拍完一套戲、出完一張碟唔會喊，但做完一個騷，大家返屋企係會睇相、send message傾偈，半夜講到喊。做騷係大家擺咗好多精神心血落去，做騷係最正嘅！」</p><p>更多精采時尚內容，盡在 http://add.appledaily.com 。</p></body></html>