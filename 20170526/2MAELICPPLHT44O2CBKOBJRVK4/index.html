<html><header><meta charset="utf-8"><title>【動畫●泡菜x榨菜】過年着韓服拜黃大仙　港韓混血兒自嘲怪胎</title></header><body><h1>【動畫●泡菜x榨菜】<br>過年着韓服拜黃大仙　港韓混血兒自嘲怪胎</h1><p>尋找首爾的香港】「我屋企嘅女人都係棟起隻腳食飯！」90後Jade即場示範韓式餐桌禮儀－－「棟起隻腳、晾起隻手」，仲有㗎，「飯碗要擺低，一定用匙羹食，餐餐都要食泡菜！」咪以為Jade係哈韓族，而係港韓混血兒，呢一切都喺韓籍媽咪身上學返嚟，仲笑住話，「爸爸係香港人，佢見我哋食飯咁粗魯都無辦法。」</p><p>Jade喺香港出世，土生土長，聽Eason、霆鋒啲歌長大，當年韓風仲未襲港，未有少女時代、Super Junior、BigBang等令人為之瘋狂嘅K-Pop歌手，呢半個韓國人嘅身份，令Jade擁有不一樣的童年。<br><br>「怪胎」兩個字，Jade用嚟形容細個嘅自己，「身邊嘅人會問我好多奇怪問題，好似細個搵小學，有人聽到我同媽咪講韓文，因為佢哋唔識聽，就問『你媽媽係新移民嚟㗎？』」即使去到韓國，韓國嘅親戚都會問，「香港有冇西瓜呀？食多啲西瓜啦！香港有冇柑呀？食多啲柑啦！」對於當時只係小朋友嘅Jade，根本唔識答，「只係覺得好煩囉！」</p><p>雖然Jade喺香港長大，亦離唔開韓國文化。例如過年，香港人會去親戚屋企拜年，但Jade就要跟媽咪周圍去拜神，「我最記得有一年大年初一，媽咪叫我着韓服去黃大仙拜神，當年套韓服係橙紅色，周圍啲人都望住我！」佢話嗰時超級唔鍾意，超級尷尬！<br><br>小學時期，都有試過被取笑，嗰時學校除咗Jade係港韓混血兒，仲有個港日混血男生，「我記得細個同嗰個男仔打交，畀老師罰企，其他老師行過就話，『嘩！做咩呀？日韓大戰呀o依家？」Jade話嗰時真係覺得好肉酸！</p><p>直到Jade 15、6歲，玩一個韓國社交平台，該平台嘅特色係每日會隨機抽選用戶作介紹。有一次Jade被選中，平台介紹佢係「懂得五國語言的香港韓國混血女生」，點知就收到韓國網民嘅惡意留言，內容係「香港韓國呢啲唔係叫混血，係叫國際婚姻呀！」Jade話「國際婚姻」係對其父母嘅侮辱，因為韓國人所指嘅國際婚姻，係30歲以上嫁唔出、娶唔到老婆嘅人，要喺落後地區例如越南，買個老公或者老婆返嚟。<br><br>細個面對咁多港韓文化差異，Jade唔係太鍾意自己係半個韓國人，直至大長今嘅出現，先由令人奇怪變成令人羨慕，「大長今播出之後，越嚟越多K-Pop歌手出嚟，當啲人知道我係港韓混血兒就會話，『吓？你係韓國mix嚟㗎？嘩！好勁呀！咁你咪識講韓文囉？』」</p><p>喺榨菜同泡菜之間，Jade話唔可以唔食泡菜，不過講到做人，就話想做香港人，「始終喺香港長大，鍾意香港文化多啲，唔係好鍾意韓國嘅階級觀念，即係我大你一年，就叫你做乜你都要照做。」<br><br>Jade又話唔習慣韓國男人嘅大男人性格，所以如果喺港韓之間揀另一半，都希望揀返香港人，唯一只有一個要求，「我會好夢寐以求一個韓式婚禮，男朋友係咩國籍都要着韓服！」<br><br>Jade Chin Blog<br> https://www.facebook.com/jadechinblog <br><br>場地提供：狎鷗亭居酒屋<br>地址：尖沙嘴諾士佛臺9號冠福中心1樓<br>電話：35792992<br><br>記者：鄒倩婷（阿仙）<br>攝影：峰 Neo<br>剪接：Roy<br>編審：陳家文</p></body></html>