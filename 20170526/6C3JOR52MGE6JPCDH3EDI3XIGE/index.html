<html><header><meta charset="utf-8"><title>【馮仁昭四圍超】半身麻醉嘔足全日　Race誕小公主 - 馮仁昭</title></header><body><h1>【馮仁昭四圍超】<br>半身麻醉嘔足全日　Race誕小公主 - 馮仁昭</h1><p>前女子組合2R成員黃婉斯（前名黃婉佩、Race）上年11月升呢做人妻，日前為新加坡富商老公David Loh誕下女兒Cara，小公主眼仔長長嘴仔圓圓好可愛。Race嘅胞姊黃婉君（Rosanne）喺電話表示：「我專程返新加坡陪妹妹，女人生BB都係辛苦㗎啦，佢要半身麻醉，之後都嘔咗全日冇食嘢，可能係藥力過後嘅敏感，第二日先食到嘢，𠵱家妹妹都好有胃口，多謝關心。」</p><p>請專人影相</p><p>Rosanne大讚BB好可愛：「我哋全家都非常開心，因為我生兩個仔，最細嘅妹Rhonda又係生仔，Race今次生女，將會係我哋屋企嘅小公主！」噚日下午，Rosanne出外幫妹妹買嘢，之後又趕返醫院陪伴，佢話：「妹妹好信任我，將所有嘢交託畀我打理，佢要食嘅餐單，飲嘅糙米水，全部都係我幫佢準備。」</p><p>首次做媽咪嘅Race好緊張又興奮，唔止喺產前影大肚寫真，就連囡囡出生都請專人影靚相，包括入產房時老公用手摸肚、生完後Rosanne同Rhonda興奮跑入房睇BB，Rosanne話：「當BB終於由產房推到BB房，我哋好緊張跑去睇囉。」<br>撰文：馮仁昭</p></body></html>