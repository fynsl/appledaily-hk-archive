<html><header><meta charset="utf-8"><title>財金冒險號：美股升多五成至見頂？ - 笑笑生</title></header><body><h1>財金冒險號：<br>美股升多五成至見頂？ - 笑笑生</h1><p>美國財經網站CNBC噚日有篇訪問，標題係〈Shiller話美股可再升50%〉，我初初嚇一跳，原來得啖笑。嚇一跳，因為美股一路破頂、一直有人喊貴，包括呢位諾貝爾經濟學獎得主、耶魯大學教授Robert Shiller（席勒）。<br>Shiller最出名嘅係提倡「周期調整市盈率」（CAPE），用近十年平均盈利（調整通脹）計算。兩個月前，佢話美股貴、超買，標普500指數嘅CAPE高達29倍。29倍大概等於1930年代大蕭條前高位。早於2015年9月，佢已嫌美股貴，話標指CAPE 25倍，如果去返歷史平均17倍，就要跌三成。<br>咁點解Shiller現時唔嫌美股貴？睇番段訪問，原來佢唔係「預測」美股升五成，只係話2000年時美股CAPE由30倍升至45倍見頂，如果歷史重演，現時都「可以」升多五成。佢亦話美股「可以」大跌。咁即係得啖笑！<br>CAPE 歷史平均17倍，始終會回歸均值，但幾時？歷史波幅亦超闊，最低5倍，最高45倍，何況45倍未必係永遠嘅頂，2000年前，歷史高峯係30倍，科網泡沫將歷史改寫。就算只計最近一次低位，係金融海嘯後嘅15倍，落番去嘅話，等於要跌五成。升五成又得，跌五成又跌，「資產價格可升可跌」咁嘅廢話，使乜諾貝爾獎得主話你知？<br><br>笑笑生<br> http://fb.com/sneeringman </p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>