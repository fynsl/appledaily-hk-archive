<html><header><meta charset="utf-8"><title>球員見證愛女出世缺席比賽教練力撐：生命中最重要是甚麼</title></header><body><h1>球員見證愛女出世缺席比賽<br>教練力撐：生命中最重要是甚麼</h1><p>事業定家庭重要？唔少打工仔都要面對呢個兩難，但對於職業運動員嚟講，鐵漢柔情唔係容易被允許流露嘅一面，除非你遇到好似立陶宛聯賽球隊薩基里斯（Zalgiris）教練、41歲前立陶宛籃球名將積斯基域斯（Sarunas Jasikevicius）咁樣一個好上司。話說喺上周五立陶宛籃球聯賽季後賽4強Game 3，薩基里斯中鋒奧古斯圖利馬（Augusto Lima）因為迎接囡囡Alba出世而缺陣，雖然球隊最終依然贏波，但有年輕記者賽後問及點解睇利馬離隊，積斯基域斯就好似教仔咁教訓嗰位記者：「我點樣睇？係我畀佢離隊。你有冇小孩？當你有小孩，年輕人，你就會明白。因為呢個係人生經驗之中最崇高嘅一種。」<br><br>積斯基域斯其後仲反問記者：「你認為籃球係生命中最重要嘅事情？（唔係，但4強的確重要。）對邊個重要？（球隊。）邊隊？（薩基里斯。）你見唔見到在場有幾多fans？重要？當你見到第一個小孩出生，你就會明白咩叫人生最重要嘅事。因為世上冇任何事物比小孩出生更美好，唔係錦標，唔係任何事物。利馬目前猶如置身天堂，我為佢感到高興。」對於教練肺腑之言，利馬亦表示：「我嘅妻子流下淚來並感謝佢，我亦傳咗短訊畀佢：『你守護我嘅家庭，我亦會守護你嘅。』」結果利馬亦喺Game 4歸隊，貢獻2分、8籃板，幫球隊晉級總決賽！<br><br>↓積斯基域斯肺腑之言↓<br> http://bit.ly/2q7JoZ4 <br></p></body></html>