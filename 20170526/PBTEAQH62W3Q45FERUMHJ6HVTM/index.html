<html><header><meta charset="utf-8"><title>中環在線：林作做毫子股執董年薪60萬 - 李華華</title></header><body><h1>中環在線：林作做毫子股執董<br>年薪60萬 - 李華華</h1><p>多瓣數嘅林作殺入財經界！佢早前放棄做大律師，走去做「補習天王」，最近做埋上市公司執行董事，加入舊年上市嘅地基工程股汛和（1591）做執董，簽約3年，年薪60萬元，即月薪5萬元。</p><p>稱提供策略意見</p><p>汛和係隻毫子股，專做地基工程分包，舊年9月上市，集資約1億元，噚日收報0.104元，市值4億元，奀豬豬；另外，汛和上市唔夠一年，上個月已經配股，大股東嘅持股量由75%，跌落51%，雖然仲係過半數，但係好易俾人誤會佢係一隻殼股喎。<br>林作就唔評論汛和嘅股票性質嘞，只係解釋，今次係機緣巧合之下，認識到金融界猛人，搵佢加入汛和，佢唔識地基工程生意，但做過兩年大律師，將會為公司嘅企業管治同合規事宜提供策略意見，希望盡量畀到貢獻咁話。有家底嘅佢，竟然又話「我真係想搵錢……長遠希望搵更多」。<br>27歲嘅林作瓣數認真多，而且經常變身，佢為人所認識，當然係因為有位「十優港姐」麥明詩做女朋友（唔知真散定假散），佢兩年前選區議員失敗後，一度專心做大律師，早前轉行走去做「補習天王」，家陣做埋上市公司，查實佢知唔知道自己究竟想發展邊一瓣呢？<br><br>李華華<br>mailto:LiWaWa@AppleDaily.com</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>