<html><header><meta charset="utf-8"><title>隔牆有耳：689蕉呼　奶媽跣住登基民主派：酸到出晒面 - 李八方</title></header><body><h1>隔牆有耳：689蕉呼　奶媽跣住登基<br>民主派：酸到出晒面 - 李八方</h1><p>當選特首兩個月嘅林鄭月娥民望回升，風頭力壓夕陽特首梁振英，但佢嘅添馬登基路卻蕉皮處處，擱置小三TSA同重開公民廣場，CY急急say no，同時冇得跟一帶一路團同去大灣區考察，近日CY更急推郊野公園建屋研究，點解林鄭由CY「第一打手」變成「第一被打手」，白鴿黨尹兆堅有獨到見解：「你（林鄭）影響到佢、睇你唔順眼，咪打你囉……朋友或敵人，一念之間」。</p><p>擱置BCA被拒　冇份去大灣區
</p><p>到底有咩蕉皮？等八方數畀大家睇。嗱，政綱中提出擱置「基本能力評估研究計劃（BCA）」（前稱TSA）嘅林鄭，當選後兩日即出招喺電台稱爭取今年中擱置小三TSA，CY卻同日極速落閘，表明現屆政府唔變，阿尹話呀：「過往好少係咁，佢兩個係前同事，到最後卻一啲面都唔畀，一盆冷水淋落嚟，塊蕉皮跣到佢（林鄭）攤攤腰。」<br>4月中當不同黨派呼籲重開公民廣場，呢點林鄭競選時話考慮，CY卻聲稱考慮安全問題不宜重開，阿尹對CY放呢塊蕉皮好不解：「就算驚好多人嚟請願，如果林鄭肯做，你點解要阻佢呢？」<br>再到近日CY帶團赴京出席一帶一路論壇及到大灣區考察，林鄭統統冇份，「有乜理由咁大型嘅規劃，未來揸fit人會被排拒，CY就帶隊上去耀武揚威？好明顯係跣咗林鄭一鑊」。CY上周四仲宣佈邀請房協研究喺兩幅郊野公園邊陲地建屋可行性，尹話CY似乎要將建議當成既定事實，迫使林鄭新政府跟從。<br>點解CY連環放蕉皮？阿尹話原因或有二，「可能佢好鍾意葡萄，酸到出晒面；或者都好鍾意辣椒，鍾意同人鍊」，而亦因為CY身任政協副主席，「可能都係想耀武揚威，兼且唔認衰，覺得自己官運亨通，呢啲咁嘅嘢（帶團），幾時輪到你啲妹仔做？」<br>其實人人都好驚林鄭會變成「CY 2.0」，阿尹當然都驚啦，佢寄語林鄭唔好學CY咁好鬥，要守規矩，依法辦事，「例如啲鄉紳支持你，都唔好喺棕地上鬆章，UGL事件都一樣」。</p><p>【議員寄語777】</p><p>公民黨陳淑莊：冇可能叻晒<br>「梁振英嘅缺點，佢（林鄭）未必有晒，但係剛愎自用，佢似乎好有條件做得到。我希望佢記緊，一個人冇可能叻晒所有嘢，自以為是只會令真誠嘅意見冇被接納，我希望佢可以虛心咁聽民意，做番一個真正走落區聽民意嘅特首。」<br><br>專業議政葉建源：勿好勇鬥狠<br>「CY 1.0嘅路線，最標誌性係好勇鬥狠，我希望林鄭唔好學佢咁好勇鬥狠。點解梁振英好勇鬥狠？因為佢一路向西，要倚靠西環來幫助……如果將香港當一個戰場去諗，以好勇鬥狠方式管治，就會搞到香港過去幾年飽受撕裂、對立之苦。」<br><br>工聯會麥美娟：工作盡早做<br>「CY喺任期尾先嚟推出不同法案，包括醫療，房屋、爭取取消強積金對沖，點解人哋係歲晚收爐，早啲收工，CY就好似收爐前落雨收柴，趕住『嗱嗱聲』攞晒啲法案出嚟？我希望林太上任後，要做嘅工作盡早做，唔好等到任期最後一年先做。」<br><br>民主黨許智峯：對佢冇期望<br>「我最唔想佢好似CY咁樣一路向西……有人話林鄭嘅性格唔係好容易控制，但我唔信，一個靠中央任命，靠中央欽點先至當選到嘅特首，佢最後做得幾多掩飾都好，佢都係向住西環……我對佢係冇任何期望，始終都係欽點特首，都係會向西。」<br>資料來源：《蘋果》資料室<br><br>李八方</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>