<html><header><meta charset="utf-8"><title>智取大市：舊經濟只限短敍 - 晉佳</title></header><body><h1>智取大市：舊經濟只限短敍 - 晉佳</h1><p>科網股震倉後，資金流番去傳統板塊，近日靠內地金融股谷起恒指，尤其之前大弱勢券商股反彈得較快，建行（939）同工行（1398）喺保歷加中軸有支持，一浪高過一浪，牌面睇升勢未完。金融股都爆上，相信戰線會蔓延其他板塊，商品資源股近排築底似準備反彈，包括洛鉬（3993）、江銅（358）、中鋁（2600）、馬鋼（323）呢批，當然亦要睇銅價、鐵礦石價能否觸底反彈配合。<br>港股似乎唔超買唔肯停，大市成交越嚟越旺，氣氛仍有所提升，舊經濟股炒得起，就開始逼近見頂，大家要注意落車時間，越旺越要準備減持獲利。<br><br>短線資金換馬輪流炒追落後嘅行為，毋須太費唇舌。不如講吓近排同公司管理層見面嘅發現，大家都不約而同討論以東歐國家作為生產地嘅價值。唔經唔覺，近年唔少有能力嘅製造企業，選擇喺中國以外增加產能。<br>據上市公司高層講到，波蘭人工約4,000蚊人仔，同大陸高學歷畢業生相若，亦擁有良好嘅基建同engineer人才；烏克蘭係平價之選，月薪略多過100歐元。能夠未來有能力喺海外增產，節省人力以至產品運輸成本，大搞國際化，係成為工業股贏家條件之一，其他容後再談。</p><p>晉佳<br> http://www.fb.com/advanceguy1 <br>本欄逢周一、三、五刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>