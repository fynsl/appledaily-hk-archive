<html><header><meta charset="utf-8"><title>【都話冇得炒】S8首日收機價　官方定價-$400!?</title></header><body><h1>【都話冇得炒】S8首日收機價　官方定價-$400!?</h1><p>三星S8水貨賣咗大半個月，終於輪到行貨版發威喇！在5月23日首輪預訂買家，終於獲得了首批S8及S8+，好用嗎？我諗問佢哋都未必個個知道，原因在同日的先達，出現了S8及S8+的放機潮。好多先達Sales話，由中午過後至入夜，都係招呼呢類「蛇8」放機客，結果亦不難預料，大部份人都要損手離場！<br><br>「蛇8」首日「首輪預訂機」的放機價，任何容量及大、細機版本，基本都以「官方定價減$400」作回收價，我知好多人都會話先達收機佬夾客、屈錢，不過事實並非這樣。<br><br>肥通問過較「上層」的收機佬，佢哋話其實「行貨後門機」，一早已跌破了官方定價，而所謂的「行貨後門機」，就是一些連鎖電器店在後門放出來的蛇8；再加先達收機佬的最大「客顧」－－國內收機佬，對蛇8的興趣並不太高，亦是令機價急速下滑的原因！據知在5月24日、首輪發貨後的第二日，國內收機佬已將「蛇8停牌」、停止入貨，所以在先達都唔太多人願意收機，就算要收機都要承擔相當風險，所以機價都會相當差！<br><br>機價會再上調嗎？暫時所得資訊顯示會好困難！其實蛇8早已落貨到各連鎖電器店的倉內，有幾多貨在手，大家都心知肚明！而由5月25日開始，「首輪預訂」就可以得到解禁，可以隨意賣機畀街客了，暫知先達場內的定價，應該是在「官方定價再減$500」，據知呢個定位，還是要有小斬獲呢！<br><br>炒三星機？其實係一個幾儍的想法！翻看上兩代機王首日戰績，S6是執$100-$200甚至平手離場，而Note 7最高是執$500，論成本已經幾高昂；不過新推蛇8的環境因素，大家或許未有考慮！需知三星已經近一年多沒有新旗艦機落場了，在手機市場的佔有率，明顯跌到一個低水平！再講，Note 7一役打擊了不少用家的信心，S8明顯係一部信心之作，越多人用、就越多人感受到呢部機的高水準，廠方又點會唔樂見呢？所以貨量多已屬必然，而貨多導致機價低迷，亦是必然的走向。<br><br>先達場內好多Sales估計，今次「平機、走量」，是蛇8在今年的賣機策略，在他們的口中，三星一直是「控貨」的高手、高手、高高手！話說自從香港推出了競爭法後，所有大行都不能夠控制售價；但三星對其旗艦級手機的「一手機市場」，一直以精細的貨量調控，達致最佳的供求效果；所以近幾代的旗艦級手機，由開賣至轉款，都調節在一個非常合理的價錢，而大家喜歡三星機的「二手價」夠硬，亦是這個原因！正所謂新機價貴、二手機價亦因此變得更靚。<br><br>不過今次蛇8的情況有點不同，不少連鎖店及先達Sales，都發現了首輪發貨可以用海量來形容，就連同業間的拆貨價，竟出現未出機前大幅跌破「招股價」的情況，這是以往很少見的，須知一般旗艦機的大幅度跌價，起碼要在出機後近一個月先會出現。不過對於實際用家來說，有更平的蛇8、大量的供應，不是更好嗎？但如果你是想炒機的人，以暫時所得的資料，肥通覺得機價還有很大的下調空間。</p><p>記者、攝影：朱崇德<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>