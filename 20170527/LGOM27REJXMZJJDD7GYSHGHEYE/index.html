<html><header><meta charset="utf-8"><title>【動畫●心理作用】夫妻相/物似主人形　只係想當然</title></header><body><h1>【動畫●心理作用】夫妻相/物似主人形　只係想當然</h1><p>之前人人玩《Face Swap》，兩公婆調轉個樣零違和，被朋友們讚有夫妻相沾沾自喜。一直都有研究說，兩個人一起生活久了，彼此會互相影響，樣子、神態甚至舉手投足都會越來越似。推而廣之，咦，貓奴和狗奴都與主子餅印一樣，所謂物似主人形真有其事？</p><p>那我喜歡某韓星，日對夜對，幾年後會否得到他的英氣？我們問問心理學家陳志豪（Terry），他說：「吓……似唔似呢啲嘢，你講嘅箒。即是一個非洲黑人與韓國女生結婚，一百年後佢哋都唔會像。」冇理由！同事是個白淨靚女，但她跟她的黑面小八哥，餅印一般可愛喎！「心理學上有樣東西叫『自我實現的預言理論』，即是你會相信你想相信的事情。」例如你男友工作繁忙，成日喊累留家好少見，你會告訴自己他為了跟你結婚所以努力工作，三姑六婆講乜都聽唔入耳云云。人亦好有趣，喜歡的東西，你腦裏會自動調適他們的樣貌特徵甚至氣氛，你知道他們出雙入對，很友愛或是對很要好的朋友，你就會自動「腦補」他們是一樣的，「當我哋見到朋友之間或動物與主人之間經常喺埋一齊，知道或者想像到佢哋好友愛，就會覺得合襯又和諧，但唔認識佢哋嘅外人呢，就完全冇感覺。」<br><br>佛洛伊德又講過，人出世，好容易會愛上最親近的異性，即是爸媽，將來擇偶時，都會找跟父母有共通點或相似的人為偶，叫做「戀父/戀母情結」，Terry笑說：「查實佛洛伊德唔係神，講嘅嘢都唔係絕對，佢講嘅係孩子會愛上爸爸或者媽媽，女兒會將疼錫佢嘅爸爸當作情人。」即是往後的，都是我們自己腦補出來的。「唯一可以合用嘅係關懷與愛，即是說若果女孩嘅成長過程得到好多父愛同關懷，佢長大後一定唔會揀一個唔夠愛同關懷佢嘅人做老公，如果女孩來自破碎家庭，可能佢會搵個不識愛同關顧佢嘅男人，根本就唔緊要，因為佢根本不需要呢樣嘢。」<br><br>也有說是大家擇偶受DNA影響，揀個身高性格價值觀差不多的，和諧度大增，根本就是餅印們互相吸引，那總沒錯了吧。Terry只以一句總結，「講到尾其實都係由快樂指數總結一切箒，每個人嘅快樂程度都唔同，大家同聲同氣嘛，所以你會快樂，網球健將會搵個鍾意打網球嘅人、鍾意儲錢嘅人唔會配一個大花筒，你兩個人行出來都快快樂樂，其他人見到就覺得你哋有夫妻相囉。」</p><p>記者：陳慧敏<br>攝影：劉永發<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>