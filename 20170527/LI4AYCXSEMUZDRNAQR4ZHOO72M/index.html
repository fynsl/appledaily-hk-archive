<html><header><meta charset="utf-8"><title>拍拖斷正仲有得兜馬明心穎朋友止步？</title></header><body><h1>拍拖斷正仲有得兜<br>馬明心穎朋友止步？</h1><p>張振朗同34D巨胸小花陳芷尤(Apple) 歐遊拍拖斷正，只係低調回覆話：「我哋玩得好開心。」冇承認冇否認拍拖。咁密實，無非都係想保護愛苗之餘，唔想阻礙事業發展。<br> <br>羅天宇喺《愛．回家》搵到佢「好好嘅朋友」湯洛雯。佢哋兩個戲假情真，試過被發現食酸辣粉撐枱腳、拍拖睇傢俬、甚至到山頂行街，都強調只係「好好嘅朋友」，立場非常堅定。<br> <br>另外，極少傳出緋聞嘅馬國明，今年初被指同黃心穎撻着，拍拖一年。空穴來風，未必無因，馬國明同黃心穎除咗被大台安排做螢幕情侶，兩人私下都有約會，除咗有報道指馬國明同黃心穎豪食日本菜，仲被人見過幾次打孖睇戲。當然啦，兩人例牌否認拍拖，黃心穎話兩人仲係朋友，但就話相處舒服，咁究竟係咪馬國明未開口追求，就要問番佢哋先知喇。</p></body></html>