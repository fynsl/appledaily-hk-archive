<html><header><meta charset="utf-8"><title>相識20年35歲宋慧喬少女look會老友</title></header><body><h1>相識20年<br>35歲宋慧喬少女look會老友</h1><p>現年35歲嘅韓國女星宋慧喬，自拍完神劇《太陽的後裔》後就未有新作，不過喬妹亦間唔中有現身品牌活動，本月初訪港出席服裝品牌活動後，上周六就現身免稅店活動，但就算幾忙都好，喬妹都會抽空見下好友。<br> <br>喬妹前日喺Instagram上載與元祖女團Fin.K.L. 37歲成員李真嘅合照，雖然張合照被喬妹秒刪，但已經有唔少粉絲有留底。相中喬妹及李真身穿輕便造型並都素顏出鏡，少女味十足，一啲都唔似已經30幾歲。據知李真去年下嫁圈外人之後就隨老公喺美國紐約定居，估計係李真返韓後約喬妹聚舊。<br> <br>雖然喬妹同李真同樣畢業於銀光女子高中，但兩人係合作韓劇《順風婦產科》先認識成為好友，認識近20年感情依然咁好。而喬妹、李真以及韓劇《濟眾院》女星韓惠珍被稱為「銀光女子高中三大美女」。</p></body></html>