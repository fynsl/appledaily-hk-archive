<html><header><meta charset="utf-8"><title>數住上鏡次數《肉蒲團》藍燕自稱獲康城「高度認可」</title></header><body><h1>數住上鏡次數<br>《肉蒲團》藍燕自稱獲康城「高度認可」</h1><p>喺康城影展入面，紅地毯嘅女星絕對係睇頭之一，因為多靚女嘛，但係要有咩資格先可以行紅地毯呢？好似曾經拍過《3D肉蒲團之極樂寶鑑》嘅藍燕咁，佢都有喺康城嘅紅地毯上面出現。<br> <br>藍燕喺紅地毯上面出現，相信佢真係好開心，因為喺藍燕工作室嘅微博上面，佢就打咗一大段嘢去形容自己行紅地毯：「抹殺全場兩邊海外媒體的菲林，還以全程5分鐘時長未受保安阻攔走完紅毯，#3D女神藍燕#驚豔的女俠造型也贏得了#戛納電影節#戛納電影節開幕式組委會官方大螢幕的3次正面特寫和5次中景跟拍，官方給予高度認可。」<br> <br>先唔講點解藍燕打「#」要好似「開閂引號」，咁前後打；睇到段文嘅中段，仲以為佢係贏咗某啲獎，但原來只係3個正面大頭同5個中景跟拍，藍燕呢種咁樂觀嘅精神，完全係值得尊敬，同平時啲藝人話入圍當贏咗係一樣，唯一唔同就係佢行咗當贏。<br> <br>網上曾傳出康城影展有入場券賣嘅消息，好似話入場行個紅地毯嘅價錢，就要9千歐羅(約78,000港元)，不過康城就講到明呢啲飛係犯法，如果捉到，一定追究到底。<br> <br>另一個重點就係，藍燕話自己行咗5分鐘，都未受到保安阻攔，但大家唔好誤會藍燕會係買呢啲飛，所以先怕被人捉，其實因為好多星都會喺紅地毯行到唔捨得走，所以會有保安出手阻攔，而藍燕應該係講緊呢樣嘢。</p></body></html>