<html><header><meta charset="utf-8"><title>中環在線：力牆鬥AI超人挑機AlphaGo？ - 李華華</title></header><body><h1>中環在線：力牆鬥AI<br>超人挑機AlphaGo？ - 李華華</h1><p>人工智能AlphaGo與世界排名第一嘅中國棋手柯潔早前進行人機圍棋大戰，又贏，大家再度熱議，「超人」李嘉誠都唔例外。李嘉誠基金會微博噚日出post，見到超人睇棋局，AlphaGo之父、DeepMind創辦人Demis Hassabis上周五又去咗拜會超人，不過呢次係超人向對方討教人工智能（AI）發展。<br></p><p>稱投資DeepMind屬緣份</p><p>李嘉誠私人嘅維港投資近年積極投資高科技項目，早年亦有投資DeepMind，約於3年前將股份賣畀Google。<br>據講，超人覺得參與DeepMind早期投資屬於緣份。DeepMind創辦人Demis同Mustafa Suleyman上周五來港，就為超人上堂，講解人工智能研究方向同各種應用階段嘅成果，年近90嘅超人都好乖，攞晒紙筆墨出嚟寫低筆記咁話。<br>其間，Demis有講到，政府政策應該點樣支持同平衡人工智能嘅發展，但佢對於人工智能用於國防武器都有顧慮。據講，超人一路聽得好激動，聽聽吓彈起身，搞到Demis同Mustafa不時要一齊彈起。<br>除咗DeepMind，李嘉誠亦投資唔少AI項目，好似蘋果Siri、智能導航程式Waze，仲有Soul Machines，呢間公司主要開發具智能有情緒嘅AI頭像模擬科技，以往嘅電影橋段似乎越來越真實。<br><br>李華華<br>mailto:LiWaWa@AppleDaily.com</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>