<html><header><meta charset="utf-8"><title>笑到最後：樓災發生前有先兆 - 高明</title></header><body><h1>笑到最後：<br>樓災發生前有先兆 - 高明</h1><p>2016年11月6日，本欄預言樓價未來一年再升一成，中原指數見158點。2017年5月26日，中原城市領先指數見158.26點。到價！<br>7個月前，政府宣佈港人買入第二層樓嘅雙重印花稅（DSD）劃一徵收15%，當日高明話客觀效果只係收緊二手供應，令到發展商喺一手市場任意嘜價，樓價再升係必然嘅事。從動機去睇，政府都冇誘因去推冧樓市協助未上車嘅人，以為加辣係幫小市民嘅人，實在一廂情願得太耐，導致咁多年嚟錯過樓市升幅。<br><br>高明喺樓市上預測到價，但因為辣招、買樓規限太多，明知佢升，都冇機會賺，淨係劃一15%印花稅，樓價升一成都要倒貼5%；即使係現有持貨者，樓價升唔停，加上辣招太過煩瑣，真係肯獲利嘅人有限。惟一有機會獲利就係加按套現再投資，等於加大槓桿再賭，要下一鋪再贏先至真正獲利，但就增加沒頂風險。<br>最近新盤海之戀賣樓排到人山人海，有電視台將97年灝景灣同今日比較，由人龍到買樓人士講嘅嘢都係一模一樣。回想90年代香港連郵票、紙幣都有炒風，今日香港人嘅賭性已經算克制。本欄唔相信樓市無緣無故會爆破，至少爭一樣嘢，就係股市大牛市。<br><br>2015年大牛市，但未見大規模樓災，真正原因係股市升嘅時間太短，散戶高位見人哋炒股發財，諗住去銀行加按炒股，搞得手續嚟A股已股災，加上都冇乜人失業，繼續供得起樓，樓市只係小規模調整。<br>今年港股小時代，升幅集中晒喺騰訊（700），唔算好有效咁引人入場。倘若港股重上三萬點樓上，並維持三個月以上，有足夠時間按樓，並且喺高位買股票，到時樓災可以話必然會發生。<br>不過喺呢件事之前，一手繼續主導樓市，高位繼續上升機會更大。如果𠵱家夾硬要上車，最好準備18個月供樓資金，因為參考當時講到世界末日嘅2008年金融海嘯，股市由2007年10月高位一路跌到2009年3月，跌足18個月反彈，樓市亦都跟住彈，證明世界唔會末日，但低位被人斬倉就好難翻身。<br><br>高明<br> http://www.fb.com/bigricetea <br>本欄逢周一刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>