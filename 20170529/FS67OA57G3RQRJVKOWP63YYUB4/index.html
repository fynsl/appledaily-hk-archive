<html><header><meta charset="utf-8"><title>【袋18萬好過冇】馬德鐘現身打氣失敗　快樂實在又跑第二！</title></header><body><h1>【袋18萬好過冇】<br>馬德鐘現身打氣失敗　快樂實在又跑第二！</h1><p>今午（28日）沙田下半場一開，第六場四班1400米賽事，焦點是馬德鐘、陳玉蓮等人合夥團體馬「快樂實在」又上陣，馬德鐘和太太張筱蘭打氣下，愛駒只得第二名。<br>至於今場頭馬由年僅23歲的南非裔騎師史卓豐，夥拍鄉里練馬師苗禮德的「常拼常勝」，後上以半馬位氣走「快樂實在」，史卓豐個人連續第二次賽事有馬贏，而「常拼常勝」服役首度取勝，今場單Win及組合獨贏A2分別派61.5及23元。<br>剛周三（24日）谷草跑夜馬，史卓豐策騎呂健威馬房「塑料喜」一放到底。今日移師沙田草地跑道，豐豐前五場都冇上過名，直至第六場一入三甲即贏「常拼常勝」，此兩駒同樣換史卓豐即開齋，豐豐可謂交足功課。<br>苗禮德說：「『常拼常勝』終於取得在港首捷，牠今季多次欠運，有時排大外檔影響發揮，有時則與有二班實力的馬同場，未能出頭。此馬是我替馬主挑選來港，下季更成熟一定表現更好。我已向馬主表示贏完今場將會歇暑，留待下季才上陣。」<br>至於年僅三歲的4.3倍大熱門「快樂實在」在新配搭郭能胯下，追足半條直路都出唔到頭，令到有入場的馬德鐘夫婦掃興，但跑第二仍有184,800元獎金。此駒累積4戰得2亞1殿1第五，仍未開齋。<br>今場三、四名則由冷馬「好友益」及熱門之一「承你所願」順序瓜分，四重彩派超過四萬蚊，三T正獎冇人中，安慰獎派六萬一千幾。</p></body></html>