<html><header><meta charset="utf-8"><title>【扒龍舟減肥？】每周操兩課划划划　肚腩即收但…</title></header><body><h1>【扒龍舟減肥？】每周操兩課划划划　肚腩即收但…</h1><p>龍舟絕對是高強度運動，每次練習完都會筋疲力盡兩臂癱瘓，照計點都比跑步更有效減肥吧？不知打從何時開始，肚腩隨年歲增加天天長大，今次正好用我來做實試，跟着龍舟隊每周操兩課，每課1.5小時，操足兩個月，睇睇龍舟減肥work唔work！</p><p>扒龍舟前上磅，178磅，嗯……真係好重，兩個月後，輕咗……3磅咁大把，明明每次都出盡吃奶之力去扒，點解效果不成正比？問過註冊物理治療師陳詩薇，佢話：「龍舟雖然算是高強度運動，亦用到身體的大肌肉群，但龍舟運動的時間太短，特別是競賽性的龍舟運動，500米途程也不過是兩三分鐘的時間，不屬帶氧運動，未能達到消脂效果。」咁練習的1.5小時呢？「其實最有效達到消脂效果是心跳率達到60%至80%的狀態（心跳率=運動心跳/最大心跳（220-年齡）），高強度的龍舟運動心跳率往往超過80%，能鍛鍊心肺功能，卻並非有效消脂，而且，肌肉重量比脂肪重，磅數上更不會有明顯下降。」</p><p>咁咪冇乜用？又唔係噃，兩個月後發現肚腩明顯細咗，相信是因為扒龍舟動用到腰肌和核心肌群，令肌肉收緊了，達到了收肚腩效果，不過亦與此同時……「對初學者而言，如果腰肌和核心肌群不夠強壯，側重了肩膊和手臂肌肉之餘亦依靠了腰背肌肉，容易拉傷。」物理治療師建議，運動前後最好做一些伸展肩膊、胸肌和腰背肌肉的動作，有助防止受傷。點做？睇片啦！<br><br>記者：曾冠輝<br>攝影：梁志永、張志孟、伍慶泉<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>