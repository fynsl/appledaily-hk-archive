<html><header><meta charset="utf-8"><title>大棋局：2018新貨幣秩序（三） - Mr. Tregunter</title></header><body><h1>大棋局：2018新貨幣秩序（三） - Mr. Tregunter</h1><p>海耶克晚年最後一本經濟學著作，叫做《貨幣的非國家化》（Denationalisation of Money）。用一句話概括此書重心，就係印銀紙唔一定要由央行壟斷。既然推崇自由嘅經濟學家們認為有競爭最好，那貨幣發行都應該有競爭先啱。查實世界上有個地方某程度實踐咗上說，就係香港。香港由三家商業銀行發行貨幣，而非由央行壟斷，只不過香港嘅貨幣發行制度欠缺海耶克提倡的競爭性。<br>叫央行放棄貨幣壟斷，同叫獨裁國家實行民主制一樣，梗係睬你都儍。我哋現行貨幣體系嘅轉捩點，就發生喺海耶克同凱恩斯之爭時期。海耶克受法國經濟學家Jean-Baptiste Say影響，信奉中立貨幣說，認為貨幣失去中立性就會引發經濟危機，故晚年有貨幣非國家化想法。凱恩斯完全相反，認為貨幣唔單止唔應該中立，更應擺到明有搞作，亦即用政治權力玩貨幣。結果凱恩斯打開了貨幣世界的潘朵拉盒子，將貨幣政策放出嚟，往後80年央行以貨幣政策左右經濟秩序被視為理所當然，並一發不可收拾。<br><br>看似被塵封的貨幣非國家化理論近年再受關注，因為出現咗一個新事物：數字貨幣。當權者最驟忌數字貨幣的去中心化，每個人只要有相應電腦設備就可以「挖礦」，等同發行貨幣。貨幣在用家之間流轉，不經政府監管、結算。耶倫做聯儲局副主席時已明白地講，新型網路貨幣令銀行家不安，可能擾亂金融秩序。<br>以最紅嘅bitcoin為例，一粒已比一盎斯黃金貴近一倍。或說bitcoin有排升，因佢係通縮貨幣，最終只能產出2,100萬粒。但今日有bitcoin，聽日可以有beachcoin。bitcoin只係一個試驗品，中國已表明會搶先由央行發行數字貨幣。中國要人民幣國際化，力推SDR，自己發行數字貨幣，用意十分明顯，就係要衝擊美元體系秩序。<br><br>（待續）<br><br>Mr. Tregunter<br>本欄逢周二刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>