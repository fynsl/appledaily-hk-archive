<html><header><meta charset="utf-8"><title>中環在線：富二代搞飲食輸譚仔九條街？ - 李華華</title></header><body><h1>中環在線：富二代搞飲食輸譚仔九條街？ - 李華華</h1><p>譚仔雲南米線早前被日本丸龜睇中，飲食股一度成為熱門話題。最近就有一隻富二代打骰嘅「米芝蓮」飲食股佳民集團，再次話要申請創業板上市，背後股東大有來頭，核心股東黃佩茵就係金山工業（040）老闆羅仲榮的新抱，仲有新世界（017）主席鄭家純女婿龐建貽，同埋中港照相（1123）太子爺孫道弘，都係股東之一。<br>眼見一班富二代圍埋搞飲食，就估到佳民走嘅一定係高檔路線，旗下有10間餐廳，有唔同品牌及菜式，包括有「米芝蓮二星」嘅中環都爹利會館，人均消費就超過500元。但相比平民嘅譚仔，一班富二代做高檔飲食業可以話輸譚仔九條街！<br>譚仔一年收入達7億元，純利超過7000萬元，而佳民2015年同2016年收入只係得2.065億元同2.324億元，重要蝕住上市，兩年分別蝕460萬元及950萬元，10間餐廳之中有6間都仲未回本嘅。<br>而要留意返嘅係，核心股東黃佩茵的老公羅揚傑，同埋「純官」女婿龐建貽，其實都已經係另一間上市飲食股Classified（8232）既股東，分別各自持有19%權益，早排公司業績仲蝕緊錢。明明兩間公司業務相同，股東又重疊，咁樣上市似乎有利益衝突喎！佳民係上市文件中就強調，羅、黃兩公婆持有嘅兩間公司，係獨立發展嘅，目標客唔同、互相競爭有限咁話。但兩公婆真係可以分得咁清架咩？我就唔係太信喇。</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>