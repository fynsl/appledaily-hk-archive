<html><header><meta charset="utf-8"><title>舞姿贏羅志祥70歲秋官開Part 2再跳</title></header><body><h1>舞姿贏羅志祥<br>70歲秋官開Part 2再跳</h1><p>鄭少秋前晚在紅館舉行尾場個唱，一起演出《大時代》的孝蟹邵仲衡、益蟹陶大宇和利蟹郭政鴻齊撐丁蟹鄭少秋，還有一連兩晚任嘉賓的愛女欣宜，秋官說：「今晚就好喇，有女又有仔。」他並帶領全場萬人為昨日30歲生日的欣宜唱生日歌，搞到愛女眼濕濕。</p><p>大宇自爆手緊</p><p>三蟹出現，不停大讚老竇丁蟹，秋官問三個仔不見人，是否發了達？郭政鴻笑說：「呢二十幾年嚟真係犀利，呢兩個真係不孝呀，咁多年嚟我起碼同你拍咗套《桌球天王》，陶大宇就喺新加坡好犀利。」陶大宇接着說：「唔好睇我哋四四正正，其實我哋不知幾坎坷，真係㗎，半夜三更都走上嚟開工，好明顯啦，我𠵱家好手緊。」邵仲衡自稱周遊列國、作奸犯科，之後郭政鴻踢爆：「其實佢拍完《大時代》之後已經唔做戲，做老細，飛黃騰達喇！」<br>演唱會結束後，秋官在慶功宴感謝老婆照顧他，又指會有part 2，同時大讚欣宜推工作撐自己：「佢聽日好忙，約咗佢後日食飯，佢推晒所有嘢來捧我場，佢咁乖，我就開心。」提到三隻蟹仔，秋官指三個仔屬不同電視台，不知道何時可再合作。</p><p>完咗先敢唞氣</p><p>70歲秋官勁歌熱舞，被指勁過37歲羅志祥，秋官笑笑口說：「由3月開始逐啲練，講真唱到好『行』咁跳舞嘅話，每次練習會好吃力，所以諗吓點樣偷雞。」他表示跳舞和唱歌用的力不同：「我『chur』你哋唔知箒，演唱會唱嘅歌都幾喘㗎，encore仲要唱《火燒圓明園》，好難唱㗎，𠵱家捱過都唞啖氣，回想番都幾吃力，有你哋咁講，我就有信心繼續跳落去！」<br>採訪：馬建華<br>攝影：葉君海</p></body></html>