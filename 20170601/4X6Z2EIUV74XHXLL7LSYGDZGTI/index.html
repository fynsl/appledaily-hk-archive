<html><header><meta charset="utf-8"><title>中環在線：景福第三代「回歸」 - 李華華</title></header><body><h1>中環在線：景福第三代「回歸」 - 李華華</h1><p>曾經具有賣殼概念嘅景福（280），近年經常有人事變動，最新宣佈，大股東楊氏家族第三代楊嘉成，即日擔任執行董事。<br>今日大家講起珠寶金行，通常都係周大福（1929）、周生生（116）、六福（590），最後先醒起景福，其實景福創辦人楊志雲好巴閉，1949年創立景福，七十年代與鄭裕彤等人成立新世界發展（017）。楊志雲1985年去世，生意交畀細仔楊秉樑。<br>舊年，景福宣佈楊秉樑辭任主席，由哥哥楊秉堅接任，不過楊秉堅9月喺美國辭世，主席一職由鄧日燊頂上。公司噚日就宣佈，由楊秉剛嘅35歲兒子楊嘉成擔任景福執董。<br>楊嘉成擁有中大法律博士學位，2008至2012年做過景福非執董。有位較年青嘅第三代加入公司，市場應該都會對景福有一番憧憬。</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>