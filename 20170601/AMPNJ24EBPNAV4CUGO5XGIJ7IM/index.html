<html><header><meta charset="utf-8"><title>魚樂無窮：三棍破位要吼實 - 唐牛</title></header><body><h1>魚樂無窮：三棍破位要吼實 - 唐牛</h1><p>恒指向26000點步步進逼，雖然唔少日子都係以幾十點龜速上升，卻反映藍籌股輪流發力嘅事實。平保（2318）衝完一浸後，噚日輪到濠賭股及吉利（175），只要上升節奏不變，股王騰訊（700）同滙控（005）好快又開車。<br>有人話上升股份比下跌股份少，證明升幅唔全面，似托沽散水。我只可以話，如果因為咁樣一早沽貨，相信𠵱家已經非常後悔。掉番轉頭諗，假設大市百花齊放，個個都有錢贏，係咪代表好健康呢？揸強股棄弱股，係今次升浪嘅主旋律，簡簡單單買齊一籃子強勢藍籌，倉內每日總會有進賬，其實十分過癮，從呢個角度出發，其實指數喺乜水平已經唔重要。<br><br>異動股可留意莎莎國際（178），雖然自由行光環已掉下來，但集團新近數據明顯有見底迹象，以盈警通告為例，全年盈利料跌一至兩成，即利潤介乎3.1億至3.5億銀，又中期賺9,598萬銀，即下半年盈利較上半年急彈超過一倍，盈警定盈喜，大家心中有數。<br>從圖表出發，短短一個月出現三支大陽燭，兼突破去年底高位3.6元，只要企得穩呢個水平，衝上四字頭難度不大！</p><p>唐牛<br> http://www.fb.com/tongcow88 <br>本欄逢周二、四刊出</p></body></html>