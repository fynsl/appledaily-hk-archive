<html><header><meta charset="utf-8"><title>專撻拍檔轉口味蔣家旻老闆仔新歡陪逛商場</title></header><body><h1>專撻拍檔轉口味<br>蔣家旻老闆仔新歡陪逛商場</h1><p>【爆相爆片】27歲的蔣家旻入行十年，2012年開始演《愛．回家》馬子妮入屋，雖然劇都播完，但仍然以角色身份，跟其他同劇演員拍《馬家開飯》。知名度高了，戀事自然受關注，幾個月前被發現有新歡Nic的蔣家旻，日前再有《蘋果》讀者透過「爆相爆片」，分享在將軍澳發現她孖男友拍拖買頭飾。據知，蔣家旻受到做結婚統籌生意、約30歲的男友影響，有意闖商界。</p><p>蔣家旻入行十年，緋聞一隻手數得晒，包括曾被指一起合作《愛．回家》的羅天宇及李豪，去年仍跟港台前DJ、現於網台做主持的Martin甜蜜拍拖，今年已被揭與開婚姻統籌公司的Nic蜜運。據知，Nic在一次聚會認識蔣家旻後，即向其展開熱烈追求，二人雖然拍拖不足半年，但感情發展一日千里，經常孖住出巡。</p><p>受啟發想創業</p><p>讀者林先生透過《蘋果》「爆相爆片」，表示前日下午4時多，發現蔣家旻在將軍澳新都城商場的市集行街，其間她對幾個由日本人開的飾物攤檔明顯特別有興趣。林先生說：「佢喺檔前試頭巾試咗好耐，又托高太陽眼鏡照鏡，全程都有個男仔陪喺身邊。」林先生又指：「見佢都揀咗大約半個鐘，不停試，又問吓個男仔好唔好睇，但可能揀得太耐，個男仔有行開一陣玩手機，但好快又返去蔣家旻隔籬，見佢最後都有買，但就唔知邊個畀錢，買完就見佢哋行去搭港鐵。」<br>據知，蔣家旻雖然與無綫尚有長合約，但結識做生意的男友Nic後，激發了她創業的雄心。知情者向《蘋果》爆料，指蔣家旻曾向友人表示，希望經營與花藝有關的生意，加上她現任男友做結婚生意，不怕沒客路。<br>蔣家旻前日接受傳媒訪問時被問及約30歲的新男友Nic，她即說：「朋友啫，呢個世界唔係男就係女㗎啦！但係有了解中嘅朋友。」講到男友陪她買頭飾，她指同行還有一位女性朋友，她說：「我哋都好鍾意日本嘢，我同朋友都識少少日文，咁佢日文叻啲，咪去畀意見囉！」</p><p>花藝平衡演戲</p><p>至於，有傳想創業做老闆，做和花有關的生意，蔣家旻認自己鍾意花，但表示很多東西都在學習中，平時會做花球送給朋友。笑問是否受做生意的Nic影響？她承認對方確令她知道自己有這方面的天賦，又指家人都好支持，但強調不會放棄演藝工作，她說：「我從小就喜歡演戲，想成為我嘅事業。呢兩年一直想30歲前完成另一個目標，有自己生意。」笑問蔣家旻會否在短期內結婚生B？她表示這話題太遙遠，又指自己雖然喜歡小朋友，但現在會專注工作，惟演戲會有壓力，花藝就可以令她有放鬆感覺。<br>採訪：小米、嵐山</p></body></html>