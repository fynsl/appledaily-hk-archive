<html><header><meta charset="utf-8"><title>【馮仁昭四圍超】華仔甩枴杖　明年內地開騷</title></header><body><h1>【馮仁昭四圍超】<br>華仔甩枴杖　明年內地開騷</h1><p>劉德華今年1月中喺泰國拍廣告墮馬，盆骨多處骨折，急急回港治療，喺養和醫院住咗近兩個月後出院回家休養，好彩華仔康復程度比預期理想，佢已經可以喺屋企唔靠枴杖行路約10分鐘，不過出街時，醫生仍建議佢用枴杖輔助行路比較安全，因為出街人多，最好避免受到碰撞而跌倒。<br>其實華仔好聽醫生話，盡量唔去人多地方，不過上周華仔已故戰友陳佩華嘅家人喺九龍城為陳舉行安息禮拜，華仔就堅持出席，送佩華姐最後一程。<br>雖然華仔康復進度理想，但今年估計不會立刻復出拍戲，不過佢主演嘅電影上映，佢會盡量配合宣傳，9月佢投資兼主演嘅《熱血合唱團》上映，最近佢已經關注套戲點樣宣傳。另外，華仔方面宣佈明年舉行內地巡迴演唱會，詳情將於年底另行公佈。<br>而之前上映嘅《拆彈專家》喺香港票房約收2,500萬，內地約收4億人民幣，又刷新華仔自己擔正做主角嘅電影票房紀錄，所以寰宇公司決定開拍續集，預計明年中開拍。</p><p>《拆彈》開續集</p><p>記者噚日致電監製林小強，佢話：「華仔喺電話度都講過要拍續集，我哋當然會全力支持。」戲中華仔嘅角色最後死咗，喺續集又點翻生出現呢？小強話：「我哋只係講拆彈專家嘅故事，華仔可以用另一個人身份出現，故事可以係全新都得嘅，反而夾硬話佢死而復生就比較牽強。我哋都會問吓華仔意見，因為佢都係監製之一。」<br>撰文：馮仁昭</p></body></html>