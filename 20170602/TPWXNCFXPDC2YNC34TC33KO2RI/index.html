<html><header><meta charset="utf-8"><title>異動空間：簡單一招順勢炒 - 魏力</title></header><body><h1>異動空間：簡單一招順勢炒 - 魏力</h1><p>個市升咗5個月，去到6月似乎仍未肯回氣，恒指、國指輪流掃高，科技炒完到內房，轉頭又到汽車、內險、航空、濠賭，總之日日新鮮。<br>科技股回夠氣又行番，IGG（799）衝上20天線，中國軟件（354）低位崛起。值得留意，兩者都是回到保力加通道底就自動波開車，可見基金大戶的恐慌沽盤已掟完，重新睇盈利計數去炒。同樣處於保力加通道底的舜宇（2382）、丘鈦（1478）能否追落後？不妨吼實。<br><br>既然明白是板塊輪流炒，搵股炒的方針是不應該高追，而應該發掘在保力加通道底部開始反彈的股份，類似例子有早前推介的聯邦制藥（3933），唔覺唔覺已漲1成。另一隻蓄勢起動的藥股可留意白雲山（874）。過去1個月，該股在低位橫行，保力加通道亦顯著收窄，看似無方向，其實暗中轉穩，9 RSI悄悄升至50，MACD亦重現牛差，可見動力正在凝聚，只待成交配合即可開車。<br>公司旗下大南藥增長加快，去年「金戈」銷售收入按年飆升逾70%；中成藥中，「滋腎育胎丸」及「舒筋健腰丸」的收入亦增逾70%，加上王老吉市佔率續升，為今年盈利增長的三重動力。</p><p>魏力<br> http://www.fb.com/2012jason <br>本欄逢周一、五刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>