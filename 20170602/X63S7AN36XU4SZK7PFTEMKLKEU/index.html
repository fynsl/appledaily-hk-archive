<html><header><meta charset="utf-8"><title>【大人無得用】韓國超可愛Line Friends智能手機　專冧學生哥</title></header><body><h1>【大人無得用】韓國超可愛Line Friends智能手機　專冧學生哥</h1><p>影片： http://bit.ly/2rHlatf <br><br>Line Friends不斷有新產品推出，要買晒的話隨時破產都似；不過韓國剛推出的一款Line Friends產品，大人無得玩之餘，甚至乎有錢都買唔到，點解咁巴閉？Line Friends剛剛聯同韓國網絡供應商KT推出第一款Line Friends智能手機，講真規格同設計都毫不起眼，如只用上1.3GHz四核處理器、2GB RAM、16GB儲存、5吋1,280x720解像度屏幕以及行Android 7.0 Nougat操作系統，但最煞食的地方是白色機背加上熊大Brown的圖案及加送熊大手機殼之外，甚至乎成個手機操作介面都係換成Line Friends主題，如有多款Line Friends Wallpaper外，連應用程式Icon都變成Line Friends角色，可愛得交關！<br><br>不過各位Line Friends Fans又唔好過份開心住，因為這款Line Friends智能手機主打是學生哥（連手機宣傳影片都用上小學生純愛主題），兼且要夾上台Plan出機，若然唔係在韓國居住的話都幾難出到機。至於上台月費同機價都會因應唔同Plan有唔同價錢，好似Line Friends官方推介畀小學生用的每月0.9GB數據計劃，每月月費連機價只需21,750韓圜（約$152）；中學生用的每月1.4GB數據計劃，月費加上機價則每月要22,810韓圜（約$159），價錢並唔算貴。</p><p>資料來源：Line Friends<br><br>記者：布偉倫<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>