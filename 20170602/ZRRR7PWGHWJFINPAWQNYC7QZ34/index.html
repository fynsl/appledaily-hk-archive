<html><header><meta charset="utf-8"><title>【專題籽】外國回流攝影師　改圖貼地勁吸Like</title></header><body><h1>【專題籽】外國回流攝影師　改圖貼地勁吸Like</h1><p>【專題籽：港情講趣】<br>網上流傳一張圖片，深水埗梁添刀廠的刀形招牌掉了下來，還把道路劈開了，照片吸了逾四千like。睇真啲，咦！原來係改圖！乜咁大整蠱呀！這些改圖原來全是Surrealhk的專頁版主Tommy Fung一手改出來。相約他訪問，他一如改圖專頁頭像現身—揹着大型背包、戴着橙色黑超、拿着相機大炮，在街頭像豹捕捉獵物般，隨時隨地咔嚓拍照。</p><p>70後Tommy九十年代隨家人移民到南美，當起了全職攝影師。一年前回流到香港，彷彿與舊情人久別重逢，在他眼中，香港地處處熟悉得來又有點新奇，他笑說：「返香港後發現好多香港人對生活麻木，反而我覺得好新奇。希望重新開始，首先想堅持做自己鍾意嘅攝影。」回港後一直以自由身生活，閒時他最愛拿着大炮相機四處游走和行山吸取靈感，後來想倒不如把不同的影像結合改圖，把幻想的事變成「真實」，「香港人幾鍾意改圖，但通常係惡作劇之類，感覺係取笑成份多，負面居多。但其實改圖係一門藝術，可以借改圖表達自己想法。」於是今年二月在facebook和Instagram成立了專頁「Surrealhk」，打正旗號超現實香港，以香港的地標、飲食、傳統節日文化等等作為題材。</p><p>刀形招牌劈開馬路　望改圖助關注社會</p><p>Tommy指，例如在街頭見到梁添刀廠的刀形招牌，「香港街邊嘅招牌好特別，上次嚟到深水埗見到即刻諗會唔會做到啲搞笑效果，都幾大迴響，好多人都話我將諗過幻想過嘅變成真。」香港交通工具同樣成為他的靈感之泉，電車、Van仔、䌫車等等，其中一張改圖把紅Van加上飛機引擎，大眾一看便有共鳴：「紅Van係香港獨有嘅交通工具，特別快同刺激。有次搭小巴，睇住個車速顯示屏係咁變，都幾緊張。」細心望真啲，連紅Van車牌改成「I Am 2 Fast」，幽默得令人會心微笑。你以為改圖一定是惡搞？他直言改得靚一點都不容易，需要花很長時間認真執好細節位。他平均一張圖要改數小時，高峯時他試過一張改足十多小時，例如把永安中心的外牆逐條扭成手掌形狀，以搞笑手法代表大平賣時人人用手搶平貨，「每條線每一層要拗曲做成手形，有時改得唔滿意又會重新改過，接駁位要接得很正。」人家改圖玩玩吓，他卻改圖改得如此執着。<br>平時熱愛看戲的他，甚至會嘗試把不同卡通或電影元素融入改圖，例如他每次回港探親都會去海洋公園，影了很多關於熊貓、纜車的相，就想到把纜車加上有點像多啦A夢的竹蜻蜓翅膀。迷上電影《狂野時速》的他，深深記着無數車衝下來的一幕，又想到改圖，專程到上環拍照：「先搵一幢停車場大廈影相，再響街道捕捉唔同車，用不同角度取景之後再合成嵌出嚟。」狂野時速重現香港，數輛車從停車場破牆而飛，逼真度如此高，不得不佩服他的創意。雖然回流香港只是一段短時間，但他直言經常留意社會發生的事，政府意圖更改新界魚塘土地用途變成貨倉，他不忿地說：「變貨倉倒不如變成球場，起碼有啲用嘛。」雖然不算熱衷香港政治，但他希望以小市民角度，把自己留意開的社會議題藉改圖告訴他人，「如果有機會去發聲，都應該嘗試將問題講出嚟。」改圖對他而言是一門藝術，更希望以幽默輕鬆的手法表達他關注的社會議題。</p><p>「香港仲有好多新奇有趣嘅事物」</p><p>不過改圖𠵱家人人都識，P出得臉尖眼大好身材極easy，又點睇先？他思索了一會，回答：「改圖要睇改乜，如果改到連自己都唔認得個樣，我就覺得失去咗意義。但相反，有啲題材要透過改圖先表達到意思，就值得改。」他認為，在人人都識影相的年代，大家睇相睇到麻木晒，但改圖仍然能吸睛，令人留下深刻印象，「香港人生活節奏好急，好多嘢都遺忘咗，想畀唔同人知道香港仲有好多新奇有趣嘅事物，其實香港好好玩！」他希望利用改圖鼓勵香港人笑吓，思考相片背後的意義之餘，更重要的是不要忘記香港的美。</p><p>instagram、facebook：Surrealhk<br><br>記者：鍾藹寧<br>攝影：蕭志南（部份圖片由受訪者提供）<br>編輯：梁浩維<br>美術：利英豪<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>