<html><header><meta charset="utf-8"><title>九展開騷搭橋行Catwalk梁漢文豁達　唔係Superstar</title></header><body><h1>九展開騷搭橋行Catwalk<br>梁漢文豁達　唔係Superstar</h1><p>梁漢文（Edmond）8月在九龍灣展貿開騷，早前在尖沙嘴接受訪問，講到取九展而捨紅館，他表示是貪前者可以搭天橋行catwalk。他在音樂上的成就，一直被人覺得「爭少少」，有人戥他得不到等價回報而不值，Edmond反而表現豁達：「可能喺好多人眼中我唔係superstar，但我知道喺粉絲心目中，我係No.1。我係默默耕耘嗰種，好清楚自己行緊嗰條路，會更加入到大家個心。」<br>唱得之人Edmond人緣在圈中公認好，試過簽約後中途跳槽，身邊友人亦二話不說答應。</p><p>感激志偉成全</p><p>Edmond說：「有年拍緊《西遊記》，當時未簽Paco（黃柏高），只係簽咗畀曾志偉，份約好短，一、兩年左右，但係過咗半年，Paco就出現。我開門見山同志偉講，志偉話『你去啦，其他嘢我會搞掂。』我好感恩。」<br></p><p>前後四次踏足紅館開演唱會的Edmond，今年反其道，改到九展開個唱。他講到今次音樂會名為「我的另一半」，講的就是音樂：「呢個另一半唔係講太太，係講音樂。之前紅館騷，因為時間關係，好多歌自己抽起咗。我本身都有啲歷史，儲咗好多歌，希望今次畀大家聽啲比較少唱嘅歌。」其實之前林憶蓮、蘇永康在九展的表演，對他都有很大啟發，今趟舞台會落重本。<br>採訪：盧妹<br>化妝：Hetty Ma<br>髮型：moe of fifth <br>服裝提供：Brooks Brothers <br>場地提供：帝樂文娜公館</p></body></html>