<html><header><meta charset="utf-8"><title>【文化籽】《巴黎影舞者》　靚到想睇200次</title></header><body><h1>【文化籽】《巴黎影舞者》　靚到想睇200次</h1><p>【文化籽：果籽影評】<br>好矛盾，舞蹈應該流動，但當《巴黎影舞者》女主角用生命在跳舞，如花似蝶，我好想定格每一瞬，睇真燈光下每個律動，看清舞衣如何飄揚空中。我好肯定無論第十八秒，定係第三十四秒，總之每一秒都定必係一張曠世的絕妙圖片。我好想睇電影中的舞蹈正常速度一百次，再加慢鏡二百次。靚到犯規，妙到毫巔，我葡萄十九世紀末，可以親眼欣賞現代舞先驅Loïe Fuller演出的人，你哋對美嘅嗰條curve必定因而拉高咗好多。</p><p>《巴黎影舞者》係呢位女神的傳記片。傳記難拍，一生傳奇要點樣串連，太考功夫，真係好難一take pass。廣告導演Stephanie Di Giusto越級挑戰，有丁點絆倒嘅感覺，視覺效果係一百分嘅，之不過古仔講得稍亂，節奏時鬆時緊，枝節太多，略顯冗長，令人好想動手左修右剪。如非有幾段令人生出起身拍掌歡呼慾望的舞蹈振奮一下，老實講有啲場口太瑣碎，係頗悶嘅。之但係佢個人經歷的確非常引人入勝，幫套戲先天攞咗唔少分。<br>一個世紀前有人竟然諗到要結合燈光效果及飄逸舞衣編舞，前衞得太緊要，𠵱家睇都真心拜服。手持長棍，在層層叠叠的布料下，計好晒角度揮動雙臂，就幻化成彩蝴蝶與鏡中花，表演用肢體寫詩。歌手SOKO演活拼死綻放，用撕心痛苦練成絕美的Loïe Fuller，你望住佢不停忍痛敷冰，見到佢因為強光爛眼，半條人命chur到透支能量，長時間對住會一齊隱隱作痛，好得人驚。每支舞都呈現佢不同的情緒，真係好吸引。<br>電影為佢創作咗兩段情，跟伯爵的唔上唔落，唔知想點，不過Gaspard Ulliel係eye candy類，我膚淺我接受。後段特別加插佢同後來居上的「現代舞之母」Isadora Duncan的女同性戀情節，冇乜鋪墊突然愛到瘋狂的情節唔多合理。角色由Johnny Depp個女Lily-Rose Depp飾演，即使有點過份擠眉弄眼，但因為靚到天使咁，佢做乜都可以原諒。在大宅內嗰場舞令我can't take my eyes off her，令人驚艷，不得了。結尾呼應Loïe Fuller前段不欲曝光於人前，怕大家對她再沒幻想，我覺得幾有心思。見自己，見天地，見眾生，大概就係咁。</p><p>《巴黎影舞者》（The Dancer） <br>導演：Stephanie Di Giusto<br>演員：SOKO、Lily-Rose Depp、Gaspard Ulliel<br>現已上映　75分</p><p>記者：葉青霞<br>編輯：馮秀珍<br>美術：孔文彬</p><p>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>