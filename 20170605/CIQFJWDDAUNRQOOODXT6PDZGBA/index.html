<html><header><meta charset="utf-8"><title>買倫敦樓 - 左丁山</title></header><body><h1>買倫敦樓 - 左丁山</h1><p>自倫敦來港工作近20年嘅英國人阿爾拔最近與女朋友返鄉下探親，左丁山問佢：「住酒店還是住阿爸阿媽屋企？」阿爾拔話：「住父母舊居好似太無面，倫敦酒店又貴到死，好彩女朋友有位死黨在倫敦買咗樓，入伙不久，啱晒，借俾我地住咗一個星期！」<br>阿爾拔話佢在倫敦出世，但呢生人恐怕幾難在倫敦買到樓咯，帝國學院所在區域，樓宇呎價在一千三百鎊以上，好多倫敦原居民都買唔起，特別係年輕人。左丁山聽見，幾乎大嗌一聲：「喂，平過沙田河畔花園噃，叫人去撈貨嘞！」阿爾拔聽咗，好唔高興，警告：「香港人唔好去倫敦炒樓！」<br>呢日在中環街頭又試碰到阿爾拔，問佢返鄉下之行如何？阿爾拔話：「好開心，最好就係住在女朋友嘅香港朋友嘅新入伙二房單位，位於Notting Hill區旁邊，行過去話都冇咁易，重溫茱莉亞羅拔絲與曉格蘭特嘅Notting Hill書店場景，好浪漫。不過現實啲，我地住嘅住宅大廈，人都唔多幾個，晚上九成烏燈黑火，我問番倫敦啲同學，佢地話呢類新樓，八九成俾亞洲人，特別係香港人、新加坡人與中國人買晒，作度假屋或投資用途，好少真正入住嘅。我就冇所謂呀，落得清靜，如果所有亞洲人業主入住，怕會有旺角咁嘈㖭！」問番佢間大廈嘅名稱，依稀記得係三年前在文華東方酒店搞過展銷會嘅，左丁山親戚都有去睇過，買唔成之嘛。業主買樓唔住呢啲事見怪不怪咯，強國人來香港買樓（如凱旋門），晚上咪又係黑沉沉。<br>同阿爾拔講咗幾句，走上陸羽飲茶，船務C正與期貨W拗緊香港樓市升跌，船務C三十年來買樓一路順景，賺錢仲多過佢自己盤生意喎，所以最近又再買多一層；期貨W以商品循環理論睇，貨品價格必有循環，佢話目前樓價上升周期已有13年，係時候要調整嘅嘞，叫船務C因住樓價急速下滑，將一啲持貨已久嘅單位，獲利回吐，減吓磅先。船務C就話素來睇淡香港樓市者必敗，價跌而唔敢吸納者，必然難以發達，一於唔駛驚，佢就係憑住呢鋪信心，過往三十年勝完又勝！期貨W炒慣期貨，見慣商品價格自低位反彈，自高位回落嘅循環，不敢看好地產後市。佢話因英國脫歐關係，歐美大公司對倫敦寫字樓需求減弱，價格亦向下調，有香港人就一於趁低吸納，到金絲雀碼頭掃貨，散戶如阿爾拔女朋友嘅朋友，大戶如期貨W之同行，皆到倫敦買住宅，買商廈，蔚為潮流。</p></body></html>