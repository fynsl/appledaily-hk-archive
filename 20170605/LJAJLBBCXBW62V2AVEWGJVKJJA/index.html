<html><header><meta charset="utf-8"><title>智取大市：再尋找恒大模式 - 晉佳</title></header><body><h1>智取大市：再尋找恒大模式 - 晉佳</h1><p>港交所（388）上星期五嘅大陽燭，令到近期審慎嘅戰友，都覺得港股大時代可能重演。雖然小弟覺得未到見頂日，但講緊隨時以日倒數，至於大時代？機會唔大，就算有個似樣爆升，功力最多得番30%。切勿期望過大，尤其當大時代憧憬成為市場主流心態之時。<br>吉利（175）近期成為「恒大2.0」，汽車股接力內房股喪炒，睇得出北水玩法勁誇。吉利以至強勢汽車代理股，都切忌估頂，恒大爆升兩成幾當日，單日成交可以45億元，吉利上星期五爆升成交18億元，剩係靠恒大啲錢去湧，都已經唔講得笑，嚟緊有乜癲況做唔出？而中升（881）、正通（1728）一樣超強。汽車股之後，相信有超強板塊接力，係濠賭？定科網翻生？再觀察。<br><br>汽車股跑出，科網股等翻生，介乎兩種概念之間，ASM太平洋（522）兩邊都食正條水。ASM太平洋生產半導體封裝設備，目前主要照顧手機市場，未來就照顧無人駕駛市場，佢算最有前途港股之一。股價只需升多1%，突破117.5元，就從近期調整低位反彈逾0.618倍，確認調整結束。之前連日守住50日線再向上，似乎追汽車股落後、同時較科技股提早發力，破117.5元買得過。</p><p>晉佳<br> http://www.fb.com/advanceguy1 <br>本欄逢周一、三、五刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>