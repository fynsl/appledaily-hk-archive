<html><header><meta charset="utf-8"><title>中環在線：孫柏文開網台做大明燈 - 李華華</title></header><body><h1>中環在線：<br>孫柏文開網台做大明燈 - 李華華</h1><p>出名係「燈神」嘅股評人孫柏文最近有新搞作，走去開網台，佢都好識自嘲，節目名就係叫做《大明燈》。<br>孫柏文呢個節目，上星期啱啱開波，每日有兩段片，唔派冧巴，主要講財金熱話，好似早前有沽空機構狙擊瑞聲科技（2018），佢就評論一番，仲好大膽咁詛咒「股王」騰訊（700），估遲早有沽空機構做佢世界㖭呀。不過孫柏文有燈神之稱，大家又唔使太上心嘅。<br>華華睇過其中兩段片，片長約7、8分鐘，喺今日網絡資訊爆炸嘅年代，略嫌太長，除非觀眾係孫柏文嘅忠實粉絲，否則聽兩三分鐘就想走。</p><p>講明唔畀冧巴</p><p>孫柏文就話，睇過用戶睇片嘅趨勢，facebook用戶一般只能接受15秒長嘅片，而YouTube用戶比較有耐性，10分鐘都得，所以佢用YouTube做平台。佢家陣一邊做節目，剪埋片，一邊搵廣告同贊助商，希望試到一個營運模式。<br>問佢係咪想轉型做財經KOL，佢反而即刻為財經KOL定義，指財經KOL唔係計有幾多人like、幾多follower之類，而係要睇KOL係咪能夠推郁資產價格，即係一講某個冧巴，某個冧巴就會升或跌。佢唔打算喺節目畀冧巴，只係想做自己想睇嘅節目啫，將來又可能仿效美國個別talk show嘅模式做節目㖭。<br><br>李華華<br>mailto:LiWaWa@AppleDaily.com</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>