<html><header><meta charset="utf-8"><title>耗盡身家撐到七月HA搞手數盡背後辛酸</title></header><body><h1>耗盡身家撐到七月<br>HA搞手數盡背後辛酸</h1><p>近日，成立8年之多的音樂表演場地Hidden Agenda（簡稱 HA），被入境處人員上門執法，指他們涉請黑工，拉人兼封舖。對於連番被政府不同部門打壓，HA表明七月開始將停止舉辦公開演出，有意稍後「自拆招牌」。HA決策人阿和早前接受「蘋果動搞作」訪問，由HA盤古初開，說到近年受到各種的打壓，過程有血有淚。<br>記者：吉吉、倩宜　<br> <br>HA初長成<br>提到最初成立HA，阿和坦言是由吹水開始：「本身幾個朋友一齊住係Band房，有晚大家吹水，覺得咁大地方淨係住有啲嘥，就話不如搞音樂會，就係咁，第二朝大家就開始落手做，HA1.0就係咁出咗嚟。」<br><br>負責崗位<br>來到今天，HA已是Version 4.0，他們的運作亦比1.0時成熟得多。現時HA的成員每人也各自有崗位，有的是負責燈光、有的是負責音響，而阿和則是負責決策及接洽。「我負責去做決策，究竟呢隊band做唔做佢過嚟呀，呢場騷接唔接呀，呢啲會係我去做決策。」阿和指外國樂隊來港後，他會化身導遊，帶他們到不同地方觀光等。<br> <br>HA定位<br>主力是一個音樂表演場地，但HA閒時也會有別的「活動」，例如化身市集、予上班族開會議、舉行講座、做一些行為藝術、舞蹈表演等，阿和笑說：「基本上你講得出，我哋供應到、做到嘅，都可能會發生。」<br> <br>HA賣點<br>「呢度冇乜隔膜，啲人鍾意嚟HA睇騷就係因為就算我企到去最後面睇，都覺得同樂手好近，小地方有佢嘅特色。」阿和自豪的說。<br> <br>HA未來<br>阿和早前於FB上留言，指HA生死未卜，真的，訪問當日提及HA的將來，阿和即一臉唏噓的說：「我依家唔知係搞音樂定搞政治，我唔係想咁樣，我係應該專注番搞音樂會。依家我身上嘅財產，應該可以玩到七月，即使每日返嚟望天打卦，都可以望到七月。從商業角度嚟講根本唔抵，但從充滿回憶同自己興趣嘅角度去講，如果我唔做簡直係死罪嚟，所以如果我仲交到租，我都會繼續。」</p></body></html>