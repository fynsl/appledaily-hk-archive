<html><header><meta charset="utf-8"><title>狠批689撕裂社會劉夢熊「梁應硬唔硬應軟冇軟」</title></header><body><h1>狠批689撕裂社會<br>劉夢熊「梁應硬唔硬應軟冇軟」</h1><p>【本報訊】「拍錯手掌，燒錯炮仗，投錯票箱，撐錯老梁」，前頭號「梁粉」劉夢熊7年間由特首梁振英的親密戰友，變成陌路人和赤柱階下囚，有份捧CY上權力寶座，劉夢熊毫不客氣狠批梁令社會撕裂空前恐怖，但不應高估其好勇鬥狠，「佢應硬時唔硬，應軟更加冇軟」，形容梁只是水平低的管治者。<br>記者：袁楚雙</p><p>劉梁恩怨始於2010年3月，梁振英兩會期間主動接觸時任全國政協委員的劉夢熊，讚劉具政治智慧，邀助打特首戰，「我初步點頭，即刻畀佢打蛇隨棍上」，梁表明想劉幫忙為N年不選特首論和地下共產黨員傳聞拆彈。同年5月梁出席劉太壽宴，上第三道菜時他稱天雨家中水浸，要告辭歸家善後，「點知佢第六道菜又返嚟：『夢熊，搞掂啦！』，好畀面。」<br>他覺得梁對朋友有交帶，「我先畀佢感動，仆心仆命撐佢。」對手唐英年遲了一年才找他，誠意稍遜：「佢由頭到尾都係講紅酒，冇講任何政綱理念」，最終篤定撐梁，讚梁反應快，「佢需要利用一個人嘅時候，就識去做姿態，令人感動。」</p><p>「佢水平好低」</p><p>劉落力造勢，梁終以689票踏上香港權力之巔，但疑出爾反爾無委任劉入行會。2012年9月反國教與被指搞港獨的光復上水行動，劉均曾向梁獻計但不獲接納，期間曾提出以不反對通知書等條例入手壓港獨聲勢，「佢面燶燶咁，可能心諗『你教我做嘢呀？』始終冇郁手。」沒料梁卻在2015年施政報告點名批評港大《學苑》。劉說梁處理港獨「先投降後冒險」，致局面進退失據，反映管治思維混亂，「有人話佢鬥爭成性，其實有時都唔係咁，我覺得佢水平好低，依我見解，佢應硬時唔硬，應軟更加冇軟。」<br>2014年政改方案討論得鬧哄哄，劉記得當時連建制派在內無一政黨提出過半數提名的特首選舉方案，惟最終人大按中央港澳工作協調小組意見拋出8.31決定，「當晚啲高官，除咗佢（CY）一個人烚熟狗頭之外，個個都燶口燶面」，他指梁無據理力爭有利香港的方案，對港人普選願望落空有不容推卸的責任。<br>隨後的佔領運動，劉直指梁「掟87粒催淚彈引起人怒火」，之後卻做縮頭烏龜拒絕面對群眾。<br>梁治5年，劉夢熊指論修身梁有UGL事件5千萬元未申報受查；論齊家又連環爆出齊昕摑母親、行李門等事件；治國下其敵我意識更是巨大錯誤：不論建制與泛民、行政立法關係等全面撕裂，管治失大於得。撕裂的還有他與梁的關係，劉因威脅梁中止東方明珠案調查妨礙司法公正罪成，劉相信歷史自有公論。</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>