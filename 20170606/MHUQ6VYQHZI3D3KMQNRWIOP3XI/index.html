<html><header><meta charset="utf-8"><title>金手指：一定要睇《20:16》 - 孫柏文</title></header><body><h1>金手指：一定要睇《20:16》 - 孫柏文</h1><p>Managing decline。早排孫柏文睇咗《20:16》（讀二十比十六）呢齣戲。大約講葉氏化工（408）創辦人葉志成年輕時嘅經歷。呢齣戲，我可以話每個仲記得英治香港年代嘅人，不但自己要睇，仲有責任帶下一代睇。除咗好顛覆咁笑現今大陸人，最重要係戲中偷渡嗰part。<br>我作為個年近四十嘅香港人，一向都知游水嗰part有幾難同有幾危險，不過要睇呢齣戲，先知原來未跳落水，淨係由鄉下行去岸邊嗰段都咁難。而電影中，主角仲要話成個偷渡過程，最難其實係喺香港登陸後最尾嗰幾百米蠔田。<br><br>因行嗰幾百米腳傷嘅嚴重性，引至嘅疤痕，係可以之後見工時攞出來畀個做HR嘅面試官睇，成功說服佢主角嘅鬥心。最震撼嘅地方，就係我有同過葉志成傾過戲中嘅事，真係睇佢其實同喺茶樓坐喺隔籬嘅叔叔無異，講嘢斯斯文文。呢個經歷係common，不過每一次都係special。<br>1945年香港人口50萬，1980年500萬，35年升十倍，當中好多係偷渡來。不過，喺偷渡過程失敗死去嘅人，又幾多？100萬？200萬？有冇人知？死唔去嘅，心中團火會燒得幾熱？<br>殖民時代嘅香港，係人類歷史中罕見嘅意外，其中就係因呢啲最終極嘅人才甄別系統。我哋大家做唔番之前嘅水準、感覺，都應該預咗，唔好留戀。最美麗嘅意外，最神奇嘅奇蹟，呢個就係97年前嘅香港。</p><p>孫柏文<br>獨立股評人<br> http://www.fb.com/shuen <br>本欄逢周二刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>