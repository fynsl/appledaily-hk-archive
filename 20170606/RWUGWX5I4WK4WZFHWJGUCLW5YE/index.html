<html><header><meta charset="utf-8"><title>魚樂無窮：升市遇上勁敵了 - 唐牛</title></header><body><h1>魚樂無窮：升市遇上勁敵了 - 唐牛</h1><p>港股巴閉地升足5個月，終於遇上極強對手。「你講傳統六窮月？美國好快又加息？定係A股可能入唔到MSCI呀？」以上答案皆不是，殺氣來至自己人——港交所（388）。<br>2015年大時代一役後，港交所已變成藍籌殭屍股。一來大市成交大不如前，業績難有憧憬，二來高位蟹貨重重，要破位絕對唔係易事，升市資金唔會炒佢。但由於係全港最大獨市莊家，所以亦跌唔落，結果換來呢兩年窄幅上落嘅悶局。<br>上周五，港交所突然大成交炒高4%，突破200元大關。試想想，恒指今年累升近4,000點，但資金一直視港交所如無物，點解到呢一刻先追捧佢？<br><br>換一換個場景，假設你去食自助餐，第一時間梗係搶生蠔海鮮，但你竟然走去掃炒粉麵飯，原因似乎只得一個︰好嘢一早俾人掃晒囉！<br>恒指逼近26000點，無論科網股、地產股，抑或高息股、金融股，無一不被重複使用托高指數，如今突然殺出港交所，係咪代表好友招數已用盡、升浪已屆尾聲？我唔識答，但為求安心，已身體力行減一減磅，都係那句，保住盈利要緊呀！</p><p>唐牛<br> http://www.fb.com/tongcow88 <br>本欄逢周二、四刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>