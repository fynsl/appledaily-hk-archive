<html><header><meta charset="utf-8"><title>智取大市：高成數按揭警號 - 晉佳</title></header><body><h1>智取大市：高成數按揭警號 - 晉佳</h1><p>海之戀排長龍賣樓，連低調發展商建灝嘅啟德新盤天寰都爭崩頭，當然顯示到樓市有幾熱，亦可以睇到，發展商喺寡頭壟斷嘅新盤市場當中，定價方面有幾大優勢，賺得有幾盡。<br>新盤排隊萬人空巷，每次卻以唧牙膏式賣最多幾百單位，以大家中學讀過嘅入門經濟學已經可以簡單解釋到，純粹係寡頭壟斷情況下，發展商做到price discrimination，賣完見反應好，再加推再加價，價格可以不停提升，個盤賣晒，下個盤又再賣貴啲，長期以高於均衡價格定價。<br>目前發展商可以透過財務公司引入高成數按揭，加大市民槓桿入市，係消耗購買力嘅非常重要一着，情況唔多健康。以承擔能力計，連買二手樓能力都冇嘅準買家，過唔到銀行壓測，反而可以利用高成數按揭、繞過壓測去買一間更貴嘅樓，簡直係笑話，例如揸住300萬cash，而家連七百幾萬兩房樓都買唔到，但竟然可以去搶一間價錢高水嘅過千萬新樓。<br>發展商高成數按揭遲遲未見政府出招打壓，唔難理解。目前正值特區政府接班期，剩返一個月，除非有中央指令，否則可能形成政府出招慢半拍嘅死穴。去到林鄭接班前後，如果冇能力快速出招限制發展商高成數按揭，隨時進入出招太遲會整瓜樓市、唔出招催谷泡沫嘅死局。<br>撇除買樓賬面贏輸問題，對於買家嚟講，好似阿仔笑騎騎有阿爸阿媽full pay買樓當然另作別論，而本來冇能力買二手樓嘅用家，係咪仲要勉強、甚至動用全家力量，以高成數按揭去追高水嘅新樓？未有現樓喺手仲要鎖死三年？的確要冷靜、三思。<br><br>晉佳<br> http://fb.com/advanceguy1 </p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>