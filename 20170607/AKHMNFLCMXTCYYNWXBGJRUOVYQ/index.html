<html><header><meta charset="utf-8"><title>【馮仁昭四圍超】賈思樂騷嘉賓報料戚美珍勁讚華仔</title></header><body><h1>【馮仁昭四圍超】賈思樂騷嘉賓報料<br>戚美珍勁讚華仔</h1><p>賈思樂（Louie）前晚喺尖沙嘴舉行慶祝入行40周年音樂會，王馨平、黎瑞恩、羅敏莊、戚美珍（三嫂）做嘉賓。三嫂接受訪問時講笑話，可能Louie怕佢靚過晒其他女嘉賓，所以冇搵佢上台唱歌，只係負責上台爆Louie往事。三嫂仲話原本去年有個導演朋友搵佢開騷，不過因為有病推咗，佢話：「患咗椎間盤突出，醫咗好耐，企一、兩分鐘一定要坐，用咗枴杖好耐，𠵱家情況好咗，仲有做物理治療。」所以劉德華受傷，三嫂感同身受，佢話：「真係不敢想像，我椎間盤突出拮到神經線都麻痹，唔會行唔到，佢畀隻馬壓親，真係好痛。劉生韌力過人，希望佢快啲好番。」<br>黎瑞恩就趁暑假同一對仔女去旅行，佢話：「去邊佢哋話事，有一樣嘢好開心，家姐聽到我同泳兒首合唱歌，佢冇試過話我嘅歌好聽，今次打嚟話好聽，仲抄埋歌詞，我覺得幾好，對佢中文有幫助，不過佢係寫簡體字。首歌係講媽咪同個女，我自己聽都喊咗幾次。」</p><p>王馨平傾個唱</p><p>而王馨平唱歌外仲表演結他伴奏，佢話平時都有彈畀老公聽，老公都識彈，試過一齊彈結他。佢仲話最近傾緊開演唱會，希望今年成事：「到時要彈結他，啲衫要勁過上次（早前穿勁低胸上節目），上次小意思箒。」<br>撰文：馮仁昭</p></body></html>