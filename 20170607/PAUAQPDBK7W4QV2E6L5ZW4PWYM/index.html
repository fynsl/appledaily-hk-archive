<html><header><meta charset="utf-8"><title>欠場地逼駐工廈　乒乓球室遭迫遷</title></header><body><h1>欠場地逼駐工廈　乒乓球室遭迫遷</h1><p>【本報訊】政府2009年推出一系列活化工廈措施，吸引商戶進駐工廈經營活動場所，惟去年迷你倉大火後，政府大力打擊違契經營的工廈場所。去年7月至8月，地政總署鎖定的15幢首輪執管目標涉違契工廈單位，當中位於大圍的乒乓球教室，經營8年後收到最後通牒，負責人說：「原本唔係想去工廈，但係設施嚴重不足，乒乓球訓練場只能瑟縮於工廈。」<br></p><p>議員斥政策過時
</p><p>地政總署於去年8月鎖定安豪工業大廈為首輪執管目標，當中於2樓及5樓兩單位皆屬乒乓球訓練場「乒乓匯智」，總監董先生指是「無得揀」才於工廈違規經營，因為面積足以容納球枱，「特首話要發展體育，我好失落，因為完全冇發生喺我身上」。<br>本港6間乒乓球會陸續搬上工廈，以「乒乓匯智」為例，3,000呎單位可放置6張球枱，「現實係如果繼續用康文署嘅場，一邊去現場排隊，要一邊電腦鬥快，仲要好多人炒場，買黃牛飛係影響學生練習」。他說，如果被清場，可能只能搬到其他工廈經營，「因為無路可走」。<br>董指自去年8月署方由每一至兩個月巡查一次，至近來頻密至每星期一次，執法方式亦由巡查加強至於門外守候拍攝練習情況，「一嚟就係『總之你係違法』，冇空間冇時間幫我哋過度呢段時間，以為趕走就算」，乒乓球會日前亦收到署方警告信指如本月19日前未能糾正，署方可能收回單位。<br>立法會議員鄺俊宇批評，工廈用舊政策規管新社會發展不合時宜，「政府好似連邊啲人用緊工廈都唔知，人去樓空最安全，但又冇地方供應俾體育文娛，咁佢哋仲有咩地方生存」。他續指，政府動用319億元興建啟德體育園，但忽視為普及體育提供場地。灣仔區議員楊雪盈指，工廈空間可彌補政府場地不足，惟現時工廈政策不近人情，「林鄭喺2009年話要活化工廈，7月上任後可否完成埋手尾﹖」<br>地政總署回覆稱，安豪大廈地契條款訂明只可作工業及倉庫用途，由於該工廈有處所領有消防處發出的製造及/或貯存危險品牌照，違契用途引來公眾進出該違契工廈單位以使用其設施或服務，或涉及幼童或長者出入，因此有關個案屬首輪執管目標。<br>■記者梁佩珊</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>