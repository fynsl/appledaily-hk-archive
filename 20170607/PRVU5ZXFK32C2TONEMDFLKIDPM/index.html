<html><header><meta charset="utf-8"><title>郭少芸選美有獎攞演「巴渣」角色最拿手</title></header><body><h1>郭少芸選美有獎攞<br>演「巴渣」角色最拿手</h1><p>郭少芸92年選完港姐，但唔經唔覺原來已經加入咗大台廿幾年，鮮有機會做女主角，最有印象肯肯定係《大鬧廣昌隆》嘅「倀雞英」。雖然話就話歲月催人，郭少芸亦由呢啲巴渣角色，變身成為o依家嘅醒目孻姑。<br> <br>當年郭少芸喺舞台上同嘉賓郭富城跳過舞，可惜三甲不入，原來令佢無緣獎座嘅幾位佳麗，o依家好多都冇再喺娛樂圈。先講冠軍盧淑儀，當選後同李克勤拍拖，06年結婚，仲生咗兩個寶貝仔，專心做湊仔婆，啱啱3月就為細仔Rex慶祝7歲生日。<br> <br>亞軍劉殷伶喺郭富城嘅音樂特輯合作過，之後極速息影返咗美國，而季軍張雪玲就投身美容界。同屆嘅選美姊妹花李思林同李秋林，選完港姐之後同妹妹李玟唱過一首《我的翅膀》，11年李玟同樂裕民（Bruce Rockowitz）結婚，思林同秋林都有做姊妹。<br> <br>呢屆港姐，仲有位好突出嘅人物－梁思敏。佢落選後拍過一部三級片《情不自禁II之霎時衝動》，其中一幕陶大宇為佢除Bra，成為第一個三級片港姐。</p></body></html>