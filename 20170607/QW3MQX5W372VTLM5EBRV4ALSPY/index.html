<html><header><meta charset="utf-8"><title>美國巨企反總統 - 左丁山</title></header><body><h1>美國巨企反總統 - 左丁山</h1><p>特朗普親自宣佈美國退出「巴黎協定」Paris Accord，引來全球一片責罵之聲。環球輿論除咗梅鐸旗下報紙及電視台之外，無一為佢辯護。特朗普口口聲聲話退出巴黎協定係本着美國優先原則，保護美國公民，保護美國企業利益，點知第一批人公然反對，與特朗普唱對台嘅，就係美國企業！特朗普由商人變為總統，算係一個重商主義者（經濟學上之重商主義即傾向貿易保護主義），今年一月上任之時，第一件事就係叫齊所有大企業CEO到白宮與佢見面，又邀請好多巨企CEO加入一個總統諮詢委員會，以示佢以美國商業利益為優先，推動經濟增長，促進全民就業，實現競選諾言。<br>咁親商嘅總統，美國歷史上甚為罕見，更何況最重要嘅內閣職位國務卿由埃克森美孚CEO帝勒森上任，商務部長由八十歲億萬富豪羅斯執掌，權傾華爾街嘅財政部長就係投資基金大亨、前高盛要員萬樂錢，白宮首席經濟顧問係前高盛第二把手鄺加利，呢批人梗係親商多過親民嘅啦。<br>特朗普話保護美國經濟及企業利益而退出巴黎協定，竟然即時面對商界群起反抗，令特朗普冇晒面。Tesla總裁孟斯克，迪士尼總裁埃加即時宣佈退出總統諮詢委員會以示抗議，高盛主席總裁第一次發twitter對特朗普決定表示極失望，埃克森美孚與雪弗朗石油發聲明，懇請特朗普不要退出，蜆殼石油聲明大力支持巴黎協定；fb創辦人朱克伯格表明全力支持再生能源，谷哥總裁表示失望，蘋果總裁庫克親自打電話俾特朗普，請佢重新考慮，加加埋埋，25間巨企聯合刊登廣告表達支持巴黎協定，計有杜邦化工、通用電氣、英特爾、eBay、希爾頓、蒂芬尼等等不同石油、電力、工程、高科技、化妝品及食品公司，包羅各大行業。<br>美國勝在有民主制度保護言論自由，商界巨賈可以公然與大權在握嘅總統對着幹，令總統知道佢口口聲聲話為了企業退出巴黎協定，但商界一齊話佢儍。換在中國，習近平講聲，王健林、馬雲、馬化騰等富豪仲唔趕快讚好，話要加強學習習近平講話乎！有一位任先生敢在微博表示對習政策有些微異議，就立即被封殺啦。美國之可畏，不在於佢嘅軍事力量，而在於一位極惡死親商嘅總統可以在重大國家政策上，受到幾乎所有大商家群起反對。此事證明美國企業搵銀，唔駛擦領導人鞋，唔怕與領導人頂撞，一於有話直講，呢種作風係美國可以持續（sustain）強大嘅要素。北京啲智庫拼命研究美國，如果不明白此一點，就係浪費精力、時間。</p></body></html>