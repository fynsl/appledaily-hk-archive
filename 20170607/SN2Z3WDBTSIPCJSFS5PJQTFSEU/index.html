<html><header><meta charset="utf-8"><title>隔牆有耳：「失蹤人口」再現《警訊》Leo Sir脹卜卜　六四出更 - 李八方</title></header><body><h1>隔牆有耳：「失蹤人口」再現<br>《警訊》Leo Sir脹卜卜　六四出更 - 李八方</h1><p>早幾日六四晚會，唔知大家有冇喺之後隨多個團體遊行到中聯辦？如果有，或者會覺得現場一個男警員相當面善，好似喺邊度見過咁，但又未必即時諗起佢係邊個？查實認唔出都唔出奇，皆因呢位阿Sir相對大家認識佢之時肥咗，到底係邊個？咪就係《警訊》前靚仔主持盧宜頌Leo Sir。</p><p>同遊行人士交涉</p><p>《警訊》呢個長壽節目，雖然主旨係重演案件過程，提醒市民小心防範，近年因為唔少娛樂元素甚至惡搞「抽水」，惹嚟熱議，但最令人印像深刻或者都係歷年由警察兼任嘅主持，精挑細選下代表警隊出鏡嘅人喎，質素梗係有番咁上下，其中人稱Leo Sir，當時係高級督察、現為總督察嘅盧宜頌係近年最長壽主持之一，2003年至2008年都同大家見面，憑住醒神大眼靚仔樣，吸引唔少粉絲，當年佢卸任交棒退居幕後時，網民都話唔捨得㗎！<br>估唔到近期Leo Sir重現人前，繼續吸引唔少人注意。佢六四當晚以西區警區警民關係主任身份，同遊行至中聯辦外嘅人士交涉，其間攞咪介紹自己後，溫馨提示請願人士為免阻塞其他道路使用者，可以行番去行人路，闊別公仔箱9年嘅佢，塊面同身形都圓潤咗，但表現依舊斯文淡定，相對以前年輕時嘅活力，家陣就多咗份穩重。<br>原來喺2015年2月，Leo Sir獲特首梁振英頒發「長期服務獎章」，當時佢兼任少年警訊領袖團步操顧問；今年1月，佢仲以警務處訓練及職員關係主任（西區）職銜，列席南區區議會會議，唔知《警訊》會唔會製作懷舊特輯，搵Leo Sir出山再做主持？<br><br>李八方</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>