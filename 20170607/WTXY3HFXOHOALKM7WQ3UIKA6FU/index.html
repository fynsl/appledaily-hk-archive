<html><header><meta charset="utf-8"><title>王舒銳投金融界不敢提曾選港姐</title></header><body><h1>王舒銳投金融界<br>不敢提曾選港姐</h1><p>【專訪】<br>曾參選2012年港姐，做過長壽劇《愛．回家》靚女秘書Emma的王舒銳（Ivana），近年轉身走入金融界，加入中資券商工作。<br>背負着港姐光環做金融到底有無着數？王舒銳就話「光環跟你一世」，但影響「有好有唔好」，雖然港姐名銜吸引力大，但老闆都會「質疑你唔捱得」，所以搵工時往往不敢提。<br>王舒銳在大學讀書時已有綽號叫「理大女神」，二年級暑假時參選港姐完夢，落選後就返回大學完成會計學士學位課程。之後她加入TVB訓練班，曾參演《愛．回家》、《安樂蝸》等節目，正當漸漸廣為人識時，王舒銳卻決定改投金融業。<br>讀會計出身的她，想挑戰較靈活的金融工作兼學識「睇公司」，做藝人時曾跟高手同事炒股，但她大呻：「當時不太識睇，搞到損手離場。」交了不少學費。<br>為了結束撞板生涯，她2015年決心轉做金融，並進入一間中資券商做買方（Buy side）工作，學習分析行業走勢，做產業投資。其後近月轉工改做賣方（Sell side），嘗試上市公司範疇，學習了解公司實際財務狀況等。</p><p>TVB打工辛苦過投行</p><p>講起工作有板有眼，但到底港姐出身有無着數？王舒銳坦承，即使無特別介紹，僱主、客人都對她「港姐」身份感好奇，「即使港姐已經完咗，但個光環真係跟你一世。」王舒銳認為參選港姐「有好有唔好」，肯定比其他人「吸引力多咗，每個人都認得你」，但同時「僱主會覺得你捱唔捱得㗎？因為投行真係好辛苦。」惟她強調，「TVB嗰陣仲辛苦呀，時間仲長，變數更快。」<br>王舒銳指自己雖不急於證明實力，「但我現時都要好快交到嘢，僱主會知我反應好快，對我改觀。」<br>近年與王舒銳同屆的港姐陸續彈起，如朱千雪、黃心穎都正在上位，有無後悔離開娛樂圈？王銳舒指自己很投入投行工作，一直無後悔。現時工作忙時都要工作至凌晨，「真係比較技術性，無3、5年工作經驗去浸淫下，好難做到專家」，故無意重投娛樂圈。<br><br>記者：方楚茵</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>