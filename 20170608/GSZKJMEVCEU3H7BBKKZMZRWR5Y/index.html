<html><header><meta charset="utf-8"><title>【馮仁昭四圍超】洗米華攬松岡　Mandy嬲爆</title></header><body><h1>【馮仁昭四圍超】<br>洗米華攬松岡　Mandy嬲爆</h1><p>周焯華（洗米華）日前喺夏威夷參加台灣女星安以軒嫁澳門德晉集團百億CEO陳榮煉婚宴，但冇老婆陳慧玲（洗米嫂）或紅顏知己Mandy Lieu相伴。洗米華投入玩到零警戒，疑似飲醉嘅佢，喺舞池忘形起舞，係咁扭動身軀，仲同花紋熱褲日本妹攬腰跳舞，動作火辣。</p><p>急刪相片避嫌</p><p>新女立即被起底，竟然係33B日模松岡李那，據知洗米華一直對松岡有好感，佢哋識咗一段時間，但當時女方同林德信拍拖，最近甩拖就喺夏威夷撞番單拖去飲嘅洗米華，跟住就出現咗洗米華熱情攬住松岡共舞。<br>狂舞片段流出後，松岡急刪喺Instagram中限時動態貼出去安以軒婚禮嘅post避嫌，有指冇份去嘅Mandy就嬲嬲豬。松岡原來都係孖友人坐私人飛機去觀禮，但唔係同洗米華同機，松岡經理人王友良噚日回覆話暫時未聯絡到佢。<br>其實Mandy、松岡同林德信之間早存三角關係，有傳13年松岡同林德信發展地下情，林德信又俾人影到同Mandy喺蘭桂坊約會，Mandy事後解畫話當日活動後飲嘢，不過松岡就話：「我邊有資格唔畀佢同女仔約會喎！」<br>撰文：馮仁昭</p></body></html>