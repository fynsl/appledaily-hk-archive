<html><header><meta charset="utf-8"><title>Hea富生活 ：工商廈有盤冇貨賣 - 郭釗</title></header><body><h1>Hea富生活 ：工商廈有盤冇貨賣 - 郭釗</h1><p>話說上月有朋友準備買一個寫字樓自用，睇中心水區域的低水盤，於是爽快落票，可是這次遇到一般買家最討厭的情況，那個業主反價完再反價，沒甚經驗的小妹妹經紀應付不了，要求我朋友一齊去跟業主講數，我提醒朋友：「樓，並唔係咁買，如果你上到去，佢只會吊得更高。」本來一個低水盤，變成高過市場價，當然收番張票畀個下馬威對方先喇。<br>現時寫字樓市道並不暢旺，不是市道差或無買家，而是業主惜貨如金，在現今資金氾濫和低息環境下，本地及國外資金大量進入商業物業市場尋求回報或自用等升值。<br><br>商廈業主大多是企業老闆或財團，大部份沒銀行按揭持有現契，賣出物業雖然有錢賺，但未找到更好的資金出路前，只會將價錢吊到高一高，願者上釣。所以市場出現「有盤冇貨」情況，意思是業主放個高價諗住到價先算，但到買家畀票又驚賣咗唔知買乜，心大心細下唯有反價再放高一格。<br>商廈買家多是生意人或專業投資者，多數理性，不會高追，幾位相熟經紀都呻近來成日白做，辛苦將個波帶到龍門口，個龍門又走遠了，有攻勢冇入球。</p><p>中西區寫字樓搶手</p><p>早前中環美利道和啟德兩塊商業地皮分別以233億和246億元破政府賣地史上最貴地皮紀碌，美利道呎價5萬元更創商業地皮樓面呎價新高，隔籬左右甲級商廈都賣唔過4萬蚊一呎，麵粉貴過麵包。<br>表面看來價錢不設實際，但諗真啲又合情合理，以中環金融地標商廈IFC為例，呎租200元，若5萬一呎，即租金回報4.8厘，係喎，未計建築成本，咁on top加多6,000蚊，預計5年後落成，新地標收租250元一呎應該不難，回報接近5厘。<br>加上恒基於中上環及其他香港各區持有大量甲乙丙級商廈，現時最貴都只是賣3萬多元一呎，只要之後調整到5萬元，還有二、三十個巴仙升幅水位，乜都賺番晒。<br><br>我有個老友2009年開始囤貨，以平均每呎6,000元大量買入西環丙級商廈，時至今日升值一至兩倍。以往甲乙級商廈是用家主導，上年開始越來越多炒家入市，呎價3萬幾，六、七千呎照買不誤，唔通真係貪佢一、兩厘回報咩？當然是覺得有升值潛力。<br>在不同地產經紀口中得知，不止大陸財團，外國家族基金如新加坡亦愛來港投資，特別鍾情罕有的中西區甲乙級寫字樓，我估計未來至少還有30%升幅。全球量化寬鬆，其實外資並不是非香港地產不可，基本上度度買啲分散投資，只要香港仍是一個法治社會，就會有份。<br><br>郭釗<br> http://www.fb.com/heaology.edu <br>本欄逢周四刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>