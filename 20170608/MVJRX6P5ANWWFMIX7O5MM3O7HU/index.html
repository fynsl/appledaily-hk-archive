<html><header><meta charset="utf-8"><title>發尋人啟事急搵女友黃翠如蕭正楠：重酬</title></header><body><h1>發尋人啟事急搵女友黃翠如<br>蕭正楠：重酬</h1><p>使唔使咁閃先？<br> <br>正當唐詩詠同洪永城分手已成定局，以往經常同尼pair連埋一齊講嘅蕭正楠同黃翠如，感情依然甜蜜如軟糖，早排詩詠失戀，明明係洪永城老死嘅翠如BB，就忙住陪失戀嘅唐詩詠。<br> <br>至於係翠如BB另一半嘅蕭正楠，早排就飛咗去橫店拍《宮心計2》，唔知蕭公子係咪見住同劇嘅馬國明同黃心穎，喺橫店一雙一對觸景傷情，搞到單思病發作，昨日佢就喺Ig貼咗女友翠如BB張相，留言話：「橫店第十一日！尋人啟事，好重酬！」<br> <br>眼睛已盲！<br> <br>咁身在橫店嘅蕭公子昨早11點幾，就喺社交網絡出重酬，尋找身在香港嘅女朋友黃翠如，事隔5個多小時，事主黃翠如終於浮面，喺Instagram度報告行蹤，留言話：「太認真玩所以消失了一陣，報到了，我老大。」<br> <br>咁好多網民見到翠如BB現身，就留言大讚佢哋好鬼sweet之餘，當然仲有網民問蕭公子攞酬勞啦！呢對情侶真係閃到爆，大家真係要戴太陽眼鏡先頂得住呀！</p></body></html>