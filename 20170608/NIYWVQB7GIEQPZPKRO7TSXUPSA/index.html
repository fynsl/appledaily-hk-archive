<html><header><meta charset="utf-8"><title>【唔捨得個女】54歲張兆輝一講即喊半夜入房聞陣味</title></header><body><h1>【唔捨得個女】54歲張兆輝一講即喊<br>半夜入房聞陣味</h1><p>張兆輝除咗識得唱情歌冧老婆，查實講到佢17歲嘅囝囝張焯鏗同13歲嘅張卓姿，輝哥都一樣咁鬼冧！講到以前拍劇搞到日夜顛倒，親子時間自不然唔多，之不過睇你點樣分配時間啫，輝哥話就算佢哋瞓晒覺，都會爭取時間「親子」：「咪入去房望吓佢哋，見到佢甜睡嘅時候，已經好安慰㗎喇，有時又幫佢冚吓被，索吓佢啖味咁樣囉！」</p><p>其實聽落一啲都唔重口味，如果你哋都係工作型父母，都一樣會咁做，你懂的！之後輝哥講到第一次要離開香港幾個月拍劇，見唔到家人嗰種感覺，講講吓仲眼濕濕話：「我有個電腦入面有好多佢哋細個嗰啲相同短片，我太太唔俾我睇㗎，因為怕我會感觸，佢話：『嘩！你睇埋呢啲咁嘅片，仲聽埋呢啲咁憂怨嘅歌，梗係唔開心喇！』」<br> <br>仔女細細個時就最得輝哥鍾愛，因為成日都喺自己身邊嘛，尤其囡囡呀：「細女細個好得意㗎，譬如佢自己好輕鬆行咗去前面都好喇，咁我喺後面，佢行吓停吓又望番轉頭，見到你又走番埋嚟捉住你對手拖，即係永遠都係喺身邊。見唔到我，又會猛問daddy喺邊度呀，成日都daddy、daddy。」又諗番起件冧爆事件：「個女兩歲時，夏天好熱㗎嘛，我着鞋嘅時候，已經一頭汗，佢就行去攞張紙巾幫我抹汗，嘩…仲唔值呀，超值啦！嗰陣時兩歲咋喎。」人哋話女兒係爸爸嘅前世情人真係冇講錯。</p><p>不過細女下年會跟埋哥哥去留學，輝哥都話唔捨得，但係諗深一層都希望佢學多啲，惟有自己抽多啲時間飛去探佢哋，又話好彩近排都係喺香港工作：「咁咪可以留喺屋企，又可以去拍嘢，拍完辛苦又可以見到啲家人，如果呢幾個月又離開屋企，咁咪又少咗幾個月見面。」<br><br>珍惜同家人嘅相處嘅輝哥，o依家每朝都6點半起身陪個女食早餐，抱抱、傾吓偈維繫感情。唔知輝哥遲啲又會唔會做「呷醋外父」呢？「我唔敢諗咁遠喎！呢啲嘢順其自然喇！如果佢真係搵到一個好好嘅男仔照顧佢又愛佢，冇所謂，最緊要佢開心快樂喇！細個嘅時候喺daddy身邊好快樂，大個嘅時候喺佢愛人身邊一樣要好快樂！」</p><p>採訪：何慧斯、懷鈺<br>攝錄：馮峰、Neo<br>攝影：沈健程<br>服裝：Ted Baker<br>化妝：Frances Ho @jessicachan_make-up<br>場地：Big Echo </p></body></html>