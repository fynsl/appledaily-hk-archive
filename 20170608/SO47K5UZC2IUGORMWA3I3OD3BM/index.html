<html><header><meta charset="utf-8"><title>【add紅人主場】陳法拉　劇之魔咒</title></header><body><h1>【add紅人主場】陳法拉　劇之魔咒</h1><p>有人辭官歸故里，有人漏夜趕科場。<br>沒有對與錯，只在乎個人取向。陳法拉三年前毅然離港，一個人跑到美國讀戲劇，轉眼明年又畢業。三年過去，在舞台上找到快樂與認同，認識了新男友，未來？「未知呀，邊個畀劇本我，我咪去邊囉，冇乜所謂！」自由自在，結婚生仔，「言之尚早啦，大把時間。」<br>錯，所有事都是自己揀。<br><br>採訪：林妙萍<br>攝影：郭賢興　造型：陳蔚渝<br>化妝：Mon Cheng of Annie G. Chan<br>髮型：Alex So of The Attic<br>服裝提供：Weekend Max Mara<br><br>陳法拉在美國紐約的茱莉亞學院深造戲劇碩士，不時回港還廣告債、片債，早前回港三天為《壞蛋掌門人3》（Despicable Me 3）配音，與黃偉文等一齊日錄夜錄，更要做專訪、拍品牌短片等。</p><p>即場喜怒哀樂</p><p>法拉聲沙沙受訪，講到第一次配音興奮無比，「原來要用好多energy，好多嗌啦，因為係動作片。初時以為係卡通人物，配音時可以天馬行空咁自己創作，但原來唔係，因為已經有英文版，所以每粒字都要跟番口形，好講準確性，又要靠把聲畀情緒。」美國學戲有voice class，學如何以聲音演出，亦有教授愛爾蘭、加勒比海等不同地方的口音。<br>戲劇課程經常有新鮮事，試過上堂途中，奧斯卡最佳女配角維奧拉戴維斯（Viola Davis）突然帶一大隊攝製隊到訪，校友畢列谷巴（Bradley Cooper）、奇雲史柏西（Kevin Spacey）等間中客席上堂分享。「第四年，基本上課堂已經上晒，主要係做排戲，一年要做六個舞台劇，我都會演出兩三個。」她指在大學的小劇場可以實驗性質演出，去年與黃子華合作的《前度》，大舞台、要求連續性，感覺完全不同；即場考驗一下她做喜、怒、哀、樂的表情，法拉亦秒速換臉。<br>留學生生活，周一至六上課、排練，法拉只有周日放假，就簡簡單單洗衫、煲劇，自己也寫劇本，準備拍短片，「唔想咁被動等人搵，亦滿足自己戲癮。換季時，就去中央公園坐吓，環境好靚。」當然，少不了拍拍拖。 法拉法國男友Emmanuel，中文名叫司馬諾，哈佛大學畢業，熱愛中國文化，能說一口流利的普通話，曾任法國駐日外交官，現時從商，「拍咗一年幾，OK，去到比較穩定嘅狀態。佢都喺美國，可以周圍走，我哋時間都比較flexible。」</p><p>男友無所不談</p><p>法拉坦言未有結婚打算，只想先完成學業，「言之尚早，仲有好多時間喎。」中法情緣要突破文化差異，「我哋最夾係有默契囉，好難講點樣，總之係性格，大家互相配合，有共同語言，可以係effortless。無所不談，仲係好多嘢講，不停咁傾，比較舒服。」至於明年完成學業，但繼續留在美國生活，還是回港？她大笑，「冇乜所謂啦，邊度畀劇本我，我就去邊囉。」</p><p>煲美劇‧三套心水</p><p>陳法拉在紐約學戲劇，煲美劇，她推介三部心水必睇劇：</p><p>1.《A Doll's House, Part 2》 </p><p>「呢套𠵱家Broadway都做緊，係個好深嘅劇本，演員演得好好，探討女性地位、家庭等。故事係講1900年，一個女人因為婚姻唔快樂，丟低老公、仔女，離家出走，喺當時個年代係好轟動嘅事。Part 2嗰集講個女人，發現原來就算走咗多年後，佢都係未離到婚。」</p><p>2.《King Charles III》</p><p>「故事係講英女皇死咗之後，邊個做皇帝呢？Charles一路等咗咁多年，原來係William同Kate登基！個古仔幾好玩，英國人寫嚟諷刺政治嘅劇，角色仲有英國首相、政客咁，一大班人，好熱鬧，好好笑，BBC都拍緊。」</p><p>3.《Making a Murderer》　</p><p>「𠵱家係documentary年代，呢套都係真人真事電視紀錄片。講一個美國中部鄉下地方，一個男人被錯判為殺人兇手，佢坐完一輪冤獄，出嚟追討政府錯失，但就成為全個小鎮公敵。佢嘅處境好慘，一路睇你會一路好嬲，但又會繼續追。」</p><p>更多精采時尚內容，盡在 http://add.appledaily.com 。</p></body></html>