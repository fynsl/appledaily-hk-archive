<html><header><meta charset="utf-8"><title>求驗客手記：為買盧卡古再變法干地玩復古4-2-4</title></header><body><h1>求驗客手記：為買盧卡古再變法<br>干地玩復古4-2-4</h1><p>上季幫車仔變陣3-4-3後變埋英超寶座返嚟嘅干地，據講為遷就新前鋒盧卡古來投，來季諗住又變陣，大玩復古嘅4-2-4陣式。如果連4-2-4都掂埋，咁下季英超仲邊個夠佢玩？<br>干地舊年10月喺英超三場不勝嘅頹勢下，提早將佢嗰套3-4-3哲學應用喺車仔身上，結果球隊脫胎換骨，最尾仲捧埋英超，呢個陣式亦喺英超大行其道，上至熱刺曼聯，下至史篤城屈福特都有用過，連出名食古不化嘅雲格，季尾都玩埋3-4-3。不過，車仔下季係咪仲用3-4-3延續強勢?英國《太陽報》就話未必。</p><p>心目中最理想陣式</p><p>盧卡古周二自爆即將同一間球會簽約，喺談話中，又暗示呢間球會似係一間下季有得踢歐聯嘅英超球會，好多人都估唔係車仔就係曼聯。考慮到曼聯主帥摩連奴就係當日將盧卡古踢出車仔嘅人，加上盧卡古本人一直心繫呢間前球會，所以差唔多七成人估佢下一站係重返史丹福橋。《太陽報》就指，干地想畀盧卡古同迪亞高哥斯達雙箭齊發，因此3-4-3已經唔適用，想擺大頭踢更進取嘅4-2-4，即前線四人係呢兩位中鋒，加埋夏薩特同柏度洛迪古斯兩位翼鋒，而兩位中場正路就係尼高路簡迪同尼曼查馬迪，但如果理想啲，干地想簽巴黎聖日耳門嘅馬高華拉堤代咗馬迪，咁樣先算完美。<br>其實4-2-4係復古陣，巴西當年捧1958同70世盃，都係用呢個陣，而最近意大利國家隊主帥雲杜拉早前都有試過呢個陣，而干地舊年11月亦提過，4-2-4先係佢最理想嘅陣式，咁樣踢先更具威力，就睇吓呢位戰術先鋒下季係咪真係能如願以償。<br></p><p>般茅百萬周薪斟泰利</p><p>另外，已宣佈離隊嘅泰利，6月30日就回復自由身，而最新消息話般尼茅夫已經同佢展開談判，並願意開出10萬鎊周薪（約100萬港元）嘅合約邀請佢，薪酬冠絕全隊。佢下年亦有機會同前英格蘭國家隊隊友迪科爾重逢，皆因後者周二已過般茅體測。<br>泰利離開，令干地急需增加後防兵源，目標指向祖雲達斯中堅邦路斯。除咗祖記舊將外，干地亦希望再添意甲兵，包括羅馬德國後衞魯迪格等，慕遜加柏嘅維斯達加特亦完成借用條款，下季將回流車仔。</p></body></html>