<html><header><meta charset="utf-8"><title>手遊市場方興未艾 - 左丁山</title></header><body><h1>手遊市場方興未艾 - 左丁山</h1><p>肥仔K係千禧代人物，據講（有不少社會調查）呢代人不分西方東方，都唔多喜歡為大公司打一世工，都喜歡自由流動，鍾意做無束縛性嘅兼職，同時做三四份兼職都冇所謂，總之時間配合得到就掂。做幾份兼職其實總工時加起上嚟都幾長，有時禮拜六日都要在家對住副電腦或手機開工，相當困身嘅，不過千禧代樂此不疲，不覺辛苦，反之，叫佢地每星期五日返朝8晚7，就叫苦連天，如果要佢地星期六返埋工，分分鐘辭職不幹㖭。<br>肥仔K就係做緊三四份兼職，呢個星期飛咗去東京參加東京玩具展，做朋友開辦嘅初創智能卡公司嘅兼職日本顧問，希望開拓日本聯絡網、打開市場，問佢啲智能卡係乜冬冬，佢話：「講你都唔明嘅嘞，現在世界進入手遊電競年代，家用智能卡有不同用途，可供遊戲、玩具之用，將日本手機遊戲軟件開發與中國龐大手遊市場連接得到嘅話，朋友間初創公司好快就可以IPO。」<br>道理就容易明白，實踐就困難多多，初創公司執笠關門嘅例子，多如恆河沙數，但一個唔覺意成功咗，話咁快就成為億萬富翁。大公報（6月2日）報導，全球每年有超過55萬隻新遊戲上架，每日便有多過1500隻新遊戲上Google Play，成功打入大市場嘅當然係少數啦。去年9月，左丁山請崇基IT尖子Stephen Po到校友會講AR/VR與遊戲、手機。Stephen話騰訊本質上係手遊公司，網上遊戲收入對騰訊愈來愈重要。當時醒目啲就好啦，買騰訊股票就掂晒，可惜識聽唔識做，錯失良機。騰訊開發嘅「王者榮耀」上線後首年已吸金20億人民幣，今年第一季，騰訊之網上遊戲收入大增34%。<br>正因為中國市場咁大，已成為全球遊戲最大國，產業規模在2017年可能超過2000億元人民幣（2016年全球遊戲市場收入估計係1011億美元），且增長勢頭強勁，試想像印度人口比起中國，有多冇少，中國因一孩政策逐漸進入人口老化期，但印度人口年齡中位數只係27.6歲，有45%人口嘅年齡在24歲以下，直情係標準玩遊手機人士嘅年齡，故此世界手遊市場，還有一輪高速增長期。<br>肥仔K係玩任天堂超級馬里奧第一代人，自細沉迷打機，如果讀書有咁勤力，寫兩篇博士論文都得，偏偏鍾意打機，更料不到因為打機而學日文，依家居然可以做有償顧問，唔怪得佢話左丁山呢代已與世界新經濟脫節。佢趁去東京玩具展，乘機去埋睇安田紀念大賽，賽前傳來貼士話買杜滿萊及李慕華之「彎刀赤駿」及「明媚島」夠穩陣，明媚島在香港成為大熱門，左丁山於是以兩雙馬為雙膽拖六隻冷腳，點知前者6號跑第三，後者15號就大熱倒灶，唔知去咗邊，冷腳就跑晒出嚟，慘也。</p></body></html>