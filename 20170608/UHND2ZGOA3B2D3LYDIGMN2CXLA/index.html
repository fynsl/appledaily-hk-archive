<html><header><meta charset="utf-8"><title>隔牆有耳：長洲氣象站　8號波現真身 - 李八方</title></header><body><h1>隔牆有耳：<br>長洲氣象站　8號波現真身 - 李八方</h1><p>每逢打風落雨，打工仔最想就係天文台「掛8號波」，乘機唞番日。以前天文台公佈颱風消息，真係要派人去信號站，掛個數字颱風信號喺條鐵杆度；八方噚日去咗長洲氣象站展覽參觀，終於見到信號真身啦，成25公斤重，靠人手掛起都幾高難度。<br>台長岑智明話，手機未普及嗰時，戶外工作嘅市民除咗靠聽收音機聽颱風消息，就係睇吓信號站嘅標誌，特別係長洲出海搵食嘅漁民，所以長洲信號站2012年先停用。<br>講起天氣，八方問台長點解呢排預測好似唔多準，預測有雷暴點知好好太陽？佢就笑笑口解釋，雷暴預測唔易掌握，有好多唔確定因素，叫市民多啲留意天文台嘅update。<br>今年啱啱好係數字颱風信號系統100周年，天文台會搞導賞活動，香港郵政仲會發行主題郵票㖭。</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>