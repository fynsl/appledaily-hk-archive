<html><header><meta charset="utf-8"><title>咖喱牛腩︰染紅救港超 - 牽牛</title></header><body><h1>咖喱牛腩︰染紅救港超 - 牽牛</h1><p>特衰政府𠵱家真係好似燒山、比利等烏鴉口齊名，班高官日日唱淡樓市，一時又話加息周期到，一時又話市民負擔比率係20年嚟最高云云，仲用埋啲所謂辣招控制樓市，夠膽死講𠵱家有六、七成係首置人士，呢班係真正用家，冇晒投資者，俾紅色通緝令追緝嘅貴哥，都已經不斷爆料，講強國點樣溝淡香港人，除咗每日150個所謂單程證配額，大公司又可以幫高層申請專才，讀吓書轉頭又有身份證，大大話話一年增加十幾廿萬所謂新香港人，呢班國內擁有大額資產，一拎到身份證就用首置身份買香港樓，香港政府真係吹佢唔脹，最好笑話限制樓按成數，呢班大帝買樓等於買餸，一炮過又怕乜你限。<br>香港球市一池死水，連百年老店少林寺（圖）都唔踢港超，寧願自降甲組，真係悲涼；嗱，香港人最叻就係能屈能伸，球市冇人投資，最好就梗係搵強國大水喉，地產隊上季開始喺港超插旗，雖然只派一班青年軍落嚟比賽，戰績仲麻麻地，不過起碼都叫多隊港超球隊啦，符合CEO嘅假大空精神。<br>地產隊仲建議新一季搬番去廣州做主場，引起香港球迷反彈，小弟就真係諗唔通，香港最大問題係土地問題，地產隊喺港超嘅比賽，多數都係小貓三四隻，既然係咁，等佢哋返廣州打餐飽，唔好霸住個球場，一來唔影響康文署班管場阿姐收工，二來又開番啲跑道，畀廣大市民練吓跑，何樂而不為。<br>777競選時就懶係關心香港足球，仲去球場打打氣，佢咁好打，不如就規定有幾多十億資產嘅香港上市嘅強國公司，都要搞隊波，咁港超就一定有救啦！<br>文：牽牛</p></body></html>