<html><header><meta charset="utf-8"><title>知己知彼：海之戀第二期叫「愛炫美」，誠哥知嗎？ - 風吹知</title></header><body><h1>知己知彼：<br>海之戀第二期叫「愛炫美」，誠哥知嗎？ - 風吹知</h1><p>長實（1113）荃灣新盤「海之戀」第一期火速沽清，趁個市仲熱烘烘，發展商宣佈命名為「愛炫美」的第二期計劃月內開賣。長實嘅創造力量同幻想，真係會嚇你一跳。「愛炫美」呢個名旋即引起網民熱論，負評如潮，更有網民幫長實二次創作咗唔少惡搞新名。筆者想同大家探討一下，香港樓盤命名原則，以及樓盤命名新趨勢。<br>不過開始之前，首先想問長實，「你改個咁嘅名，誠哥知唔知？」要知道李嘉誠非常重視中文，上年曾開出年薪過百萬的優厚待遇招聘「中文主任」，希望請一位具有二十年或以上中文文書工作經驗，精通中國語文、古文等歷史文化的人擔任文膽。不時會在記者會上引經據典、拋書包的李嘉誠，佢嘅中文水平亦曾獲前文膽讚美，「絕對達到中學老師水準，甚至更好。」今次長實改個咁嘅名，係想創新風格、一時失手定純粹玩嘢？<br><br>「海之戀」已經被嘲神炒「花之戀」壽司，「愛炫美」MK程度更上一層樓。「愛炫美」雖然想食「愛完美」個音，但字眼意思上變咗「愛show off」，作為一個樓盤名，帶貶意，可以話唔合格。佢嘅出現，簡直就係拋磚引玉。有人話，「愛炫美得，咁愛回家都得啦，仲入屋㖭。」其他惡搞名亦極具創意，包括「愛不炫」、「愛曬命」、「愛炫富」、「愛完未」、「愛之戀」、「求戀期」等等。唔通呢啲就係未來樓盤命名新趨勢？<br>80、90年代，香港私人住宅樓盤名興同乜乜「花園」、「山莊」、「園」、「居」、「軒」、「苑」、「城」等等，代表有美景花園、沙田第一城、嘉湖山莊等。其後，樓盤名開始走出呢個階段，進入帝王式稱號，要一聽就感覺到奢華、浮誇、豪邁，最好帶點皇家的味道，代表有「帝峰‧皇殿」、「君臨天下」、「天璽」、「御皇峰」、「擎天半島」等。而近年嘅樓盤名開始崇洋，越來越多發展商鍾意只用英文為名，代表有「Grand Yoho」、「Park Yoho」、「Savannah」等。而2016至2017年最流行用的字是「滙」或「匯」，有「帝滙豪庭」、「全城滙」、「海柏匯」、「海翩滙」、「匯璽」、「嘉匯」。<br>待續。<br><br>風吹知<br> http://www.fb.com/windknows/ <br>本欄逢周五刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>