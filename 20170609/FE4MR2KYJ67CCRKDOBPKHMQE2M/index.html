<html><header><meta charset="utf-8"><title>女神tea time：潮流興越升越買 - Fifi</title></header><body><h1>女神tea time：<br>潮流興越升越買 - Fifi</h1><p>阿里、順豐上星期為三個字反枱，嗰三個字就係「 大數據」。正正係呢三個字，話畀大家聽，點解近期中美巨形科網股升到唔識停。<br>要知道人類嘅未來，其中一個重要嘅元素係人工智能。數據量越多，寫出嚟嘅A.I程式就越精準，簡單講，得數據，得天下。騰訊（700）、Alphabet、Facebook長遠講係冇得輸嘅。美國科技股已經升到澎澎聲。香港方面，瑞聲（2018）執番身彩後，科網股似再起動。<br>除咗科網股，是日推介吉利（175），原因好簡單。第一，公司收購Volvo後首推自主品牌「領克」，國務院總理李克強今月出席歐盟領導人會議期間，特別去比利時Volvo車廠參觀，仲親身試坐。得到總理背書，呢架車一定好賣，最新全國獲逾千經銷商資格申請，相信架車會爆紅。<br>吉利都有科網概念，阿里早前夥拍吉利搞汽車產業智能化；另一邊廂Tesla 都頂已破。<br>最重要一點係，近來市場興資金狂追爆升股，大家睇吓恒大（3333）就明晒。吉利𠵱家越升越急，但條街完全冇蟹貨，衝起上來真係唔講理由，未有貨嘅可細注賭一轉。<br><br>Fifi<br> http://fb.com/lovefrystock <br>本欄逢周五刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>