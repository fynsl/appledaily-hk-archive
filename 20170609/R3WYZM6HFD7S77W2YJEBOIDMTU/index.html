<html><header><meta charset="utf-8"><title>周汶錡孖老公陪囝囝玩沙</title></header><body><h1>周汶錡孖老公陪囝囝玩沙</h1><p>【爆相爆片】周汶錡（Kathy）同外籍老公Julien生嘅混血大仔雷棨宇（Jacques）下個月就兩歲，越大越靚仔越可愛，靚媽咪錫到燶，當佢係「小情人1號」，不時捕捉佢可愛行為，拍片擺上社交平台分享，試過一條片有20萬人「Like」，絕對係網紅BB代表。</p><p>「好乖冇喊過」</p><p>日前，Kathy同老公Julien帶埋Jacques去淺水灣沙灘玩，被本報讀者鍾小姐直擊佢哋親子樂，相中見兩父子赤膊上陣，Jacques戴住帽仔防曬做太陽小男孩，而Kathy就間條tee襯短褲同帽打扮，拎住堆沙工具跟實囝囝，鍾小姐話：「當時大概4點幾，佢同大仔、老公，唔見細仔，佢哋冇落水，主力陪個仔堆沙，見佢老公來回岸邊幫個仔裝水，而周小姐就同個仔影相，個小朋友全程好乖，冇喊過，淨係掛住玩沙。」<br>Kathy回覆話：「放假帶佢出去游吓水，玩吓沙，我4點幾先去，玩咗兩個鐘，趁冇咁猛太陽先帶佢去沙灘，佢算係第一次去沙灘玩沙，之前太細個去過沙灘，但就冇玩過。」之後，Kathy亦喺Ig分享咗囝囝嘅下水look，着住泳褲仔拎住水桶玩沙賣萌。</p></body></html>