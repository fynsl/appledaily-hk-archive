<html><header><meta charset="utf-8"><title>智取大市：有食好食的時代 - 晉佳</title></header><body><h1>智取大市：<br>有食好食的時代 - 晉佳</h1><p>港股幾乎日日玩法唔同，前日又點會知道，噚日啲話題股如瑞聲（2018）同國泰（293）、仲有5月數據令人失望都拗腰狂彈嘅吉利（175），全部拔足狂升？<br>恒指幾可肯定正在倒數，但近期玩法日日新鮮，今日喪炒科網股，聽日唔肯定仲有冇得繼續開turbo，轉去第二個sector？還是齊齊見頂？即市狗衝只得兩途，第一，強勢股壞消息跌唔落、拗腰能力超高，呢啲一起動就一條氣炒上，今日吉利係好例子；第二，大哥炒上，二哥未起動，但二哥圖表都仲係靚，就仍有追落後空間，中升（881）噚日未跟吉利升，但高位橫行，兼連續兩日呈下影線較長嘅十字星，短線似有計。策略似打電競，唔多唔少要考反應，就係今日唔知聽日事，被逼變得短打。<br><br>長期持有？要搵有潛力但估值合理嘅股？仲要唔好咁細隻所謂令人安心？去到二萬六呢個位，好難又要平、又要靚。隻隻強股炒到貴一樣喪升，就吉利而言，預測2017年市盈率15.3倍，反映佢係國產車大贏家、新能源車概念，雖然有概念就有想像空間，但打開業績睇盤數都感覺意義不大。強勢股估值貴、累積升幅又多，確難放心長揸，惟有邊升邊食糊，保得住盈利，方為大師傅。<br><br>晉佳<br> http://www.fb.com/advanceguy1 <br>本欄逢周一、三、五刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>