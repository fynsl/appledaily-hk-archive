<html><header><meta charset="utf-8"><title>【點原諒你77次？】被柏豪爆係娛圈XX　阿Sa揮掌打面：你去死啦！</title></header><body><h1>【點原諒你77次？】<br>被柏豪爆係娛圈XX　阿Sa揮掌打面：你去死啦！</h1><p>下個禮拜上映嘅《原諒他77次》，由蔡卓妍（阿Sa）同周柏豪飾演一對成日嗌交嘅情侶，估唔到兩位主角由戲內嗌到戲外，訪問期間柏豪講咗一句說話，就令阿Sa又揮掌又打面，仲加多句：「你去死啦！」究竟柏豪講咩呢？<br><br>記者：吉吉　攝影：陳順禎　攝錄：馮峰、Neo</p><p>哦，原來柏豪大爆阿Sa係娛圈富婆，由以前嘅小富婆變成現時嘅中富婆，仲有少少暗笑阿Sa年紀。柏豪話：「我唔信你對數字比較差，娛樂圈小富婆，而家唔係小啦，中中地添啦。中係講緊你個資產，唔係年紀，婆先係一個年紀呀！」唔知阿Sa被講中咗定冇柏豪咁好氣，惟有反吓白眼再笑笑口回敬一掌：「你去死啦！」<br><br>講到電影《原諒他77次》，阿Sa話今次唔係嗰啲韓式好浪漫嘅公主王子戀愛史，又唔係講有病、失憶、你呃我我呃你嗰類，而係一段好真實嘅愛情關係。「呢個係好寫實嘅故事，男女一齊咗十年，有咩問題要面對，有咩大大小小磨擦咁樣，會令大家反思探討嘅。」</p><p>坊間有傳阿Sa係呢部戲嘅幕後策劃，又話佢有份編劇又盛，佢自己親自解畫：「出面都吹到我真係實在太犀利囉，我真係冇做咁多嘢，我淨係收到李敏（堅編劇）個劇本，咁我搵我老細去投資囉。只不過搵咗幾個friends Yumiko、阿嬌，我有問過容祖兒，但係佢唔得閒。<br><br>除咗講新戲，阿Sa、柏豪仲分享咗自己喺現實中拍拖嘅習慣同擇偶條件。阿Sa話：「我會記住第一次拖手，第一次錫錫嗰啲日子囉。同埋睇完戲，我會留住戲飛，去完旅行boarding pass我都會留住，但一分手就即刻扔晒佢。」柏豪就話：「有一樣我係好確實嘅，如果個女仔唔尊重我屋企人，係根本唔會喺埋一齊，因為我好愛我屋企人。」<br><br>最後，真正相識唔夠一年嘅阿Sa同柏豪，互數對方三大優點缺點，想知佢哋點形容對方，睇片啦！<br><br>周柏豪<br>髮型：Cliff Chan @ hair corner / Assisted by Alson Tam<br>化妝：Vinci Tsang<br><br>蔡卓妍<br>髮型：Sing Tam@pi4.hk<br>化妝：Natalie Soo@ndnco.co<br><br>場地提供：柏寧酒店</p></body></html>