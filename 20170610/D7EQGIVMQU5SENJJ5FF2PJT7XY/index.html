<html><header><meta charset="utf-8"><title>同黎明離婚5年樂基兒宣佈再婚　8月加州嫁商人</title></header><body><h1>同黎明離婚5年<br>樂基兒宣佈再婚　8月加州嫁商人</h1><p>前「天王嫂」樂基兒與黎明離婚五年，近年屢傳她與拍拖兩年、從事網上有機食物生意的才俊Ian Chu婚訊，二人確實好事近，原來Ian於去年8月趁她生日，帶她搭小型飛機去加州搞驚喜求婚，她親證將會於8月在美國再婚，儀式從簡，只會邀請雙方親友的一個小型派對。</p><p>現年36歲的樂基兒（Gaile）曾是天王嫂，與黎明於08年在美國賭城秘婚，婚姻維持了四年，於12年齊發離婚聲明，回復單身後的Gaile不乏追求者，她近年與從事有機生意的才俊Ian Chu拍拖，拍拖兩年，感情穩定，原來Gaile於去年8月已與Ian訂婚，準備於今年8月在加州舉行婚禮。</p><p>美國小鎮驚喜求婚</p><p>上星期有消息指Gaile的婚期是今年8月，一對戀人將會返女方成長的三藩市舉行婚禮。本報昨日聯絡Gaile求證她的婚訊，她大方承認會再婚，更指原來她與Ian於去年8月、即Gaile 36歲生日已訂婚，她表示：「喺8月結婚，日子、地點就唔詳細講，可以講唔喺三藩市，喺加州舉行，我哋只係想要一個好小型同簡單、屬於我同佢嘅派對，大概係50人，主要係我哋雙方家長同親友。」問返港後會否再補擺婚宴，她表示只會在美國搞儀式，不會在香港補擺酒，再問她喜歡未婚夫Ian哪方面，令她會考慮再婚時，她表示想保持神秘，不欲多提。</p><p>Gaile表示二人於去年訂婚，當時Ian製造了驚喜，安排了小型飛機飛到加州一個小鎮，求婚地點四野無人，只得一片草原及一個白色小涼亭，Gaile穿了一條連身裙，而Ian就西裝襯波鞋，Ian更早已在白色小亭佈置了鮮花、酒及求婚戒指，她表示：「我哋去咗加州北部嘅小鎮Sonoma County，佢話同我慶祝生日，要搭小型飛機去一個特別地方食生日飯，叫定我要盛裝，去到當地先知佢係求婚，我以為係切蛋糕，點知係收戒指。」<br>其實，Gaile與Ian拍拖兩年來，多次被傳媒影到二人約會，但她都未有公開戀情，直至去年元旦日，二人在南非旅行時，才在Ig貼相公告戀情。Gaile性格好動，與愛做運動的Ian在性格及生活上都很夾，二人同樣是瑜伽狂熱分子，常見二人去旅行齊練瑜伽。Gaile曾在訪問中講過未有結婚打算，她與Ian均經歷過婚姻失敗，不過相處兩年終認定對方，有共識才令她改變初衷。</p><p>戒煙食Pizza致肥</p><p>提到婚後會否生BB，Gaile指暫時未有計劃。對於有報道指她近日身形肥了，暗示她似有B，她否認有身孕：「係戒咗煙同呢排成日食pizza，一直都好想戒煙，覺得味好臭同為健康着想，同埋我真係希望早啲可以戒到煙同早啲接觸到瑜伽，做瑜伽真係改變咗我好多，令我一年好過一年，下個禮拜我都會去泰國上瑜伽堂。」本報曾試圖聯絡身在內地開工的黎明，但一直未能聯絡上。<br>採訪：唐如</p></body></html>