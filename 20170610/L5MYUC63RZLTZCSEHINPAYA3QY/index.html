<html><header><meta charset="utf-8"><title>【胸城計】強國女戴Bra假大胸　戰鬥力谷贏港女</title></header><body><h1>【胸城計】<br>強國女戴Bra假大胸　戰鬥力谷贏港女</h1><p>據地圖網站TargetMap有統計顯示，全球各國女性之中，香港女性的胸部平均僅A Cup大小，甚至連電視劇《不懂撒嬌的女人》內，都有一幕講由孫慧雪飾演的內衣店員，向好姊妹唐詩詠表示：「香港係A Cup之城﹗」現實係咪咁？先聽聽普羅大眾嘅睇法。<br>趙小姐：「OK嘅，認同嘅，你行街經過都唔係個個女仔個胸咁大架嘛。」 <br>龍小姐：「又唔係喎，我身邊啲Friend都幾豐滿喎。」<br>蘇先生：「都唔算完全A晒嘅。」<br>單小姐：「都唔係呀，我都有去其他國家留學過，見到其實都差唔多，哈哈。」<br>麥先生：「外國嗰啲身形可能佢哋營養多囉，可能會大啲咁囉。」<br>王先生：「A Cup之城可能係編劇作嘅一句對白嚟嘅啫。」<br>究竟「A Cup之城」係咪編劇亂作？有請兩位曾合著《內衣先生》一書嘅女性內衣專家Joe Leung同Ben Hui為大家解說。</p><p>身為本地內衣品牌行政總裁，Joe對市場自然最了解：「喺香港最主要嘅幾個品牌，好多喺日本、台灣同中國大陸都有賣，基本上各品牌嘅杯形都差不多，而據佢哋嘅統計，比較上香港係偏細。」與Joe長期合作的設計總監Ben就有補充：「其實除咗本身真係細之外，香港好多女仔本身就算係B杯，喺佢哋嘅發育過程開程中，由於介意畀人睇，就會選擇一啲較細嘅胸圍，又或者真係擋不住嘅話，好多寧願自己寒背，所以風氣上香港女仔係較保守。」</p><p>至於《不懂撒嬌的女人》所講「內地客買親都係C、D、E」，Ben則認為有點誤導：「相對香港女仔，國內女仔嘅內衣文化就開放好多，就算係一個A Cup嘅女仔，佢點都要買一個胸圍著出嚟起碼有C Cup效果，佢哋要求嘅係一個勢，佢哋要有好強嘅戰鬥能力。香港女仔就唔係，所以比較上整體喺條街見到嘅話，就會畀人普遍都係A Cup嘅感覺。」<br>Joe還說好多香港女性都愛減肥，而減肥不會只減身，胸部難免都會細，加上工作、學業等壓力都有機會令人消瘦。所以大小唔係最重要，自信而健康先係最靚，正如讀者袁先生所講：「A唔A Cup其實係天生，就好似膚色都係天生，我覺得冇乜所謂嘅。」<br><br>採訪：Rick<br>攝錄：馮峰、Neo<br>剪接：Roy<br>編審：Kaman</p></body></html>