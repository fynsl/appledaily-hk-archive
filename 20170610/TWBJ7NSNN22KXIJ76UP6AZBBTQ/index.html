<html><header><meta charset="utf-8"><title>【人頭有價】22歲「零履歷」少女　月薪6萬做主板企新CEO</title></header><body><h1>【人頭有價】<br>22歲「零履歷」少女　月薪6萬做主板企新CEO</h1><p>「人頭」有價呀！有上市公司，竟然委任一個幾乎冇履歷嘅22歲少女去做行政總裁！<br><br>共享經濟集團（1178）最新公佈，委任22歲孟筱茜為集團行政總裁，自6月7日起，即係兩日前已經生效！有睇開通告嘅都知，多數公司委任新高層時，都會喺通告上晒冷式盡寫新高層履歷，咁大家一齊睇吓呢位小妮子嘅履歷：<br>「孟筱茜女士，22歲，為恒富控股（643）之業務拓展經理，主管企業之整體發展及控制投資風險於合適水平。<br>孟女士亦已獲委任為下列本集團成員公司之董事︰<br><br>1. ECrent (Hong Kong) Limited；<br>2. ECrent (HK) Company Limited；<br>3. 怡嘉投資有限公司；及<br>4. 中國信發集團有限公司。」<br><br>完<br><br>連孟筱茜持有咩大學學位都冇披露，到底係點解呢？孟小姐打呢份工，月薪60000蚊呀，年薪達72萬。<br>公司同時公佈，委任陳雅文為新執董兼首席財務官，呢位陳雅文只係23歲，月薪同樣係60000蚊。佢係主要股東陳春暉個女，而通告上，陳雅文嘅履歷表就多啲嘢睇，至少你知佢係曼徹斯特大學畢業，同埋曾做過深圳市南銀投資副總裁，仲有…喺中國信達（香港）做過實習。<br>由健康食品股轉型嘅共享經濟集團，呢間上市公司做嘅業務有幾共享，大家未必知，但旗下嘅ECrent，有家就可能有啲印象。公司曾公佈出租寵物引起爭議，最終計劃煞停；其後與香港7-11合作推出出租充電器。共享經濟今年3月公佈，向中民投附屬中民國際資本發配售10億新股的協議失效，股價插水式下挫。</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>