<html><header><meta charset="utf-8"><title>大台直播恬妞婚禮萬梓良糖尿病纏繞暴脹</title></header><body><h1>大台直播恬妞婚禮<br>萬梓良糖尿病纏繞暴脹</h1><p>下月滿60歲嘅萬梓良(萬子)，縱橫影視圈40年，代表作多不勝數，包括《大內群英》、《太極張三豐》、《流氓大亨》、《大家族》、《他來自江湖》、《巨人》等等，但係講到感情，咁就一隻手可以數晒，經歷過兩段婚姻，與第二任妻子郭明黎育有一子。<br> <br>鄧萃雯當年18歲，就加入無綫藝訓班，之後就委派佢拍攝劇集《薛仁貴征東》，仲要做女主角，夥拍萬梓良，雖然萬子比雯女大9年，有指男方當時向雯女展開熱烈追求，就係咁，佢哋就好快熱戀起來，有指萬子係雯女嘅初戀。可惜最後萬梓良移情別戀，愛上恬妞而與雯女分手。<br> <br>88年，萬子同恬妞因為合作電影《大哥大》而認識，其後有指佢哋到馬來西亞為劇集拍外景時，兩人戲假情真，而最重要係萬子好錫恬妞嘅囡囡彤彤，當時恬妞就覺得萬子就係佢最理想嘅老公人選。92年佢哋就結婚，當時全城哄動，因為佢哋嘅婚禮由無綫直播不特止，仲要請嚟邵逸夫爵士為佢哋證婚，萬子讀誓言時話：「三個人一條命」，可惜呢段婚姻只維持咗4年，離婚收場。對於離婚，萬子當年曾講過，也許自己年紀少，有啲地方對唔住恬妞，但佢哋依然係朋友。同恬忸離婚後，萬子都有傳過緋聞好似長沙美女劉凌同新加坡美女陳婉嫻等。<br> <br>第二任妻子郭明黎原來係佢嘅影迷，任職南方航空嘅郭明黎，話12歲睇萬子嘅《流氓大亨》，自此就封咗佢做偶像，96年，佢喺新加坡邂逅萬子，見到偶像當然開心，郭明黎仲同一班姊妹接受咗萬子嘅邀請，一齊去唱卡拉ok。萬子雖然當時剛同恬妞離婚，但都向郭明黎表達愛意，可惜佢哋就要分隔兩地，直至99年嘅農曆新年，萬子專程跑到昆明接郭明黎，咁先至得到郭明黎嘅歡心，正式拍拖，至2002年結婚。</p></body></html>