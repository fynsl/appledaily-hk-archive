<html><header><meta charset="utf-8"><title>Dino親子陪練車大仔失平衡跌倒</title></header><body><h1>Dino親子陪練車<br>大仔失平衡跌倒</h1><p>【數碼港】組合Soler的細孖Dino和老婆黃麗施育有兩子，日前一家四口到數碼港的草地親子樂，Dino陪4歲大仔Damiano玩滑板車，愛刺激的大仔越玩越快，結果失平衡跌倒，雖然年紀小卻沒嚎啕大哭，反而用手仔搓完膝頭哥已自己起身，表現得好堅強。<br>其後Dino回來陪細仔Orlando玩，抱起肥嘟嘟的他練舉重，𠱁到細仔哈哈笑，之後兩兄弟和愛犬跑去放電，Dino和老婆瞓草地談情，十分sweet。對於大仔跌倒沒哭，Dino接受電話訪問表示：「呢個係自細教佢，跌親自己企番起身，如果痛就教佢發洩，喊得大聲啲，佢好快就學識點樣處理痛苦。我哋嘅方法係尊重小朋友，但要有規矩，最重要係身教，如果小朋友行為差，我哋要反省。」</p><p>抱細仔抱到甩骹</p><p>至於細仔Orlando出世時是9.1磅巨B，現在更加肥肥白白好可愛，難怪Dino用細仔練舉重，他笑說：「佢覺得自己係超人，好鍾意喺高嘅地方跌落嚟，佢啲骨好重，我同太太都試過抱傷手甩骹要睇醫生，佢眼神好想你抱，我唔捨得一定會抱，𠵱家抱佢有技術，唔可以立亂舉。」<br>採訪、攝影：徐錦池、孔志豪</p></body></html>