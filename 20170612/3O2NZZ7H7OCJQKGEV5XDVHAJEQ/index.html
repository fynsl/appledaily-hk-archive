<html><header><meta charset="utf-8"><title>異動空間：賺十蚊派八蚊息 - 魏力</title></header><body><h1>異動空間：賺十蚊派八蚊息 - 魏力</h1><p>納指1個月內第二次「走火警」，龍頭股蘋果、fb、亞馬遜隻隻倒水，皆因現金流強、負債低等利好因素吹到一街都知，形成擁擠交易，信念較弱的投資者，一被大行唱淡便嚇到沽貨，繼而觸發人踩人。本港科技股除騰訊（700）萬劍歸宗外，其餘近期都洗了一次牌。如何選股？上周五已畀晒貼士，可以睇番。<br><br>今日講隻高息內需股──中國利郎（1234），現價近8厘息，近日價量齊升，砌上格局明顯！利郎定位中高端男裝，今年貫徹「提質不提價」的戰略，提升產品競爭力，食正三四線城市的消費升級概念。上周公佈2017年「LILANZ」品牌冬季訂貨會數據，訂單額錄得低雙位數升幅，增速為2016年春夏季以來最高，除反映業務策略奏效外，也顯示零售市道好轉，令經銷商信心增強，敢落大單訂貨，下半年收入及盈利增長可睇高一線。<br>去年業績較遜，主要受終止子品牌「L2」業務影響，但管理層慷慨，派息比率升至80%，賺十蚊派八蚊息；今年不再受此影響，配合銷售回勇，業績料如火鳳凰重生，彭博綜合券商分析，現價預測市盈率10.2倍，股息率8厘，吸引力十粒星！</p><p>魏力<br> http://www.fb.com/2012jason <br>本欄逢周一、五刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>