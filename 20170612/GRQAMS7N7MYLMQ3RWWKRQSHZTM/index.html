<html><header><meta charset="utf-8"><title>智取大市：獲利訊號勁湧現 - 晉佳</title></header><body><h1>智取大市：獲利訊號勁湧現 - 晉佳</h1><p>上星期五主板成交1,169億元，同恒指比重調整有關嘅交易可能佔咗200億，但點七除八扣，都仲係大成交。問題係，大成交能否推得郁啲強勢股。睇住幾隻熱門股，會feel到上升動力一般。<br>首先，騰訊（700）超大成交193億元之下出現射擊之星；吉利（175）單日24億成交，只能勉強推高2%，15.5元樓不停有沽盤湧現；IGG（799）《王國紀元》5月流水3,880萬美金，數據靚仔，股價都先升後跌；至於傳統股份如內銀股，轉弱訊號早已出現。星期五收市後，唔會死錯人嘅恒大（3333）292億人仔沽萬科A股，遲唔沽早唔沽，曲線話畀你聽𠵱家係高位，又多一個利淡訊號。<br><br>話口未完，就睇住星期五晚美股爆出科網小股災，究竟會唔會出現年初至今最大獲利潮？確實有機會，莫講過近日急彈嘅科網股，其他板塊嘅主流強勢股，之前升得多嘅，都要食糊，因為呢股獲利潮絕不簡單。<br>好就好在，納指急跌而道指升，反映跌市只限於強勢股，相信沽壓快而急，足夠同弱勢股縮窄差距就已足夠。至於資金會唔會流入超殘板塊？喺游資充裕下，機會不低，可留意商品股如江銅（358）、中鋁（2600）。</p><p>晉佳<br> http://www.fb.com/advanceguy1 <br>本欄逢周一、三、五刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>