<html><header><meta charset="utf-8"><title>中環在線：恒生換CEO　水哥變六朝元老 - 李華華</title></header><body><h1>中環在線：<br>恒生換CEO　水哥變六朝元老 - 李華華</h1><p>恒生（011）「一姐」李慧敏與執行董事馮孝忠，上星期齊齊宣佈下月初退休，逍遙嘆世界，都係今年「登六」嘅恒生公關阿頭兼「長跑達人」張樹槐（水哥），就未打算退下火線。據聞，佢已獲延長合約，換言之，喺佢嘅恒生職業生涯，將會同第6位行政總裁（CEO）合作。<br>水哥話當年喺1994年透過獵頭公司獲聘加入恒生，兼幫手成立企業傳訊部。佢指，第一位合作嘅CEO係歐肇基，當時恒生董事長係「利Sir」利國偉，而「恒生三老」之一嘅何添仍然擔任非執行董事。<br>之後，水哥分別同鄭海泉、柯清輝、梁高美懿、現任李慧敏合作，計埋即將接任做「一姐」嘅鄭慧敏，水哥呢23年共事嘅恒生舵手共有6位，3男3女，喺金融界都算一項紀錄。</p><p>11月戰紐約馬拉松</p><p>多年來水哥有好多難忘經歷，佢經常提到嘅深刻回憶，其中之一係1997年9月世銀年會在港舉行，時為國務院副總理朱鎔基來港參加會議，其間親臨中環恒生總行博愛堂，為「何梁何利基金第4屆頒獎禮」擔任主禮嘉賓。<br>水哥除咗繼續服務恒生，亦會喺佢熱愛嘅馬拉松賽道繼續奔跑，今年11月會去美國，參加世界六大馬拉松之一嘅紐約賽事。<br><br>李華華<br>mailto:LiWaWa@AppleDaily.com</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>