<html><header><meta charset="utf-8"><title>踩尾場搞好氣氛鄭中基避過冧台寸林敏驄 </title></header><body><h1>踩尾場搞好氣氛<br>鄭中基避過冧台寸林敏驄 </h1><p>林敏驄的作品展演唱會前晚假紅館舉行尾場，由於首場綵排發生冧台意外，草蜢成員蔡一智和舞蹈員受傷，蔡一傑前晚獨自再撐場，穿Dolce &amp; Gabbana桃紅色絲絨戰衣演繹《愛的根源》後，林敏驄上台跟他擁抱問候，傑仔說：「阿智整親尾龍骨同埋肋骨移位，冇事。」林敏驄眼濕濕道歉，激動嗚咽﹕「個個嚟捧起我，𠵱家嚟出醜！」</p><p>搞林鄭Talk騷</p><p>傑仔離開紅館時說：「仲有兩位dancers留醫，林敏驄覺得唔好意思，我有安慰叫佢唔好咁。阿智尾龍骨有少少裂，肋骨少少移位，用中西合璧治療。」<br>張衞健出場時為林敏驄搞氣氛，指着圓台中央方向說：「好似嗰度唔行得㗎喎，you jump I jump啦呢鑊嘢。」之後兩人行去台邊邊位，三步就回頭。鄭中基現身時就爆笑說：「好彩噚日冇我，唔係一定賴我。」又和林敏驄笑言要組班搞「林鄭」talk騷，又說要換了鹿鼎記，因有「6」字和「鼎」字，全場大笑。</p><p>帶苟姑娘體檢</p><p>杜麗莎演繹《假如》時唱到喊，關淑怡就換了鬆身裙遮腩，林敏驄抵死地說：「咁快可以修咗個肚，冇事嘛？」苟芸慧出場時獲男友陸漢洋獻花，林敏驄笑問：「你係咪脫離處女黨呀？我諗住開部新戲叫《鐵金剛大破處女黨》，諗住幫你開光。」苟姑娘問他是否想求婚？林敏驄鬼馬地答：「我帶你去後台做個體檢先。」 <br>完騷後林敏驄被問到冧台是否美中不足？他說：「反而令大家更團結，自己真係好心痛，個個為撐我搞到咁。講真阿智有乜事我點賠？如果噚日早啲嘅話，咁啱就係我同古巨基綵排，仲要喺圓台上升高8呎，我哋一人企一邊，當時已經覺得有少少搖。」身為投資者的黎瑞恩說：「既然咁大件事都遇過，以後再遇困難都一定過到。」<br>採訪：盧妹、曹家誠<br>攝影：仇志德</p></body></html>