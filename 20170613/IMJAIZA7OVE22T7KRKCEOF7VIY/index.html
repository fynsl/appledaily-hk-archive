<html><header><meta charset="utf-8"><title>大棋局：2018新貨幣秩序（五） - Mr. Tregunter</title></header><body><h1>大棋局：2018新貨幣秩序（五） - Mr. Tregunter</h1><p>不知道還有多少人記得Bancor和Unita。一場謀劃世界貨幣新秩序的會議發生於1944年，44個國家代表齊集美國新罕布夏州布雷頓森林，英美兩國當時正為誰主導世界爭霸。代表英國出場嘅係殿堂級經濟學大師凱恩斯，佢提倡國際貿易結算用一種新記賬單位Bancor；代表美國嘅只係財政部長助理懷特，佢動議各國用一種新貨幣單位Unita。<br>結果經濟學大師輸了，各國協議最後雖無採用Uinta，但運用了其原理，即美元和黃金掛鈎，他國貨幣再同美元掛鈎。任何人拎住35美元可以向美國兌一盎士黃金，從此美元又叫做美金。<br>凱恩斯雖然輸咗，但其構想並無被遺忘，Bancor其實即SDR前身。美元從英鎊手上接掌世界貨幣大莊家之位後，於60年代開始面對特里芬難題。美國嚴重貿易赤字，各國都驚揸住35美元將來可否兌一盎士黃金？都係沽美元，揸黃金先。<br><br>SDR即在美元危機背景下誕生，或說，是Bancor重生。可是70年代出現一個叫基辛格嘅猶太人，諗到條橋不單化解美元危機，更將美元一夜間再次扭轉為全球貨幣體系的定海神針，就係要中東國家賣油只收美元。全世界都要買油，所以全世界都要美元。石油美元體系確立，令SDR曇花一現無用武之地。<br>SDR現時由五大權重貨幣組成，分別係美元、歐元、人民幣、日圓、英鎊。所以中國重提並力推SDR就係要衝擊美元體系，由一個大佬坐莊局面，改變為幾個叔父同檯食飯。過去每當有國家想衝擊美元體系，例如賣石油想唔用美元結算，唔知點解都冇好下場。<br>中國人比較蠱惑，就話大家拍住上有錢齊齊搵。法定貨幣壽命取決於朝代更迭，假如人民幣世界通行，全球央行揸到一手都係時，冇一個國家會希望共產黨出事。明乎此自然知道，人民幣會否停止國際化，係一件唔需要討論嘅事。<br>（待續）</p><p>Mr. Tregunter<br>本欄逢周二刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>