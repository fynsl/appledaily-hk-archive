<html><header><meta charset="utf-8"><title>魚樂無窮：股場最廢一句話 - 唐牛</title></header><body><h1>魚樂無窮：股場最廢一句話 - 唐牛</h1><p>做得財經評論，少不免要為大市作一些主觀判斷，有人鍾意見好唱好，見淡唱淡，務求減少出錯，但靈魂早已飛走，只有殘留的驅殼；有人則會堅持己見，估中當然威威，但估錯遇上單邊市，死牛一便頸下，最後淪為人家笑柄。<br>有跟進本欄的戰友都知道，我甚少對指數作出預測，一來要預測準確，機會一半半，但技術含量十分高，以恒生指數為例，由50隻成份股組成，當中可演變的組合，較六合彩其實還要多，故獻醜不如藏拙；二來估中指數唔可以當飯食，更加對搵錢毫無幫助，所以估嚟都嘥氣。<br><br>炒股不炒市乃股評人經常使出的絕招，無他，當指數唔上唔落之時，搬出這句似是而非的評論，肯定立於不敗之地。但諗深一層，除非你獨沽一味炒期指，或者買賣盈富基金（2800）度日，否則如上述所言，指數其實同你毫無關係。<br>所以，夠膽講句絕對大部份的戰友，100%時間的買賣動作，其實都係炒股不炒市，從這角度出發，呢句形容大市的不死金句，其實係廢話中嘅廢話，希望戰友以後再次聽到時，唔好再信以為真，我最希望嘅，就係呢五個字可以永遠消失。</p><p>唐牛<br> http://www.fb.com/tongcow88 <br>本欄逢周二、四刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>