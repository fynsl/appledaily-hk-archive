<html><header><meta charset="utf-8"><title>【馮仁昭四圍超】蕭潤邦愛的紋身向江若琳求婚</title></header><body><h1>【馮仁昭四圍超】蕭潤邦愛的紋身<br>向江若琳求婚</h1><p>江若琳（Elanne）同生煎包王子蕭潤邦（Oscar）公開戀情後，不停晒恩愛，Oscar為咗𠱁女友，更加喺左手紋咗個愛的紋身，係一個皇冠配E字嘅圖案，意思係女友就係女王。Oscar經營嘅正宗上海生煎皇噚日喺大埔開分店，Elanne以「老闆娘」姿態同男友一齊出席開張儀式。Oscar講到愛的紋身：「我都係第一次紋呢啲嘢，個紋身師傅話紋英文字好叻，梗係紋個E字，媽咪唔會呷醋，媽咪係紋喺個心入面。」冧到爆嘅Elanne就話：「好開心，佢自己有份設計，佢係一個好浪漫嘅人。」</p><p>未來奶奶勁讚</p><p>講到Elanne好「旺夫」，男友最近連開多舖擴充生意，佢哋即刻合拍地扯開話題。問有冇分股畀女友，佢哋即一齊話工作要分得清楚。問到Oscar幾時求婚？Oscar承認有安排：「會啦﹗到時會通知大家。」Elanne話未幻想過男友求婚嘅情景：「等驚喜，佢咁鍾意畀驚喜我。」會唔會趁旅行造人？Oscar即話好忙，要做好間舖先。Elanne以內地形容詞回應：「嘩﹗你哋打黃槍（講有味笑話）！」另外，Elanne嘅未來奶奶好怕醜，唔肯出鏡，不過Oscar話媽咪大讚女友又靚、又好、又孝順。<br>撰文：馮仁昭</p></body></html>