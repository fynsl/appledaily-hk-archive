<html><header><meta charset="utf-8"><title>道德高地扮晒嘢龍虎榜 - 曾志豪</title></header><body><h1>道德高地扮晒嘢龍虎榜 - 曾志豪</h1><p>如果香港有「道德高地扮晒嘢龍虎榜」的話，以下幾句說話都應該名列前茅。<br> 榜內的說話，聽的人一定覺得「嘩有無咁假㗎扮晒嘢」。<br>「食呢啲係破壞環境嘅生態平衡㗎」。<br>如果你食日本嘢，想點一板的海膽，對方卻告訴你，今時今日，過份濫捕海膽，已經破壞海洋生態平衡，影響珊瑚礁的生長，你會點反應？香港人應該會說「但係今日海膽有八折喎」。<br>你無錯，對方亦無講大話，濫捕海膽的確破壞海洋生態，就看你覺得discount和珊瑚礁邊樣重要。<br>「你咁樣係侵權㗎喎」。<br>當你找到一個看足球／籃球的直播網址還要開心些牙，對方卻勸你不要收看，因為這是非法侵權的行為，你會覺得這個人有病。<br>然後你會為自己的行為說出堂而皇之的理由：「體育是世界語言不應被商業版權壟斷為一小撮人觀看的專利」，簡單啲，你只係唔想俾錢俾月費矣。<br>「成日出新電話其實製造緊電子垃圾好浪費」。<br>當你望着那個最新型號其實和以往機種外形相似的電話口水長流時，對方如是說。成熟的香港人知道如何回應：「如果我哋唔買新機呢個地球嘅經濟已經玩完。」但同時你也知道，地球的確遲早玩完。<br> 「好想掛八號波放假嘅打工仔係咪太自私呢？有無諗過受影響的人呢？」<br>毋須解釋，全港都明白。如果當你在辦公室看着八號颱風訊號，然後興奮的打電話約「阿堅阿強同埋阿祥」今晚開枱，對方如此批評你，你肯肯定覺得對方有病。<br>香港打工仔的確很愛打風，那幾乎是我們唯一的寄託和娛樂。這句話應該是最讓人覺得「扮晒嘢」的冠軍，因為你只是關注眼前打工仔的利益，卻不夠遠去關心受影響的災民。<br>究竟是講的人扮晒嘢，還是聽的人太膚淺唔抵得，自己心照。</p></body></html>