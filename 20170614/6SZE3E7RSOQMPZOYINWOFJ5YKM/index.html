<html><header><meta charset="utf-8"><title>收市閒情：沽空機構改名藝術 - 千頌C</title></header><body><h1>收市閒情：沽空機構改名藝術 - 千頌C</h1><p>上回講到Batman（葛咸城研究）同瑞聲（2018）大鬥法，結果殺出程咬金，匿名分析行出嚟做架兩，結果係，任Batman再唧埋用剩嘅牙膏，條街都唔會有反應。Batman打亞洲市場出師就失利，更加因為報告太Hea輸埋聲譽。<br>其實沽空機構一向都標榜自己係正義之師，點知？你睇佢哋點改名就明。<br>渾水研究 Muddy Waters Research：不用懷疑，係真係取三十六計入面嘅第20個計策「渾水摸魚」，歸類入混戰計。表面意思係喺渾濁嘅水中撈魚，其實係比喻趁敵方內部混亂嘅機會去攞着數。<br>香櫞研究 Citron Research：香櫞其實係類似檸檬嘅果實，因為香櫞聞起嚟好香，但食落口又酸又苦，所以創辦人Andrew Left就用呢個名，去寸啲金玉其外，敗絮其中嘅公司。不過，Citron喺2012年狙擊恒大（3333），點知反被告誤導市場，結果依家Andrew 真係has left HK already，禁玩港股5年。<br><br>葛咸城研究 Gotham City Research：每一個罪惡城市，都需要一個Batman！呢間沽空機構，覺得大家都係欺詐企業受害者，而呢個罪惡多得有如葛咸城嘅股票市場，就係需要一個蝙蝠俠，用佢嘅智慧去揭發罪犯。<br>格勞克斯 Glaucus Research：Glaucus喺希臘神話入邊，本來只係一個普通嘅漁夫，但因為食咗長生不老草藥，令佢唔單止生咗魚鰭同魚尾，仲有預知能力。於是就長年喺海上，為迷惘嘅凡人指點迷津。去到股市呢個大魚缸，就成功喺茫茫股海中成功搵到造假企業。<br>烽光研究 Blazing Research：最近搞到科通（400）雞毛鴨血嘅烽火研究，話想成為市場「漆黑中的烽火」，揭穿造假企業嘅真面目。當然，中國古有「烽火戲諸候」，周幽王點烽火為氹愛妃褒姒；但呢間沽空機構聲稱自己冇私心，事先沽空股份純粹希望有資金維持機構運作。<br><br>鍾馗研究：來到中資沽空機構代表，改名同樣有晒喻意。「鍾馗」係中國神話傳說入邊，專捉惡鬼嘅天師。<br>本來沽空機構嘅出現，的確可以令市場有警惕，Batman又好、天神觀音玉王大帝都好，多少可令公司知道有人贒實佢哋，咪太過份。<br>不過由Batman玩嘅牙膏出Report，到連神枱級沽空機構渾水，都一改風格，先出預告再喺論壇上講兩句當Report，順手講埋「我個frd想沽空邊間」。消費自己嘅聲譽去搵真銀，長此下去，市場再分唔到沽空消息真假，全部同行一拍兩散唔使玩。最後股市呢個鱷魚潭，正義之師少了，反而多咗一班「搞」新聞嘅古惑仔。</p><p>千頌C<br> http://www.fb.com/winbigwok <br>本欄逢周三刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>