<html><header><meta charset="utf-8"><title>隔牆有耳：吳得掂150日環遊世界外訪54次使316萬　飛行里數21萬 - 李八方</title></header><body><h1>隔牆有耳：吳得掂150日環遊世界<br>外訪54次使316萬　飛行里數21萬 - 李八方</h1><p>讀萬卷書不如行萬里路？聲言月讀30本書嘅教育局局長吳克儉，5年任期以飛機代替雙腿「自我增值」，八方綜合佢54次外訪行程，發現腳毛遍及美加英德澳紐秘魯韓國新加坡，逾300萬外訪開支換來21.6萬飛行里數，離港日數逾150天，月薪30萬嘅佢儼如「旅遊局長」。立法會教育事務委員會主席林大輝話呀，辦教育係用政績唔係用里數，對吳卸任在即頓覺解脫，「壓喺心口塊石頭就快拎走，噩夢就快完結」。</p><p>臨別仍開拓越緬新大陸</p><p>掌握莘莘學子前途嘅吳得掂，任內非以教育見解聞名，而以外訪次數多見稱。綜合5年外訪逾54次，倒數在即外訪次數卻越多喎，預告離開熱廚房嘅佢今年已出訪17次。細數遊歷足迹，遍及世界各地：英、美、加、澳、比利時、芬蘭、德國、瑞士、秘魯都去過，告別之年未停步，更開拓泰國越南緬甸等新旅程。惟「食放題好正」、「睇星好靚」、「雜誌好刺激」嘅日本則不在外訪名單，因2015年缺席立法會TSA公聽會係外遊非外訪，雖然佢曾將外訪當放假，可見兩者一線之差。<br>林大輝話呀，吳得掂似乎唔知教育局長本業係乜；其實早喺2012年底已有議員提出要求吳下台嘅動議，大輝當時唔支持炒佢，「當時佢剛上任，或者唔熟悉處理政府運作，雖然有重大錯誤（國教風波），都希望佢糾正，重新做好工作，（但）辜負建制派對佢嘅寬恕同心血。」<br>64歲明言退休嘅吳得掂曾為自己平反，憤指部份人士對佢嘅負評係「人格謀殺」，大輝直言委任吳嘅梁振英都要為此負責，因為任期中段既然換過局長（曾德成及鄧國威），點解由得吳得掂繼續做？八方叫大輝列舉吳任內一項政績，佢面有難色：「呢個難㗎，真係難㗎，如果叫我搵佢5年來一樣工作嚟讚佢、認同佢，唔容易㗎……就算有，相信都係我夾硬講出嚟」。但佢好學月讀30本書同雜誌增值喎？大輝都「讚嘆」對方嘅閱讀能力同速度，「咁希望佢離任後將呢項『絕技』教大家啦」。<br><br>李八方</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>