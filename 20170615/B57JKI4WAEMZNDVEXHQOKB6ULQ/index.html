<html><header><meta charset="utf-8"><title>追求質素「Visual好緊要」張可頤要靚　推無綫</title></header><body><h1>追求質素「Visual好緊要」<br>張可頤要靚　推無綫</h1><p>【《蘋果》專訪】今年48歲張可頤終於拍攝第一部的電影《女人永遠是對的》。曾貴為無綫花旦的可頤，五年前外闖，去港視做一姐，近年在內地、馬來西亞等地發展。無綫近年為挽救收視拉攏舊將回巢，可頤曾獲邀，卻因時間問題推掉。</p><p>美劇做得好</p><p>可頤認為內地及馬來西亞的效率好厲害，香港人要急起直追。加上製作質素今非昔比，她說：「香港製作無論鏡頭、技術、製作、燈光都要進步，配合革命，機器先進其他嘢唔改進亦都冇用，今時今日visual好緊要，啲嘢唔靚好難吸引人欣賞，我覺得香港仲需要空間去研究改進。」<br>可頤以早前跟張家輝合作拍警匪片為例，她說：「我心諗家輝拍警匪片唔使拍到咁靚仔，發覺唔係本土警匪片就係土炮嘢，好rough（粗糙）、好渣，你睇美劇各方面都做到最好，唔會有鬆懈，唔會因為覺得本土嘢就忽略。又接拍咗《香港華爾街》，係一個精裝炮製電視劇，每個部門都做得好精緻，可以拎出去國際見人，呢個香港仲要進步，有條件之下係要做到最好。」</p><p>「拍拖灑脫啲」</p><p>電影《女人永遠是對的》講述四位空姐生活，戲中可頤飾演表面婚姻美滿，是個慣性操控主宰狂，演她老公的謝君豪提出離婚，可頤說：「我對感情係講感覺，要睇有冇條件附帶之下，有冇小朋友或者經濟、雙方家長壓力，成年人唔係話離婚就離婚，以我經驗都係拍拖多，灑脫啲。」是否意味不婚主義？可頤說：「只能夠講𠵱家嘅狀態係最舒服，以後唔敢講，近幾年都不斷喺外地工作，連媽咪都唔係成日見到，如果真係結咗婚，係咪一個稱職老婆或者媽咪呢？我認為𠵱家呢個狀態係最啱我。」<br><br>採訪：卓寶花<br>攝影：沈健程<br>髮型：Louis Tse@POPEIGHT<br>化妝：Chris Chan<br>服裝提供：Bally<br>鞋履提供：Jimmy Choo <br>場地提供：新蒲崗貝爾特酒店</p></body></html>