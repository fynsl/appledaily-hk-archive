<html><header><meta charset="utf-8"><title>【汽車籽】阿仔22年車手路　阿爸一架爛鐵成全</title></header><body><h1>【汽車籽】阿仔22年車手路　阿爸一架爛鐵成全</h1><p>【汽車籽：軸芯人物】<br>爸爸眼中的子女永遠是最好的，相信58歲的甄子興（人稱興仔哥），心中最好的車手一定是他：甄卓偉（Andy）。由車房學師、業餘賽車，到一步一步引領兒子Andy走上全職車手路，興仔哥沾沾自喜地說：「他每一場賽事也是那麼精采，至今亦然。」</p><p>甄卓偉Profile<br>·香港職業賽車手<br>·2011/2013/2015年中國房車錦標賽年度總冠軍<br>·2014年澳門電訊盃冠軍<br>·現兼任AMG、法拉利及瑪莎拉蒂中國駕駛學校教練</p><p>現年33歲的香港車手甄卓偉，由11歲開始玩小型賽車比賽，走過22年的車手路，從小到大於家境一般的環境下成長，所以自小就明白一個道理，「睇餸食飯，有幾多便用幾多。」甄爸爸14歲開始便跑到車房做學師，經歷由英國車演變成日本車雄霸市場的歲月，從此愛上賽車，儲到錢就業餘落場玩小型賽車及房車比賽，全憑他的堅持和熱誠，成就了仔仔Andy的職業車手夢。興仔哥話：「Andy 5歲時，我帶他去維園睇國際小型賽車比賽，佢已經問我幾時可以揸呢啲車？」本着應承了便要做的理念，興仔哥便帶當年只有11歲的Andy到深圳香蜜湖開展車手之路。見他在小型賽車有一點成績，等到他18歲考到車牌後，就鼓勵他嘗試參加房車賽，「那時我有一部舊賽車放在車房，便叫他不如拎去試玩。」Andy人生第一場參加的房車賽事，資金欠奉，整車都由爸爸親自負責，揸架N組車去鬥A組車的賽事，就連熱身圈時車轆都要問人借舊胎。「人人都看不起呢名車手呢架車，怎知當佢試完練習圈排位，三十幾架車中排第四。說起也激動，俾人彈到一文不值的爛鐵，一排位就排第四。」</p><p>「唔好埋怨架車」</p><p>由2003年開始正式鬥房車賽，第一次落場參與澳門賽事都是揸住爸爸6年前同一部的Civic賽車，Andy說：「當時心態是旨在參與，有得參賽已經很開心。」持續8年用土炮車鬥廠車的生涯，2009年才得到長安福特車隊（FRD）賞識，透過FRD老闆Kenneth Ma給予他一個試車的機會，出戰CTCC中國房車錦標賽。年輕時真係冇介意揸住爛鐵鬥車？「冇介意，爸爸喺呢方面教育得好，我們表明手頭上只有咁多，換一個想法是鍛煉自己技術。加上爸爸自己賽車都係咁，細個睇佢都係將啲舊零件湊埋一齊就去鬥。落得場總會想贏，你可以選擇唔跑，但你跑得就要盡力去跑。」興仔哥的健談，做人樂觀的平常心於訪問中不難感受，他最愛跟後輩說：「唔好埋怨架車，唔好比較你有幾多，但每一場比賽，你要知贏係贏乜，輸係輸乜，咁樣先會進步。」<br>興仔哥近年已經少有到賽場看Andy比賽，那天捉他一齊到肇慶廣東國際賽車場現場打氣，出賽前後兩父子甚少交流，碰面時的舉動也不會太親密，但甄爸爸對Andy的影響卻是一生一世。問到算是跟爸爸有交代嗎？Andy尷尬地說：「我希望係！佢影響我最深係佢技術咁好，卻從來都冇好車揸，我好佩服佢唔會輕易放棄，係一個好有毅力的人。」</p><p>記者：許維雅<br>攝影：許先煜、蕭志南<br>編輯：馮秀珍<br>美術：孔文彬</p><p>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>