<html><header><meta charset="utf-8"><title>中環在線：證監會阿頭凍薪 - 李華華</title></header><body><h1>中環在線：證監會阿頭凍薪 - 李華華</h1><p>香港住宅地貴，商業地亦不遑多讓，早前連環爆出中環美利道與啟德兩幅商業地王，麵粉價貴，麵包價都唔會平，呢個時候，證監會最新一份2016/17年年報就披露，佢哋正式預留30億元作為購置物業儲備，其實證監會講話買寫字樓好多年，講到𠵱家越來越貴都未買!<br>今年初證監會向立法會匯報時，已經提過呢30億元買樓儲備金，事關證監會現正租用中環長江中心，如果自置物業，每年慳租慳2億咁多。當時已經俾立法會議員鬧一餐，證監會主席唐家成要急解畫，指買寫字樓係長遠策略，會慢慢睇、慢慢揀，唔會急住入市云云。</p><p>年度轉蝕3.5億</p><p>可能為免惹來更多火頭，加上證監會呢個年度轉蝕3.5億元，證監主席唐家成與行政總裁歐達禮舊年雙雙凍薪。唐家成袋101萬元，算係意思意思，歐達禮年薪依舊973萬元。其他董事好似何賢通、雷祺光兩名執董有輕微加薪1.8%，梁鳳儀就稍減0.7%。<br>有口痕友就話，可能兩個阿頭要做樣，為赤字勒緊褲頭負責，仲有啲陰謀論話，林鄭上場在即，佢競選時已經對證監會阻住阿里巴巴來港上市唔多滿意，兩位自動凍薪都唔出奇。<br><br>李華華<br>mailto:LiWaWa@AppleDaily.com</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>