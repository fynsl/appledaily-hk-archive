<html><header><meta charset="utf-8"><title>魚樂無窮：科網股撈唔撈？ - 唐牛</title></header><body><h1>魚樂無窮：科網股撈唔撈？ - 唐牛</h1><p>科網股是否見頂，再度成為市場熱話，遭沽空風暴正面吹襲嘅股份如瑞聲（2018）及科通芯城（400），圖表明顯走樣，尤以後者為甚。部份則因股東減持令走勢逆轉，當中包括通達（698）、昂納科技（877）、ASM太平洋（522）。說穿了，最強一定係騰訊（700），然後搭多隻舜宇光學（2382），科網股係咪見頂一定係問呢兩隻。<br>估值貴定平我唔識睇，但兩隻股份行咗幾年大浪，升幅數以百倍計，如今由高位回調唔夠一成，現時搬出見頂論絕對講唔通。「但呢排在香港呼風喚雨嘅北水，沽騰訊沽得好勁喎，驚唔驚先？」<br>今次佢哋啱唔啱，要事後孔明先知，但根據過往經驗，強勢股絕對經得起北水考驗。滙控（005）就係一個好例子，年初因暫停回購，北水轉買為沽，股價一度跌至近60元大關，但最新季度業績交足功課，反過來挑戰70元水平。<br>所以因為騰訊被北水狂沽而睇淡，未免太過武斷。至於係咪撈得過，就好視乎你信唔信科網股的故事，你信嘅，幾十倍PE可以係好平，唔信嘅，盈利增長五成或者更多都係泡沫。<br><br>唐牛<br> https://www.facebook.com/tongcow88 <br>本欄逢周二、四刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>