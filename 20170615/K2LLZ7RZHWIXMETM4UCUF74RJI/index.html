<html><header><meta charset="utf-8"><title>冇劇拍要拍三級片搵食詹秉熙人生低谷　女兒腦積血</title></header><body><h1>冇劇拍要拍三級片搵食<br>詹秉熙人生低谷　女兒腦積血</h1><p>【《蘋果》專訪】現年56歲的詹秉熙曾經風光，一出道就任男主角和當時得令的張曼玉合演情侶。升得高跌得快，一劇之後有傳得罪高層，被雪後無以為繼。試過因為沒錢，要接拍三級片。結婚養兒育女，打算平淡的開心過活，命運這位對手沒有放過他，在大女茜茵六個月大時，因為腦積血要十萬元做手術，沒工開、沒收入的詹秉熙話「嗰時直情想死」。大步檻過囡囡已經20歲，任職空中小姐可以報親恩。</p><p>詹秉熙24歲一出無綫訓練班，跟張曼玉拍了電視劇《畫出彩虹》，擔正做男一，卻未能如劇名般星光璀璨。90年代已經娶妻生女，大女茜茵現時20歲，目前任職空姐，細女紫茵15歲，仍在求學階段，一家四口跟四狗住在上水一間村屋。</p><p>認大脾氣</p><p>早前詹秉熙接受訪問，坦言個人成敗得失，取決於天，他說：「我講嘢好直，當時我做男主角，有人說三道四，又有啲人搵個腦嚟聽嘢，好在我唔理人點講，或者講嘢直，有嗰句講嗰句，自己得罪咗人都唔知。」性格決定命運，有碗話碗的性格，至今不變：「我算大脾氣，人哋唔啱，撞正我心情唔好就會爆，嗰時喺訓練班學咗三個月出嚟就話做主角，根本乜都唔識做番自己。我成日覺得做人嘅嘢，就算你點做都實有人話你唔啱，做番自己咪算囉。」<br>目前詹秉熙返內地登台之餘，亦開製作公司，為藝人接內地登台工作，一切都叫穩定。但回想90年代因為窮要接拍三級片，包括《現代情慾篇之換妻檔案》、《慾焰狂情》和《蝦碌情聖》。結婚生女後大女又遭逢生死關口，當時囡囡只有六個月大，有一晚見到囡囡不停抽筋，已經心知不妙，他說：「唔知係咪工人姐姐睇唔實跌親佢，總之嗰晚阿女係咁抽筋，我同老婆即刻抱佢去浸會醫院，第一次做老竇乜都唔識，開頭以為好少事，點知一照X光，發現有成支益力多咁大範圍嘅瘀血，壓住佢個腦，醫生話要即刻開腦放瘀血，唔救就冇，嗰時搵咗個東京大學嘅開腦教授嚟做手術，你都唔理得平定貴，都要做，最終我記得埋單係十幾萬。」</p><p>女兒生性</p><p>屋漏兼逢夜雨，當時臨近農曆年，自己又沒工開沒收入，年關難過。當初選擇私家醫院，是沒有想到會那麼大件事，詹秉熙說：「去到醫院諗住睇症，點知要即刻做手術，仲點搬佢去其他醫院，唔通你仲排隊睇醫生等做手術，嗰時直情想死，係我想死呀！」大女最終手術成功，茜茵畢業後，現任職航空公司做地勤，詹秉熙笑言：「有時我會諗，佢當時唔知輸咗乜人嘅血，搞到個人癲癲得得。」他慶幸兩位女兒都沒有反叛期，大女外出都會跟父母交帶一聲，細女因為不捨得屋企四隻毛孩，所以一般都會宅在家。<br>採訪：王梓嫚<br>攝影：沈健程</p></body></html>