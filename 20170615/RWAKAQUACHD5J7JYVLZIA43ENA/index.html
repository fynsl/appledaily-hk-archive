<html><header><meta charset="utf-8"><title>【馮仁昭四圍超】老公想美國共同生活周迅屢爆婚變</title></header><body><h1>【馮仁昭四圍超】老公想美國共同生活<br>周迅屢爆婚變</h1><p>今年42歲嘅周迅同大佢5歲嘅美籍華裔老公高聖遠結婚唔夠三年，成日俾人傳佢哋離婚。早排已有報道傳過高聖遠喺夜店偷食，噚日又有台灣報道話周迅離婚，指高聖遠最近喺台灣拍戲，封口唔講周迅，直指佢哋已經分家，男方又搵咗新經理人，已經唔使周迅工作室幫佢，報道又指周迅身邊有位一線女星，爆料話周迅確定已離婚。</p><p>挽救雙方感情</p><p>馮仁昭其實喺上年已聽過周迅兩公婆感情出現咗問題，因為兩地文化唔同，高聖遠習慣咗美國生活模式，婚後為咗老婆嘗試返華發展，但其實佢係想返美國生活同工作，但係要周迅跟佢過美國，放棄呢度嘅一切真係好難，所以長期分隔兩地，係好容易出事。<br>不過聽講周迅唔想離婚，好想挽救雙方嘅感情，所以始終唔肯簽紙，但雙方𠵱家係分居階段，離婚只係時間問題。不過問過周迅經理人陳輝虹，到底周迅係咪離婚？佢就回應話：「不實，沒離！」<br>撰文：馮仁昭</p></body></html>