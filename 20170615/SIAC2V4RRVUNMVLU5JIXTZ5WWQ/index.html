<html><header><meta charset="utf-8"><title>【係愛呀】家居自來雀築巢　戶主唔開冷氣免打擾生蛋</title></header><body><h1>【係愛呀】家居自來雀築巢　戶主唔開冷氣免打擾生蛋</h1><p>斬樹變滅雀，康文署簡直係生態殺手。大埔鷺鳥林幾日前巢落一地，屍橫遍野，孤雛哀鳴。官方無情，平民有愛，很多民居提供bird-friendly環境讓雀鳥築巢，戶主保持距離，確保雀鳥生得安心，孵得放心。尊重生命，本該如此。</p><p>炎夏沒冷氣，真係會出汗出到脫水。因為有「客」暫住，林太已有十幾日沒開客廳冷氣。未夠兩歲的BB女玥玥每日熱到成身汗，陰公豬。「我哋怕影響雀仔孵蛋過程，所以唔開冷氣。開咗冷氣，外面始終會熱啲，又會有聲，驚對佢哋有影響。」頭頂有白羽毛的白頭翁（又稱白頭鵯）會於四至八月繁殖，牠們被林太冷氣機下那株碌柚葉吸引，上月尾在這裏築巢生蛋。為令雀BB順利出生，林太一家都有應變措施──只吹風扇+狂洗面+沖幾次涼！「仲會出走廊行，因為走廊通風，加上小朋友始終比較嘈，多啲出去，就唔怕騷擾到雀鳥。」非常貼心。<br><br>自來雀訓練他們這一家的抗熱能力，相信唔係人人頂得順。「呢個係大自然生態，既然佢選擇喺呢度生蛋，就由佢囉，都無影響我哋啲乜。又可順道教小朋友愛護小動物。」記者當日看到雀爸雀媽來來回回叼來昆蟲給雛鳥吃，覺得情境好有趣。林太謂雀仔五月尾開始來探路，再逐點用樹枝、樹皮及廁紙築巢，見證雀仔成家立室過程。林太說：「兩日前，第一隻蛋孵化咗，從未見過咁赤裸裸、無毛嘅雀BB，過程好感動。」對照康文署的無良，尋常百姓家顯得甚有人性。「要將心比己 ，如果你屋企俾人破壞，仲傷害埋小朋友，你都會好痛心。康文署嘅行為，相信除咗我哋，好多人都反感。」<br><br>家居同樣吸引白頭翁來築巢的，還有中大新聞與傳播學院退休教授馬傑偉。他對雀鳥很呵護，多次提醒我們拍攝要小心。他笑稱：「其實我都有慾望要影佢，呃幾個like，但我會盡量控制自己。如果驚動到佢，搞到佢整穿啲蛋，甚至踢走孵咗出來嘅雀仔，我會好唔舒服，好唔開心。」原來去年已有白頭翁作客馬家，馬傑偉日思夜想老朋友何時再臨。「佢哋離開後，我一直期待佢哋返來，差唔多六月嗰陣好忐忑，覺得無乜可能。」白頭翁最終在他家露台一盆高掛的植物上再築巢，令他喜上眉梢。「呢種雀仔會喺呢段時間落戶香港唔同嘅友善家居。雀鳥有記憶，我寧願相信呢一巢係舊年嗰對夫婦嘅。一廂情願囉，唔係都當係。」對於與「老友」重聚，馬傑偉笑到四萬咁口。<br><br>「我覺得城市人太驚，人哋送份禮物畀你，你驚到要戴手套怕佢污糟。有啲樹好近民居，成棵都係雀巢，好嘈，成地雀屎，我好體諒。但如果我呢度有幾堆雀屎，權衡輕重之後，我寧願尊重生命。」僵化冷血的官僚，幾時先至明白？</p><p>記者：葉青霞<br>攝影：許先煜<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily  </p></body></html>