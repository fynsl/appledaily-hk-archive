<html><header><meta charset="utf-8"><title>【add時尚】阿徐張王幼倫音樂盟</title></header><body><h1>【add時尚】阿徐張王幼倫音樂盟</h1><p>音樂是全球共通語言，令人歡樂也予人慰藉。<br>徐濠縈今年加入嘉頓新抱張王幼倫的慈善活動做搞手，推動音樂培育下一代。她坦言女兒陳康堤由K3開始學鋼琴，自己陪學也曾悶到瞓着，全靠堅持女兒考到鋼琴八級成績。<br><br>採訪：林妙萍　　<br>攝影：周樂恒<br>場地提供：Lai Sun Dining<br><br>嘉頓新抱、珠寶設計師張王幼倫創立「領賢慈善基金」，一年一度的慈善晚會，去年以莫奈名畫為主題，今年則提倡音樂的力量。取名「World In Tune韻樂盛世」晚會下周在洲際酒店舉行，知名女高音、四屆格林美獎得主Renee Fleming和陳奕迅（Eason）都會出席。</p><p>叩門叫買枱</p><p>徐濠縈首次加入做晚會籌委，日前和張王幼倫一齊宣傳，「我以前以夫人身份出席，因為Eason係大使，而今次第一次做籌委，幫手叩吓門叫人買枱、宣傳，樣樣學吓做啲。」張王幼倫則謂：「我哋理念一樣，都係希望回饋社會，培養下一代。音樂嘅力量好強，全世界有咁多語言、咁多文化，但喺音樂大前提下，就可以和諧團結起來。」</p><p>阿徐坦言和音樂無緣，但身邊人都很愛音樂。女兒陳康堤（包包）由幼稚園三年級開始學鋼琴，亦曾為陳奕迅的國語歌伴奏，「佢頭兩三年都幾辛苦，幾悶，我都曾經想放棄，我又唔識音樂，冇受過正統訓練，帶個女去上堂，佢彈，我自己都瞓着咗，何況一個小朋友？後來慢慢同佢傾偈，鼓勵佢如果想將來可以作曲，或者好似爹哋咁，唔使睇譜都彈到少少，就要更投入。我哋冇逼佢，亦唔使督住佢，捱到𠵱家八級，都冇放棄，因為佢真係鍾意。」包包亦參加過音樂大師班，「幾年前，佢仲係小學生時去觀摩，睇吓啲大哥哥、大姐姐喺大師指導下，點樣彈一首好長嘅曲目。」<br>張王幼倫讚揚阿徐是勤力家長，「小朋友學音樂，唔一定要係一個事業，亦陶冶性情，帶畀佢哋歡樂，更加可以鍛煉毅力同耐性，𠵱家新世代，attention speed好短，好難叫佢哋坐定定。」</p><p>米芝蓮晚宴</p><p>音樂以外，晚會亦請了四位港澳米芝蓮三星主廚，廚魔主廚梁經倫、8 1/2 Otto e Mezzo Bombana主廚Umberto Bombana、龍景軒主廚陳恩德及澳門天巢法國餐廳主廚Julien Tongourian，炮製12粒星的星級晚宴。</p><p>【Eason郎朗合作】</p><p>音樂為主題，今次將推出一張慈善CD籌款，多位世界級音樂人破天荒合作。大會揀了葛蘭於1957年、60年前唱的經典歌曲《我要你的愛》，由曾以《如果．愛》獲頒金像獎最佳原創電影音樂的高世章改編、鋼琴家郎朗彈奏，再由女高音Renee Fleming和陳奕迅分別主唱英語、國語及廣東話版本，為慈善獻聲，灌錄CD籌款。<br>不過，因郎朗受傷CD未能趕及今個月推出，張王幼倫說：「三個巨星嘅合作，高世章好有天份，一開始音樂就非常有氣勢，可惜人算不如天算，郎朗整傷隻手，未錄到，要延遲發行。」</p><p>更多精采時尚內容，盡在 http://add.appledaily.com 。</p></body></html>