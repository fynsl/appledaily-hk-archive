<html><header><meta charset="utf-8"><title>異動空間：要有捱千點準備 - 魏力</title></header><body><h1>異動空間：要有捱千點準備 - 魏力</h1><p>阿爺收水動真格，M2增速史上最低；美國加息、縮表又殺埋身，兩邊一齊勒緊褲頭，港股短線回調壓力相當大，用黃金比率去計，恒指去年底21488起步，升到上周五高位26090，累升4602點，最低消費回吐0.286，也要見25004；比較大可能是調整0.382，當有200點誤差，也至少要有跌到24500的心理準備。<br>「仲要捱多成千點，咪好傷？」咁要睇閣下手上揸乜貨。之前一路掃大股、挾指數，唔少二三線反而被陰乾，望望近兩日挾淡倉的中芯（981）就知。年初以來，恒指升17%，但佢就勁瀉37%，業績麻麻當然有影響，但如資金沽大股take profit，大戶有條件將部份利潤換去超落後股去博，令佢成為逆市奇葩。相反，如成手貨係近排喪升的內房、汽車股，就要非常小心，半年結在即，基金先走為敬機會大。<br>市跌無股炒，隨手翻開兩份東方海外（316）的報告，竟發現一個有趣的觀點。一份話「董氏家族可能出售股份」；另一份就引述投資者問到，東方海外會否賣？該行就認為「只會在遠高於目前估值的情況下出售」，曲線認為集團估值平。再睇埋股價走勢，莫非真有後着？<br><br>魏力<br> http://www.facebook.com/2012jason <br>本欄逢周一、五刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>