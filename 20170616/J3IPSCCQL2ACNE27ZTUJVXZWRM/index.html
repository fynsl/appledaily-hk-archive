<html><header><meta charset="utf-8"><title>河智苑來港食辣Sammi阿太冇線　「唔着衫都得」</title></header><body><h1>河智苑來港食辣<br>Sammi阿太冇線　「唔着衫都得」</h1><p>鄭秀文（Sammi）、韓國女星河智苑、馬詩慧與大女王曼喜昨日在中環ifc出席時裝活動，Sammi以四眼文青造型示人，問到她8月就45歲生日，會否拍寫真留念？她表示：「冇咁打算，有啲人好狀態要留倩影係好好，好似我家姐都有呢味嘢，佢本身工作好正經，搵專業攝影師影，係有着衫，自己對藝術好寬闊，唔可以畀條線限住，有啲演戲需要，着得好薄，唔着衫都可以接受。」<br>Sammi笑言畢生影了不少相，不用影相留倩影，問到她做許太後，是否要問准老公？她笑言：「做咗太太，更加有勇氣衝破藩籬，藝術唔係線，回望自己二十幾歲都好大膽，我已好少布，演唱會得條羽毛。」問到她如何與安仔慶祝生日？Sammi透露今年會與粉絲搞千人生日會：「要去拍戲好耐，要生日會前趕返嚟香港，因為同粉絲搞生日最重要。」</p><p>「想同粉絲過生日」</p><p>另外，河智苑昨日再度來港，她表示：「去香港好多次，知道美食好出名，如點心、港式辣美食。」問到她拍拖問題時，繙譯就譯成問她的近況，河智苑透露休養身體，準備第二部作品。提到她會與姜敏赫拍劇集《醫療船》，她表示詳細資料待韓國活動時公佈，亦笑笑口指未有確定合作對象。問到她會否想與Sammi合作？她表示有機會都可以，還透露欣賞不少香港男星。最後問到她月底如何慶祝39歲生日？她說：「有機會想同粉絲過，如果不可以，同朋友都好開心。」<br>採訪：羅慧敏<br>攝影：沈健程</p></body></html>