<html><header><meta charset="utf-8"><title>囡囡容貌曝光驚影響成長　陳冠希母負責照顧Alaia</title></header><body><h1>囡囡容貌曝光驚影響成長　陳冠希母負責照顧Alaia</h1><p>陳冠希一向想家事低調，同秦舒培拍拖唔夠一年，即升呢做爸爸，生咗囡囡Alaia，成件事都好保密，就算之前有網民稱見秦舒培肚凸凸喺日本睇嬰兒用品，陳冠希亦死口唔認，點知百密一疏，日前有位外籍stylist將陳冠希嘅全家福擺咗上IG。<br><br>昨日有報道指陳冠希唔想囡囡Alaia曝光，係唔想囡囡受外界批評，只想佢健康成長。另外由於陳冠希要四圍飛打理生意，又要返內地登台，而秦舒培亦準備復出，繼續做名模，3個月大嘅囡囡估計會交俾長居德國嘅陳母照顧，未知會喺德國定美國住，不過就肯定好少返香港，據報道指，陳冠希想保護好秦舒培同囡囡，點知被隊友「出賣」，陳冠希都覺得好嬲。</p></body></html>