<html><header><meta charset="utf-8"><title>涉吸大麻遭義警除名　T.O.P兵役問題點解決</title></header><body><h1>涉吸大麻遭義警除名　T.O.P兵役問題點解決</h1><p>韓國天團BIGBANG成員T.O.P於今年2月以義警身份入伍，不過於日前被爆去年10月喺住所吸食大麻，遭檢方不拘留起訴，案件於本月29號進行一審。T.O.P遭起訴後，由原先服役嘅首爾地方員警廳被調職到第4機動隊，但T.O.P於上周二(6號)爆出疑壓力太大服藥自殺，昏迷送院治理。<br><br>據南韓戰警、巡警管理規則，「遭不拘留起訴者，自起訴書送達法院當日起，其職位必須解除」，而警方於上周四(8號)向法院遞交起訴書，T.O.P方面亦已經確認收到被起訴通知，所以第4機動隊於翌日正式向T.O.P發出「免除義警職務」嘅公文，即T.O.P目前已經唔係義警身份，所以外界亦相當好奇T.O.P未完成嘅兵役會點解決。<br><br>日前播出嘅綜藝節目《演藝深夜》就事件訪問咗順天鄉大學警察行政系教授，教授表示：「如果T.O.P被判1年6個月以上嘅監禁或徒刑，將會編入戰時勞動役(即兵役5級)；如果係未滿1年6個月嘅刑罰，將視乎審查委員會嘅決定，有可能恢復義警身份，亦有可能以其他身份繼續服役。不過以我個人嚟睇，T.O.P返警隊嘅可能性非常低。」教授又指T.O.P重新服兵役嘅話，毋須再接受新兵訓練。</p></body></html>