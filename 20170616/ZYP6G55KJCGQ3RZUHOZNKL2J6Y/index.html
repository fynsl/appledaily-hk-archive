<html><header><meta charset="utf-8"><title>一萬蚊租樓要求「入屋十件事」！樓主離地定樓市離地？</title></header><body><h1>一萬蚊租樓要求「入屋十件事」！<br>樓主離地定樓市離地？</h1><p>安居樂業邊個唔想，不過樓價逼人，租屋幫人供樓都係等閒事。不過，可唔可以合理價錢，有間企理小小嘅樓呢？最近就有網民啖facebook出po幫朋友搵租（佢朋友係咪佢就唔知喇），列出十大要求，要市區樓又租金最多萬一，又趕住兩日要搬到，感覺諸多要求，但睇真啲其實都幾令人唏噓。<br><br>首先睇吓搵樓嘅係咩人先：一對父女，兩個收入穩定，不過就講明「不要要行一層先搭lip（𨋢）的」，因為阿爸要靠拐杖行動。睇吓，阿爸即使行動不便，仍然努力做嘢，收入穩定，呢啲咪係香港人打不死嗰種精神囉。而佢哋想搵個10,000蚊樓下嘅標準兩房單位。雖然唔知佢哋收入幾多，當佢兩個份人工大概係香港入息中位數，即係15,000蚊左右，兩個人加埋就30,000蚊，其實都佔咗佢哋3分1收入喇。<br><br>再睇多啲要求先，譬如要有廚房、廁所，嘩，呢啲係咩要求嚟？聽完好似去咗非洲咁，連乾淨食水呀、食物呀都係「非份之想」，要特別講到明架！佢哋仲要求廚廁唔可以太污糟，咁有女仔住，呢啲要求算正常；不過如果你話用10,000蚊租間樓，係冇資格有個乾淨嘅廁所，喺生活重擔中有個小小嘅空間refresh吓，咁都無咩好講，人人價值觀唔同嘅。<br><br>然後地點呢？佢列出嘅地點主要係旺角附近嘅地鐵沿線，同紅磡大角咀，亦話其他九龍市區都會考慮。呢個要求配搭廚廁唔好太污糟，就真係絕配，睇返幾個流行嘅樓盤網，10,000蚊樓下，一般都係交通方便就好舊咁，企企理理嘅就可能係村屋，市區嘅企理樓，好多都超晒價，雖然唔可以話冇，土瓜灣大角嘴都有機會搵到，但得幾個少到要搶，個網民都話曾經搵到，不過「上緊堂missed call就俾另一個買家簽左」。</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk </p></body></html>