<html><header><meta charset="utf-8"><title>全智賢喬妹Out？韓劇女主角越來越後生</title></header><body><h1>全智賢喬妹Out？韓劇女主角越來越後生</h1><p>劇迷追睇韓劇除咗個故仔吸引外，多數都會因應邊位做男女主角而睇劇，有時嫌男主角唔夠靚仔，女主角唔夠靚，可能就會放棄追劇。<br><br>而近日韓國三大電視台播出嘅劇集中，就有趨勢顯示女主角嘅年齡越來越來年齡。之前韓劇搵大牌女主角孭飛，好似住全智賢、宋慧喬、崔智友、金惠秀、李英愛、高賢貞等，佢哋全部都年過30，有啲甚至年過40，佢哋因為喺亞洲各地都具有知名度，賣埠價亦相對可以加碼，不過隨住內地「禁韓令」、「限韓令」之後，唔少電視台就寧願將啲資源放喺製作方面，所以會選擇年紀較輕但又有優秀演技嘅女主角。<br><br>當中根據韓國《文化日報》日前發佈嘅統計資料，現在喺韓國電視台播出嘅六部劇迷你劇中，月火劇MBC嘅《君主-假面的主人》女主角金所炫年齡只得18歲，係六部劇中年紀最少嘅一位，而KBS嘅《七日的王妃》女主角朴敏英年齡為31歲，SBS嘅《奇怪的搭檔》女主角南志鉉只得21歲。<br><br>至於水木劇方面，就以MBC嘅《守望者》女主角李詩英年紀為35歲，係六部劇中年紀最大嘅一位，KBS嘅《三流之路》中嘅金智媛亦只得24歲，SBS《我的野蠻女友》中嘅吳漣序下周先踏入30歲。當中呢六位女主角嘅平均年齡只得26.3歲。</p></body></html>