<html><header><meta charset="utf-8"><title>唔怕大肚女友呷醋？騎師李寶利又呵又氹另一目標！</title></header><body><h1>唔怕大肚女友呷醋？<br>騎師李寶利又呵又氹另一目標！</h1><p>近期旺爆已連贏4次賽事的意大利籍騎師李寶利，於這天（16日）沙田馬場晨課，又有搏殺動靜出現。<br><br>話說李寶利今朝親試周日（19日）第七場三班1650米泥地的「旅遊首席」，人馬在泥地大跑道跳兩段800米，走來輕身有勁。<br>廐主葉楚航在烽火台內吼實該駒走勢，而操完返機坪落馬後，李寶利親自替馬兒解開脷帶，之後馬房人員捉住李寶利傾一大輪，又拍晒李寶利膊頭，似叫他要俾心機騎此馬。<br>之後馬房人員離開，李寶利仍未走繼續睇馬，並上前連番撫摸馬頭，洋溢寵愛之情，口中亦念念有詞，對馬兒作出鼓勵。<br>「旅遊首席」泥地一哩演出特別出色，至今所獲兩場頭馬俱在此程取得，上仗表現較差，純因排檔欠佳，小將巫顯東發揮亦未盡理想。<br>今次換上李寶利，當然不同級數，加上抽到5檔遠勝上仗，難怪李寶利今朝咁有心機操「旅遊首席」，對牠又呵又氹了，唔知其大肚未婚妻Kimberley會否呷醋呢？</p></body></html>