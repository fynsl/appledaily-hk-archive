<html><header><meta charset="utf-8"><title>舉家旅行彌補單親缺憾吳啟華愧對女兒：冇同佢講父母離婚</title></header><body><h1>舉家旅行彌補單親缺憾<br>吳啟華愧對女兒：冇同佢講父母離婚</h1><p>【父親節嚟喇】<br>現年53歲的吳啟華，與年輕21歲的內地太太石洋子在3前年離婚，二人的8歲囡囡吳熙兒現交由長春居住的外婆照顧。明日父親節，吳啟華為自己太少時間陪囡囡而覺得慚愧，他說：「作為一個爹哋，我覺得自己絕對唔及格！」並透露至今未有向女兒講解自己與石洋子離婚一事。</p><p>經歷過兩段失敗婚姻，令吳啟華對獨生女更加憐惜，有空就與前妻陪囡囡去旅行，又不時在社交網分享父女扮鬼臉相，甚至不時被影到兩父女sweet爆行街，令女兒感受到家庭溫暖。<br></p><p>「一年見幾次」
</p><p>儘管處處為女兒着想，吳啟華接受本報電話訪問時卻自責說：「我根本唔係帶子洪郎，一年見得個女幾次，都係外母湊，作為一個爹哋，我覺得自己絕對唔及格！因為自己花喺囡囡身上時間太少，日日都要做嘢，唔得閒陪佢，多數都係佢放假同佢去旅行，或者佢嚟香港嗰幾次。」<br></p><p>8歲的吳熙兒越大越清秀，似足爸爸，問囡囡是否喜歡黐實爸爸時，吳啟華笑謂：「佢細個嘅時候就黐我，𠵱家我見佢咁少，佢點黐我呢？由細到大都係外婆湊佢，佢就比較黐佢外婆，爹哋媽咪都唔喺佢身邊，外婆梗係特別錫佢。有時外婆搞佢唔掂，就要我做嚴厲嗰個，佢會比較怕我啲，我惡起上嚟好得人驚，哈哈！但當然唔會打佢，只會鬧佢。」<br>稚子無辜，問到當初如何跟囡囡解釋父母要分開時，吳啟華坦言：「離婚嗰啲問題，我冇直接同佢講過，可能佢都唔知，亦唔明，因為放假我哋會一家人去旅行，我會帶埋外婆一齊去，每次幾乎都係四個人，除非洋子唔得閒，或者我要拍戲，就會三個人去，喺嗰個情況之下，佢唔係好明白分開係乜。」<br>吳啟華希望盡力為囡囡維持完整家庭，他說：「雖然我哋住嘅城市唔同，但佢未必完全明白我哋離婚嘅嘢，我亦都唔想太過講得咁白畀佢聽，等佢慢慢大啲再了解，或者等佢問我先同佢解釋，反正我哋四個去旅行玩得好開心，畀佢保持一個好似完整家庭感覺，佢由細到大都未試過有爹哋媽咪一齊喺身邊住，由出世到𠵱家，都係得外婆主要湊佢。」<br></p><p>只盼囡囡開心</p><p>問對囡囡有甚麼期望？吳啟華說：「其實主要係希望佢開心，譬如讀書寧願畀多啲錢，畀佢行國際學校呢條路，睇住朋友嘅細路讀傳統學校功課太多，小朋友太忙都唔係咁開心，囡囡𠵱家都係忙，但佢會開心啲，因為有好多課外活動，好似學琴，運動又多，功課冇咁多，生活開心啲，我冇乜期望，只係希望佢開開心心成長。」<br>採訪：皓騫</p></body></html>