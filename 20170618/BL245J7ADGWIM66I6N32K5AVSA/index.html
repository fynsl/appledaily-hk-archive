<html><header><meta charset="utf-8"><title>眾星盡訴父親情雷宇揚推Job陪仔玩「我好珍惜呢幾年」</title></header><body><h1>眾星盡訴父親情<br>雷宇揚推Job陪仔玩「我好珍惜呢幾年」</h1><p>【父親節嚟喇】今日父親節，一眾爸爸紛紛出動與子女們慶祝。長居廣州的雷宇揚日前與3歲囝囝及太太到兒童樂園耍樂，原來早兩年他因工作少陪囝囝，於是去年減少工作享受親子樂，他說：「想彌補番，我每日張開眼就諗起佢。」而Dear Jane主音黃天翱和太太楊洛婷、胡子彤和爸爸，以及林俊賢和女兒林鈺洧，亦各自慶祝父親節。<br>現年52歲的「鬼王」雷宇揚，2012年與內地女主播馬荔結婚後長居廣州，3年前他榮升爹哋。日前雷宇揚一家三口在廣州接受本報專訪，提早慶祝父親節。<br>原來囝囝雷庭出世首兩年，雷宇揚因要兼顧工作四圍飛，未有時間陪伴，照顧囝囝的責任交由停薪留職的太太負責，今年是首次一家齊齊整整過父親節，雷宇揚說：「出世之後兩年我陪得佢少，想彌補番，我每日張開眼就諗起佢。」雷宇揚自言沒有節日觀念，總之囝囝開心他便開心，覺得日日都是父親節。</p><p>減少應酬戒酒</p><p>過去一年，雷宇揚已減少公幹，他說：「近一年我比較飛少啲，多啲時間留喺佢哋身邊，小朋友生活好簡單，早上6點幾起身，晏晝3點幾放學返屋企，去公園踩單車、去波波池玩吓，一般小朋友同父親做嘅嘢我都做晒，食完飯之後就瞓，我哋嘅親子活動一般平民百姓都會做，一齊瞓、送佢返學，發神經同佢一齊瀡滑梯，已經係好開心，仲有陪佢睇電視，佢逼我睇卡通片。」<br>自有小朋友後，雷宇揚已絕少應酬，往往工作完畢便飛撲返歸。他說：「佢𠵱家3歲半，去到8、9歲就唔跟我哋，我好珍惜呢幾年，所以𠵱家多啲返屋企，少啲應酬，有啲工作太遠太辛苦，或者去好多日就唔接。𠵱家好少見朋友，唔會好似以前單身咁，冇嘢做出去飲酒，𠵱家出去飲酒係零。」</p><p>香港教育變態</p><p>當了父親3年多，雷宇揚指兒子對他影響不少：「以前覺得自己最重要，𠵱家係個仔，以前喺國內坐車唔扣安全帶，𠵱家會扣，我有乜事佢點算？」<br>虎媽虎爸現今社會十分普遍，但雷宇揚堅拒做虎爸，他說：「我覺得最緊要佢開心，如果佢唔開心，強迫佢做一樣嘢都冇意思。」囝囝現於廣州一所國際學校就讀，雷宇揚認為小朋友讀書無需太緊張，只要成績不太差便可以，他說：「我揀啲冇乜功課嘅學校，香港啲教育真係變態，我朋友個女朝早6點幾返學，夜晚返到屋企做埋功課12點半，人生係咁點得？細路仔應該係玩，識字就得，呢方面我唔會畀壓力。」<br>問會否生多個時？雷宇揚說：「我抱開放態度，我老婆就話夠，照顧一個都好花時間，如果兩個好辛苦，同佢去一日迪士尼，我散足三日，同佢玩一陣波波池，我底褲都濕埋，我太太重新投入工作都好忙，佢好鍾意份工，又唔想放棄。」<br>採訪、攝影：曾小嘉</p></body></html>