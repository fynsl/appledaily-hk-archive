<html><header><meta charset="utf-8"><title>為李嘉欣預祝47歲生日黎姿：大美人永遠美麗</title></header><body><h1>為李嘉欣預祝47歲生日<br>黎姿：大美人永遠美麗</h1><p>6月20日係大美人李嘉欣嘅47歲生日，不過佢喺踏入生日月無耐，已經喺微博留言叫大家唔好送禮物，佢留言：「每年收到的禮物和祝福都讓我很感動，踏入了生日的月份，『禮物』意義是分享喜悅和愛，如果你正打算送我禮物的話，請考慮支持『Ukulele暑假班眾贈行動』，給自閉症兒童一個難忘的夏天！」<br><br>生日都不忘做善事，真係好愛心，查實有時唔一定收禮物先開心，同埋一班朋友見吓面，食個飯已經好開心，嘉欣嘅好友黎姿，前日喺微博貼咗啲食飯相，同場仲有嘉欣嘅家姐李嘉明與及設計師好友張潔雯。睇見佢哋個個樣都冇乜點變，都係凍齡美魔女，令人好葡萄。之後黎姿都留言：「Happy birthday to 大美人祝永遠美麗、健康、喜樂常在！」嘉欣亦轉發微博：「謝謝你們美美的祝福！」</p></body></html>