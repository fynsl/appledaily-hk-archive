<html><header><meta charset="utf-8"><title>【偉大音樂爸】自費30萬義教學生手鈴　天水圍15年來夢在燒</title></header><body><h1>【偉大音樂爸】自費30萬義教學生手鈴　天水圍15年來夢在燒</h1><p>不少人聽到「手鈴」，都覺得很陌生，這隊手鈴樂隊Ringtouch總計有15個成員，每個人負責不同的音域，透過五個八度的音階就可以打出一首首樂曲。15位90後由小學走到大學畢業，一個眼神、一個手勢，大家已經很有默契地拿起手鈴合奏，至今Ringtouch已成立15年。他們走在一起的故事，就要由他們暱稱「爸爸」的指揮老師羅建洋（Kenyon）說起。</p><p>教15學生 斥資30萬買手鈴</p><p>「當你每個月都問家人攞學費學音樂，自然就會感受到家庭經濟壓力多大。」Kenyon小時候已經熱愛音樂，學過結他、鋼琴、手鈴，升上中學因家境問題而被迫放棄。輾轉升上音樂教育系，他決意重拾興趣，「凌晨12點鐘我都會落音樂室繼續練習，練到凌晨3、4點，想把握大學幾年去彌補我七年來失去的音樂。」到宣道會葉紹蔭紀念小學教音樂，他便向學校提議義務教小學生手鈴，「一嚟手鈴比較少見，會吸引小朋友學，二嚟手鈴要去到北角、觀塘才可以學到，學費又唔平，好想打破一種觀念，令小朋友唔需要錢都學到音樂。」加上天水圍區文娛文化活動比市區少，Kenyon邀請15位小學生入隊，成立Ringtouch樂隊。因為學校資源不多，他就自資買手鈴，總計超過30萬。又帶他們去全港九或出國表演擴闊眼界，記者忍不住問，何必那麼儍為一班未必成才的小孩付出？他笑說，「唔儍！一班小朋友有佢哋嘅夢想，但唯獨冇資源 ，點解唔運用自己的能力去幫助佢哋？」在人人都辛苦儲錢買樓的年代，他卻只求三餐溫飽，為一班小孩默默付出。<br></p><p>家長阻撓　「爸爸」出手望諒解　</p><p>不用錢學音樂聽落好吸引，但對於一班小朋友的家長而言，玩音樂始終好像等於無出息。Kenyon回想起有些家長阻撓小朋友學手鈴，「講真又唔係練一兩個鐘，有時由七點練到十一點，難免有家長會施壓，覺得小朋友玩吓就算。」於是，他又寫家書，又打電話跟家長解釋，望家長體諒。最令他深刻是數年前他們開了第一場音樂會，邀請了成員家人觀賞，其中一個成員的姐姐走上前答謝他，「佢話終於明白點解細佬每個星期幾忙都返去練習，喺表演裏佢好確實感受到一班小朋友嘅夢想和目標。」Ringtouch成員透過手鈴，得到家人的肯定，Kenyon更感激每個人的堅持，「大家離開團隊其實很容易，但其實只要多一份堅持跨過難關，呢一步就會好唔同。」十五年來每逢星期五一起練習，上年他們還全體考獲演奏級，不過對他們而言更重要是培養出比家人更深的感情。</p><p>十五年老師變老竇</p><p>這位爸爸就邊講邊與「子女」對望而笑，「當佢哋知道我喺學校OT，會煲湯拎落嚟畀我飲。知我做得攰但又要搬運樂器，他們會鬧我要我企喺到唔准搬！更難得係，星期五大家happy Friday，他們都風雨不改返嚟練習。」他亦笑言不期然會關心「仔女」的感情和家庭狀況，十足一個真老竇咁款！不過，一班囝囝囡囡又點睇呢個老竇？大家立刻笑說他其實是一個嚴父。成員孔惠佳：「我哋以前打錯一粒音，佢都會鬧到我哋喊。」不過，嚴父背後都有溫柔一面，成員李沛晴則笑說：「最記得係考試費用好昂貴，我們只能考一次冇得衰，我哋仲會錄音返屋企聽，發夢都聽到首歌好大壓力。爸爸就鼓勵大家唔使驚，一定可以捱得過！」梁嘉怡則回想起以前的練習，「我哋係一班沒有音樂底子既小朋友，幾乎對音樂都一竅不通。以前唔識睇五線譜，爸爸就自製一份樂譜寫畀我哋睇。」一班成員都讚嘆，爸爸愛他們的程度，甚至家裏有事，他幫到的都一定會幫，「對我們而言是一個很值得我們尊重和敬愛的爸爸。」<br><br>最後15人齊齊擺甫士整心心送畀爸爸，預祝父親節快樂，Kenyon就笑到見牙唔見眼，「因為Ringtouch工作繁重了，生活上都有少少失衡，但朋友約我星期五食飯我都會推咗佢，因為要與他們練習，犧牲少少，換來嘅係15個生命。」Ringtouch，ring解作搖鈴，touch則解接觸，是爸爸寄語這班成長的仔女繼續追夢，透過手鈴，將音樂傳達給不同聽眾。看着這位父親和一班90後吵吵鬧鬧，雖然無血緣關係，但他為這班小孩無條件的付出，把學到的音樂好好傳承下去，又何嘗配不上「爸爸」這個名字？</p><p>facebook：@theringtouchhk<br><br>記者：鍾藹寧<br>攝影：蕭志南<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily <br></p></body></html>