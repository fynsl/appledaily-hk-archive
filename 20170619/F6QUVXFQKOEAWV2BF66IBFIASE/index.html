<html><header><meta charset="utf-8"><title>智取大市：最可靠的領袖股 - 晉佳</title></header><body><h1>智取大市：最可靠的領袖股 - 晉佳</h1><p>科技股當中，除咗騰訊（700）長揸長有之外，去到美股嘅FAANG，以至阿里巴巴，其實左揀右揀，好似齊上齊落，短線只在乎個別股份好壞消息而分辨出強弱，長線揀股，投資者各有心水。<br>FAANG當中，蘋果受到新iPhone連線速度差過對手嘅壞消息拖累，股價明顯跑輸同業，假如要博FAANG短線大波幅破頂爆上，咁就要捨棄蘋果。其餘股份當中，小弟認為Amazon同Facebook創辦人固然都極具吸引力，如果用預測2017年市盈率30.7倍去投注朱克伯格呢個人，又真係抵到爛。<br><br>朱伯一舉一動，都令小弟汗顏，睇住呢個人為咗征服網絡世界可以有幾盡。日日着灰色汗衫、娶華裔妻子、學普通話、幫個女起埋中文名叫陳明宇，當年首次令小弟驚訝嘅係，早喺2014年10月，朱伯喺清華大學以普通話演講，見證呢個人為盤生意乜都肯做肯學。早年李嘉誠買佢股票，確實相映成趣，因為朱克伯格正正係一個李嘉誠嘅化身。<br>朱伯識英文懂西方文化，同時嘗試了解華人文化、語言、思想，表面睇係想Facebook進入大陸，但睇嚟唔係咁簡單，作為一個網絡世界統治者，精通中西文化，或許係必要條件，因為中西文化正正佔據咗大半個地球嘅社交網絡世界。<br>要將自己嘅積蓄投注一個人，以前係李嘉誠，今時今日應該要揀朱伯了。</p><p>晉佳<br> http://www.fb.com/advanceguy1 <br>本欄逢周一、三、五刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>