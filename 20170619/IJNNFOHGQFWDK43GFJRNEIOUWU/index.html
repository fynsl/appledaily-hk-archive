<html><header><meta charset="utf-8"><title>娥事生非：運房局新揸fit人孭計時炸彈 - 花生友</title></header><body><h1>娥事生非：<br>運房局新揸fit人孭計時炸彈 - 花生友</h1><p>高鐵「一地兩檢」可謂國家畀特區政府嘅「硬任務」，料候任特首林鄭月娥7.1上場就要處理呢個燙手山芋。據知林鄭成功邀請律政司司長袁國強「再坐一會」，留任半年完成一地兩檢立法工作，有政界花生友估緊，專責一地兩檢嘅運輸及房屋局疑似局長陳帆，會唔會一上場就俾呢件事打冧，成為民望最低嘅局長？情況或一如吳克儉，一單國教風波令佢上任之初已經民望沉底咯。<br>花生友聽聞，一地兩檢方案已經準備好，決議案或會趕喺7月立法會本年度會期完結前提交，等10月立法會復會後再就立法建議作深入討論，目標係明年初通過。如果呢個如意算盤打得響，袁國強確係半年左右就可以功成身退。<br>查實袁國強一早打算7.1後重操故業，回歸Temple Chambers。𠵱家搵真銀嘅計劃被迫擱置，仲要負責呢壇吃力不討好嘅立法工作，有花生友話，呢個世界邊會有咁大隻蛤乸隨街跳？可能林鄭提供好大誘因呢，例如將一般問責官員嘅一年「冷河期」縮短？唔知負責審批高官離職後工作嘅「前任行政長官及政治委任官員離職後工作諮詢委員會」，係咪會「網開一面」？<br>由於涉及內地官員在港執法，花生友聽聞官場已經評估，林鄭𠵱家不俗嘅民望會因此下跌，袁國強亦凶多吉少，但佢搞完就走人，民望幾低都無大問題；反而疑似下任運房局局長陳帆呢，就等同綁咗個計時炸彈上身，未建立民望前已經炸到渣都冇，分分鐘民望又包尾，尤其無咗教育局局長吳克儉墊底。唔知盛傳留任而民望亦長期低迷嘅劉江華，會唔會喺呢方面幫到忙？<br><br>花生友<br><br>逢周一刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>