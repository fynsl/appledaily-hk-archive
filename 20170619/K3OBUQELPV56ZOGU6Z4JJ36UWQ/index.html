<html><header><meta charset="utf-8"><title>開完餅店開茶記　黃寶欣希望開多幾間啦</title></header><body><h1>開完餅店開茶記　黃寶欣希望開多幾間啦</h1><p>今年50歲嘅黃寶欣，喺80年代同鄭敬基合唱《酒杯敲鋼琴》而熱爆K場，不過喺97年退出娛樂圈做咗人妻後鮮有露面，直至14年現身老友鄭敬基嘅演唱會做嘉賓，冇耐仲同朋友合資搞生意，喺九龍城開咗間「酥妃皇后」，原來佢已經結束20年婚姻，回復單身嘅黃寶欣，一切重新開始！<br><br>前日《蘋果》路經九龍城，發現寶欣不停喺餅店同隔離一間茶餐廳穿梭，茶餐廳內雖然坐咗唔少人，但門外就貼住未營業嘅告示，佢喺餐廳裏面指手劃腳，又同啲店員同埋啲食客喺度密密傾，似乎係收集緊意見！記者趁寶欣返回餅店時上前問佢，係咪開咗茶餐廳，再做老闆？佢亦大方承認：「係呀！（獨資？）唔係，係集團一齊做嘅！（投資幾多錢呀？）唔講錢喇！」<br><br>問寶欣舖頭有乜招牌菜？佢都好保密咁話未講得，話只係招呼啲朋友俾下意見，星期一先至會正式開業。事後《蘋果》再打電話俾寶欣，佢就話呢排都好忙，因為舖頭好多嘢要準備。<br><br>講到呢間走懷舊風嘅茶餐廳，寶欣話：「我哋呢間『茶檔』其實喺大陸已經開咗，香港就係第一間，咁一定希望將來可以開多幾間啦！」問她擔不擔心會好辛苦？寶欣就話：「做嘢一定要親力親為，辛苦啲都要。」</p></body></html>