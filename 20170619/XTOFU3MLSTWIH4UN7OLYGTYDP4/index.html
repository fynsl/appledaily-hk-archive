<html><header><meta charset="utf-8"><title>【港人踢英甲】港版足球小將月薪八千　戴偉浚誓圓父子英超夢</title></header><body><h1>【港人踢英甲】<br>港版足球小將月薪八千　戴偉浚誓圓父子英超夢</h1><p>港人開口埋口講夢想，但有幾多付諸實行？面前穿上英甲球隊貝利68號球衣的戴偉浚，11歲便離開香港，隨父親到英國訓練足球，由逐間球會敲門，至接受地獄特訓，到克服種族歧視，他都一一撐過。今日，浚仔已是英甲球隊貝利的一隊成員，也是唯一一位香港人，目前有機會在英格蘭三大級別聯賽之中上陣。原來，浚仔艱辛背後，只因想為父親圓英超夢。</p><p>「我四歲開始踢波，嗰時喺場邊執草，睇老竇踢波。」現年僅17歲的浚仔天生擁有優良運動細胞，父親同樣是波癡，曾踢過港青，也愛看英超，在耳濡目染下，浚仔自小與足球結緣，更曾擔任香港巴塞足球學校隊長。「慢慢就踢得越來越好，之後就諗過去英國踢。」<br> <br>浚仔爸爸坐言起行，在浚仔11歲那年，真的移居英國為他鋪路，後來浚仔加盟了雷丁青年軍，轉輾間又去到英甲球隊貝利。「一去到嗰陣時，其實好辛苦。」球隊不乏黑人球員，大部份都是體力型，浚仔起初連搶後備席都很困難。加上他是華人，難免遭隊友歧視。但這亦令他明白到，若要成功便更不能靠別人。「歧視一定有，不過你一定要克服。你咪當佢玩吓囉，同你講吓笑咁囉。」</p><p>為了爭取出場機會，浚仔比任何人都努力，尤其華人體能和身形都比西方人輸蝕，唯有在體能上多下苦功。「譬如做GYM要做多人一倍，你體質肯定冇啲鬼佬咁大隻，所以技術你一定要超過人哋好多。」<br> <br>皇天不負有心人，浚仔的技術全面，雖身形略單薄，但仍能在中場搶佔一席，並偶爾為球會取得入球和交出助功。最近更獲球會簽約，升為一隊球員，現有200磅周薪（約2,000港元），但距離英超之路仍很遙遠。「暫時未諗轉會，想睇吓自己個水平喺大人足球度踢到邊一個地步先。最想梗係踢到英超，因為英超可能係全世界最TOP嘅聯賽。」</p><p>面對坐冷板、遭隊友歧視、做額外體能訓練，浚仔都一一捱過去，但最艱難可能是要學習獨處。浚仔說：「依家都係我同爸爸過嚟英國，阿媽就間唔中隔幾個月過嚟探我地。好多時老竇要返香港，所以都要自己生活，出去買嘢食呀，自己煮咁。」一人在異國，雖則有一班外國好友，但浚仔甚少跟他們外出消遣：「講真我老竇咁辛苦帶我去英國，都係為咗踢波啫， 無謂做其他嘢囉。」<br> <br>在英國六年，浚仔偶爾也面對失意，幸得父親一直在場邊鼓勵，父子情也在此建立：「佢成日都覺得我有少少空間可以進步，每一次比賽或者練波， 都捉得我好緊。次次都睇晒，就算幾凍或者幾熱都好，都一定會到。」問浚仔會否跟爸爸慶祝父親節，他說：「唔會喎，好少慶祝囉。通常都係食餐飯就算，可能睇場戲。」<br> <br>對於浚仔爸爸，眼見囝囝浚仔一步一步為彼此的夢想邁進，也許已是父親節的最佳禮物。<br> <br>採訪：趙永傑、馮國康<br>攝錄：Neo、吉吉</p></body></html>