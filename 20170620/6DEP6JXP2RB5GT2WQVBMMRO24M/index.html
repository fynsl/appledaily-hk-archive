<html><header><meta charset="utf-8"><title>Celine爸爸道義上有問題？薛家燕：希望佢唔好影響到個女</title></header><body><h1>Celine爸爸道義上有問題？<br>薛家燕：希望佢唔好影響到個女</h1><p>近日因為參加《全美一叮》（America’s got talent）嘅比賽片段一夜成名嘅Celine(譚芷昀)，前日就同爸爸一齊現身機場，搭飛機去旅行。不過人紅就梗係是非多啦！有人直指親手培養Celine妹妹嘅爸爸譚順生有問題，而苦主竟然係家燕姐！<br> <br>事源Celine曾經係「家燕媽媽藝術中心」嘅學生，而Celine當年仲係喺家燕姐介紹下去大台參加節目，其後喺2014年參加《中國新聲代》亦係由家燕姐穿針引線，不過家燕姐就好似對譚爸爸有微言。<br> <br>問及家燕姐係咪一早認識Celine爸爸？佢話：「係呀，Celine大約四五歲嗰陣就嚟家燕媽媽嗰度學嘢，我認識佢（譚先生）就應該係新城電台嗰陣識，佢唔知係咪參加個比賽定乜嘢，我唔記得，見到佢囡囡好精靈，同埋同聲好靚，咁我就問佢有冇興趣嚟我哋學校上堂呀？咁佢就嚟咗上演藝班嘅。佢爸爸教佢唱歌嘛。」<br> <br>原來譚順生後來成為「家燕媽媽藝術中心」嘅導師，家燕姐話：「後來佢爸爸（即譚先生）就上嚟自薦，話想喺我哋度做音樂導師，咁好啦。」咁之後發生咩事令家燕姐對譚順生有戒心？佢苦笑話：「應該係話失望。做我哋呢行，尊重行規，咁你自薦上嚟教，就算有乜嘢學生要補課，或者係要點樣上堂，都係要同我商量，就唔係嗌啲學生去佢個工作室上堂嘅。」<br> <br>家燕姐續指：「我最初都唔知嘅，咁逐個逐個學生去咗佢度上堂，啲學生話學費好貴，我收二千幾，佢成萬幾蚊，走返嚟問我哋，問『家燕媽媽知唔知我哋去佢度上堂好貴呀？上完又要再俾。』我就『吓？點解會咁㗎？』因為我就冇理到佢嗌啲學生去佢度上堂。我都唔知佢點聯絡啲學生，梗係逐個學生攞電話啦。就算個學生要上乜嘢堂，佢都應該要同我講聲。咁我諗起碼…佢喺我度教咗半年左右啦，咁我覺得『咦，呢個人道義上有啲問題喎，咁我決定唔用佢。』<br> <br>家燕姐不忙大讚Celine唱歌有天份同好乖。所以有合適工作都會安排畀Celine妹妹，佢話：「推薦過佢去無綫拍MV同母親節節目，大陸都有個《中國新聲代》。當時佢好似想去參加，但參加唔到，咁可能嗰期嘅年齡問題，咁佢有同我講，我話好吖，睇下我嘅關係可唔可以幫到佢，咁後來聯絡到湖南衛視畀佢上嗰個節目。」<br> <br>有指Celine爸爸當正自己有渠道安排學生去比賽，仲喺網站宣傳，家燕姐笑說：「係呀，佢話自己關係好，如果邊個想去就搵佢啦，哈哈哈哈。係啲學生話番畀我聽，我就得啖笑，唉，佢個人都係有點那個，不過真係其實呢啲嘢過咗去架喇，我都好開心佢個女，今次係《全美一叮》攞到個名譽，係一件好事，不過都提一提佢爸爸，以後安排自己做嘅嘢唔好影響佢個女。」<br> <br>對於好多人擔心Celine太細個唱歌會影響學業？家燕姐就認為唔會：「佢媽媽都ok，只係佢爸爸係佢經理人，所以處理事方面自己要留意。」<br> <br>而同樣喺「家燕媽媽藝術中心」工作過嘅蔡立兒回應《蘋果》話：「非常感激家燕姐之前給我機會在藝術中心教小朋友唱歌，任教時及現在都不認識及不曾接觸過譚先生及他的女兒Celine，所以對此事一無所知，不便參與任何意見！」</p></body></html>