<html><header><meta charset="utf-8"><title>一樣未婚生B瑜伽Friend貝安琪簽Mandy　同母失和</title></header><body><h1>一樣未婚生B瑜伽Friend<br>貝安琪簽Mandy　同母失和</h1><p>【《蘋果》專訪】貝安琪今年初為男友Simon未婚產子，囝囝Sebastian接近四個月大，當了全職媽媽一段日子。她積極瘦身重投工作搵奶粉錢，選擇簽約好友Mandy Lieu旗下，和母親劉香萍結束多年工作夥伴關係。</p><p>不顧一切產子</p><p>貝安琪帶着囝囝練親子瑜伽，在事業及家庭中她選擇為愛犧牲，不顧一切產子，當時和母親意見分歧，貝安琪感觸說：「有事業之際去生BB，𠵱家冇晒事業，我聽到都嚇親，好唔開心，媽咪覺得我冇BB會好啲。𠵱家我已經有自己家庭，想行自己路，獨立做自己嘢。」<br>回想當時母親希望她繼續工作，以博取更大知名度，對貝安琪是最大的人生交叉點，她坦承現在比以前開心：「媽咪係幫我好多，但係too much，我覺得好辛苦，亦有壓力，𠵱家大家都feel到我開心咗。」<br>一個任性的決定，換來母女決裂局面，生B後母女割席兩個月，貝安琪不禁眼濕濕說：「完全冇同媽咪傾偈冇通電話，我關心同愛護佢，但唔想同佢鬧交，所以畀啲距離大家。」</p><p>減肥影婚紗相</p><p>現時老公Simon和媽咪關係如何？貝安琪說：「OK啦，媽咪唔開心我哋未結婚，佢好傳統我明白，我喺歐洲長大，覺得唔需要結婚住，𠵱家我哋有計劃遲啲先結婚，自己身形又未ready，我都想影輯靚相，同老公一齊減肥，媽咪聽完滿意啲喇。」不過現時母女已重修關係。<br>提到好友Mandy，貝安琪指二人同是混血兒和瑜伽之友，更一樣當了媽媽，貝安琪說：「我哋以前成日合作，近期未正式見面，見到一定會交流一下湊B，知道佢有兩個小朋友，收身收得好快好厲害。」<br>採訪：卓寶花<br>瑜伽服裝提供：Pure Apparel<br>場地提供：Pure Yoga</p></body></html>