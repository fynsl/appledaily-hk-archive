<html><header><meta charset="utf-8"><title>陶大宇創先河老友Bobby陳豪追貼上</title></header><body><h1>陶大宇創先河<br>老友Bobby陳豪追貼上</h1><p>要講陶大宇，不得不提佢個「師奶殺手」稱號，想當年（其實都係講緊1990年代），大宇憑《壹號皇庭》彈出，大受太太級觀眾歡迎，其後被冠以師奶殺手稱號！呢位師奶殺手鼻祖唔講得笑，無論喺邊間電視台効力，佢嘅地位都不受動搖。<br> <br>而同大宇一齊拍《壹號皇庭》嘅歐陽震華（Bobby）其後亦成為另一位師奶殺手，Bobby嘅經典作，手指腳趾加埋都唔夠數，包括《陀槍師姐》、《皇家反千組》、《洗冤錄》、《金裝四大才子》、《施公奇案》，至近年嘅《東坡家事》同《一屋老友記》等，其中《壹號皇庭》》同《陀槍師姐》成個系列都可以見到Bobby身影，其他亦有唔少劇集係添食嘅，足以證明Bobby嘅「收視」勁有保證，亦不負其師奶殺手之名。<br> <br>至於已為人父嘅陳豪，由大銀幕踩入公仔箱，同樣大受歡迎，獲封師奶殺手，佢喺《妙手仁心II》中飾演心臟科醫生MC，最近半夜都有重播，其後陳豪參演嘅劇集，就算佢未必係擔正嗰個都好，角色都好出，例如《絕世好爸》、《金牌冰人》、《秀才遇著兵》、《金枝慾孽》、《溏心風暴》、《珠光寶氣》等，全部都好有話題。而數到最有話題性嘅，當然要計佢喺《帝女花》中嗰句「同朕check吓…」啦！<br> <br>講得《妙手仁心》，點少得「程至美」吳啟華？吳啟華亦屬師奶殺手一員，佢憑程至美成功俘虜女性觀眾嘅心，而佢呢個暖男醫生形象，令佢相隔15年後、即2013年演出《On Call 36小時II》時，有好多觀眾都recall番佢演程至美嘅記憶。<br> <br>提到吸觀眾，羅嘉良又點走得甩？佢初出道喺長篇劇《季節》中已備受注目，後來去到90年代演嘅《情濃大地》《天地男兒》更加係越嚟越多fans追捧，到最經典嘅《難兄難弟》、《創世紀》、《天地豪情》等更令觀眾翻煲再翻煲！早前播完嘅《與諜同謀》，雖然有網民話佢同以前有差別，但無損其師奶殺手之威力！</p></body></html>