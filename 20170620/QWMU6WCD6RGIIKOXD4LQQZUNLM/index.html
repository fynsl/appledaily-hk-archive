<html><header><meta charset="utf-8"><title>【Sell本土】《今晚打喪屍》廢青救港　電髮頭笠變血滴子</title></header><body><h1>【Sell本土】《今晚打喪屍》廢青救港　電髮頭笠變血滴子</h1><p>月底上映的港產片《今晚打喪屍》，片中殺喪屍武器相當土炮，舊式電髮頭笠化身血滴子；雞蛋仔夾加利刃變成重力刀，就連呼啦圈一樣攞你命三千，印證「就算係一條底褲一張廁紙都有佢嘅作用」呢個道理。首次執導長片的盧煒麟說：「西洋喪屍同比較中式嘅古兵器混合，係有趣嘅。」</p><p>主角張繼聰及白只喺望落已經不合時宜嘅粵劇社整道具，是人人眼中的廢青，最後卻變身打喪屍英雄，乃典型underdog變hero橋段。雖然budget同美國電視劇或韓國電影比，真係少到喊出來，但成套戲香港取景，啲gag本土味濃，raw得來有親切感。「無論我點拍，睇慣大製作嘅觀眾都會覺得有落差，滿足唔到好想睇血腥、核突嘅佢哋，但除咗喪屍，大家仲會睇到角色情感同人性，亦有好多意想不到位。」電影有資深演員萬梓良及吳嘉麗鬥演技。劇透：會有催淚感人位。</p><p>要數港產喪屍片﹐一定要提近20年前上映、葉偉信導演的《生化壽屍》。「佢有趣在將當時好流行嘅Biohazard遊戲放入香港場景，睇番仲覺得過癮，因為佢記錄咗1998年嘅文化，戲中有賣老翻VCD情節，有種時代質感。」《今晚打喪屍》觸及收樓重建等問題，導演強調並非刻意諷刺甚麼，只係荒謬已變日常，無得避，「想記錄當下到底發生乜事。」<br>電影改編自余兒同名小說《今晚打喪屍》。余兒認為電影風格貼近小說，「比較cult。」小說衍生電影，更將衍生由葉偉青主理的漫畫。「漫畫版延續小說嘅故事，但漫畫主角會碰到電影主角，兩班人會有交錯。」漫畫獨立成篇，照顧無睇過電影同小說嘅人，只睇漫畫一樣睇得明。「漫畫唔會太『港漫』，既然喪屍係西方嘢，畫風會偏向西方。」<br></p><p>記者：葉青霞  <br>攝影：伍慶泉<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily <br></p></body></html>