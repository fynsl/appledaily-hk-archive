<html><header><meta charset="utf-8"><title>拍劇暗媾郭可盈陶大宇咀郭羨妮人財兩失</title></header><body><h1>拍劇暗媾郭可盈<br>陶大宇咀郭羨妮人財兩失</h1><p>今年53歲嘅陶大宇，初出道事業暗淡，直至92年喺《大時代》做益蟹、《壹號皇庭》系列飾演師爺Michael，到《刑事偵緝檔案》系列終於擔正。由於劇中多飾演痴情男角色，入屋之餘仲大受師奶歡迎，固有《師奶殺手》之稱。<br> <br>雖然陶大宇當年已有固定女友黃慧寶(阿寶)，不過拍劇時，陶大宇依舊艷福無邊，試過喺《刑》劇中，佢同拍檔郭可盈傳緋聞。直至多年後，二人一齊接受專訪時，陶大宇先自爆同郭可盈試過約會睇電影《侏羅紀公園》。當時陶大宇亦曾經問過郭可盈，如果自己媾佢會點？<br> <br>雖然雙方有過電，但礙於當時郭可盈已經同林文龍拍拖，所以最終冇同陶大宇行前一步。郭可盈喺訪問中話自己同大宇，性格都係「凸」，若果拍拖十足火星撞地球，所以好彩冇開始過。<br> <br>到07年，當時已同阿寶結婚7年嘅陶大宇，因同郭羨妮(Sonija)合作拍《學警出更》咀出真感情，老婆阿寶率先喺周刊宣布同陶大宇離婚，更親口講出第三者就係郭羨妮。<br> <br>當時郭羨妮多次呼冤話自己唔係第三者，而陶大宇亦解釋同老婆離婚，並非因為郭羨妮，但二人形象一夜間插水，大宇多年建立嘅好好先生形象崩壞，「師奶殺手」封號亦告除名！相反郭羨妮就多咗個新花名─狐妮。<br> <br>陶大宇當時拍完無綫劇集《和味濃情》後，就被迫返大陸拍劇過冷河；女方則被飛出新劇，又被廣告商臨時換走，收入接近零。<br> <br>為自保，有傳郭羨妮急撇陶大宇，強調二人冇發展機會。為避開對方，更遠赴加拿大。霎時間人財兩失嘅陶大宇，當年有指鳥倦知還積極翻撻前妻。除咗狂發短訊冧對方，更以愛犬做王牌，藉探狗為名，藉同前妻有多啲互動，令佢可以回心轉意。<br> <br>另一方面，疑因愛成恨嘅陶大宇，事後被問到郭羨妮捲入電視台「四朵淫花」傳聞時，大宇指對方榜上有名，唔會覺得意外，因為對方有太多類似新聞，句句有骨。遭隔空挑釁嘅郭羨妮，隨即還擊話：「如果係咁我覺得佢好無聊囉！」</p></body></html>