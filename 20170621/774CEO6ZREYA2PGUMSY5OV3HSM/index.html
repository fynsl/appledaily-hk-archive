<html><header><meta charset="utf-8"><title>【馮仁昭四圍超】張繼聰打喪屍各司其職吳家麗萬梓良談情 - 馮仁昭</title></header><body><h1>【馮仁昭四圍超】張繼聰打喪屍各司其職<br>吳家麗萬梓良談情 - 馮仁昭</h1><p>萬梓良（萬子）同吳家麗日前喺觀塘宣傳新片《今晚打喪屍》，吳家麗直認全因萬子先會接拍呢部電影，另一個原因就係因為自己係喪屍片迷。不過佢同萬子主要係講上一代嘅感情戲，追跑打喪屍就留畀一班後生演員張繼聰、白只、王敏奕、顏卓靈等負責。吳家麗笑話身邊朋友都問可唔可以客串演喪屍，因為香港太耐冇呢類題材。<br>戲中萬梓良和吳家麗都各自有抒發情感嘅戲份，吳家麗有場戲要感懷身世不停喊，當導演嗌cut後，佢依然失控繼續喊，當時萬子在場，即刻上前搭住佢膊頭安慰，吳家麗話：「當刻好投入角色，個情感一路抒發出嚟，點知導演嗌停，我啲情緒都未抒發完，所以要時間再爆發吓。」<br>下個月就踏入60歲嘅萬子，近年受糖尿病困擾，佢話兩年前開始用咗九個月時間同意志，堅持自己早午晚親自煎中藥，第二年身體有明顯好轉，能夠完成拍攝工作，佢話自己都開心。</p><p>參加三影展</p><p>電影於去年7月開拍，正值盛夏，萬子笑話最辛苦其實係特技化妝：「當時天氣好熱，所以成日要用風筒吹住啲汗，唔係會影響個妝，我個妝要化個半鐘。」另外，《今晚打喪屍》已接獲歐美三個影展邀請，包括紐約亞洲電影節閉幕日電影、西班牙錫切斯奇幻電影節、瑞士納沙泰爾國際奇幻影展，而吳家麗已落實會同導演盧煒麟一齊飛紐約同各地電影人交流。<br>撰文：馮仁昭<br>場地提供：TOWARD Studio</p></body></html>