<html><header><meta charset="utf-8"><title>【科技籽】貼地劇情＋離地愛情　美漫達人：蜘蛛俠紅過Iron  Man</title></header><body><h1>【科技籽】貼地劇情＋離地愛情　美漫達人：蜘蛛俠紅過Iron  Man</h1><p>【科技籽：玩物達人】<br>蜘蛛俠電影又來了，劇情boot完又boot，Uncle Ben死完又死，今次還有新意？我不想寫「10個睇蜘蛛俠前必讀要點」，卻想找專家給我們一個「蜘蛛俠幾時畢業懶人包。」Marvel Cinematic Universe電影世界中，Robert Downey Jr.演的Iron Man紅爆，為保票房套套都要客串，但在漫畫世界，蜘蛛俠其實更紅，甚至是Marvel英雄中最紅一位，全因他有貼地背景，又有離地感情線，無樣無錢無時間但多女朋友，實屬人們理想生活，男性最強FF。</p><p>雖然據知今次電影終於沒有Uncle Ben被槍擊死去的情節，但Peter Parker又回到學生時代了，我們看了電影15年，太舊的不說，2002年開始Tobey Maguire的《Spider-Man》到2007年完成三部曲，2012年開始又有Andrew Garfield演的《The Amazing Spider-Man》拍了兩部，Peter仔仲讀緊書，今次手握蜘蛛俠電影版權的Sony終於和Marvel合作拍攝《Spider-Man：Homecoming》（蜘蛛俠：強勢回歸），Tom Holland演的蜘蛛仔又要過中學校園生活。想知電影再怎樣玩之餘，其實沒有看美國漫畫原著的我，更加想知Peter仔現在生活如何？過得好嗎？於是又去找美漫專家黃獎講故事，雖然他說自己只是愛看美漫，不算專家，但一個月看超過100本美國漫畫，看了二十多年，還是由他來說吧。</p><p>Peter發了達　上海公幹實情偷食</p><p>這個小題夠貼地吧？以下沒有電影劇透，卻有原著漫畫的最新劇情發展，如果不想知道的，請跳過這一段。首先要說的是蜘蛛俠在Marvel漫畫世界中其實差不多最紅，「如果要攞一部出嚟做代表作，一定係蜘蛛俠，雖然近年狼人、Deadpool都忽然紅咗好多，但蜘蛛俠嘅歷史夠長，有感情，求其一個配角都陪咗大家50年，未必好打，但有性格，好似Sinister Six咁，大家好有感情。」黃獎說劇情亦比較貼地，「蜘蛛俠就好似我哋身邊嘅人咁，佢捉嘅罪犯可能只係銀行劫匪等壞人，唔會年年都要拯救地球一次，邊有咁多人想漽滅地球呀？」是的，還有他夠窮，「呢段之前電影都拍過，就係佢出嚟做記者兼職影相，影自己蜘蛛俠嘅相賣畀報館，明知報館鍾意抹黑蜘蛛俠，但為生活都冇計。」嘩，好多打工仔也是這樣過生活呀！「之後講佢去教書，但教書之前好長時間係好窮，窮到冇錢交租，但又要追有錢女朋友Mary Jane。」說到和Mary Jane結婚這裏，開始離地，但又滿足到男性的幻想世界，所以蜘蛛迷仍然看得開心。<br>「感情生活係有啲離地嘅，Peter感情生活好多，係女都鍾意佢，但實際上漫畫設定佢唔係好靚仔又唔係好有型，嘩，冇錢冇樣，最重要係冇時間，仲要有時呃住女朋友唔俾佢知蜘蛛俠身份，現實中邊有咁嘅事？」至於之前提到的「蜘蛛俠幾時畢業懶人包」，黃獎說現在最新連載故事說到蜘蛛俠做過教師之後，已經轉做生意，「𠵱家係有錢佬嚟，搞咗間企業，發明咗類似iPhone嘅手錶，全世界都用，所以佢發咗達，係Parker Industries跨國公司老闆。都係繼續大量女朋友，話就話去上海做生意，實際係想追個女科學家。」返大陸做生意實際為追女？這個劇情又再次貼地，貼到實一實，對香港人來說，身邊絕對有一個Peter仔。<br>說多一點漫畫中Peter的最新感情生活劇情，說到他去上海追女科學家，他不是和Mary Jane結婚了？雖然我明白大陸尤其多二奶和情婦，但事實不是這樣，「有一段故事，係講到蜘蛛俠為咗Iron Man除咗面罩，身份曝光，亦都因為咁，Aunt May（梅嬸）被人襲擊，中槍死咗，於是Peter就同魔鬼做交易，開頭話畀個靈魂魔鬼嘅，但魔鬼話要佢個靈魂冇用，於是要攞走佢同Mary Jane嘅愛情，所以𠵱家佢哋兩個互相忘記咗對方，而且全世界都冇咗佢哋結婚呢段歷史，佢同Mary Jane只係有啲特別感覺，冇發展到拍拖階段。」　<br></p><p>新電影下月上畫　混入黑人蜘蛛俠元素</p><p>多姿多彩的感情生活，似乎沒有在今集電影《蜘蛛俠：強勢回歸》中出現。「睇咗咁耐預告片，好似都冇乜女主角出場，暫時得個Laura Harrier飾演的Liz Allan，但呢個喺漫畫中只係佢嘅同學，應該冇乜大發展。如果講女主角，預告中出得最多場係Aunt May。」說到梅嬸，Marisa Tomei演嘅呢個，已經係電影系列中最後生最靚最性感，所以黃獎更覺得今集主角Peter其實混入了漫畫中另一時空的黑人蜘蛛俠Miles Morales背景。「漫畫另一個時空（現在又說到兩者已經見面合作）中，有一位黑人蜘蛛俠Miles Morales，佢都係俾蜘蛛咬咗而變成有超能力，又係有個造型好似今集Aunt May嘅阿媽，又係有個肥仔同學係佢嘅roommate，口多多成日爆料畀其他人聽，就好似預告片中着咗蜘蛛俠件衫個肥仔。所以今次電影入面嘅Peter設定，就係混合埋Miles Morales嘅現代元素入去。」奸角方面，今集就係Michael Keaton演的禿鷹Vulture，「喺漫畫入面係一個光頭佬，當然都冇咁機械化，設定低科技好多。」<br>黃獎說他最愛的Marvel角色也是蜘蛛俠，所以對今次電影重啟都有期望。「𠵱家話係會拍三部曲，希望之後Mary Jane會出場啦，不過講到我最想見到嘅，係另一個女主角Black Cat（Felicia Hardy），佢性感又吸引，而且最開心係佢唔使Peter娶佢，得閒又返嚟同Peter拍吓拖，大家望都望有個咁嘅女朋友啦係咪？」黃獎還提到其實Black Cat在之前的《The Amazing Spider-Man 2》其實出過場，不過是以真名Felicia Hardy現身，是Oscorp企業的秘書，由Felicity Jones演出，「當時以為呢個角色之後會爆紅，可惜拍唔到第3集。不過，Felicity Jones後來都拍咗《Rogue One：A Star Wars Story》而紅咗。」說了這麼久，就算今次又故事重啟，我都決定要入場睇，有Iron Man參演喎！</p><p> 
蜘蛛俠降臨旺角　三大影位</p><p><br>電影上映多數有活動，不過今次來得早，由即日開始玩到7月13日（電影7月6日上映）。活動在旺角朗豪坊舉行，必定要打卡的有三大影相位，首先是一個倒轉房間的情景，即是你可以好像站在房間的天花板影相，影完將相片倒轉，你就好像蜘蛛俠一樣可以黐在天花板；另一個比較普通，就是有大大個蜘蛛俠和大大個蜘蛛網；最後還有1:1蜘蛛俠塑像陪你影360度全景相，即是你扮被蜘蛛俠打飛，一跳起，360度圍着你的相機便會連拍，變成一條影片給你下載，如果你上載到社交平台再tag主辦單位，還有小禮物收。</p><p>《蜘蛛俠：強勢回歸》× 朗豪坊powered by Hot Toys</p><p>日期：即日至7月13日<br>時間：11am-11pm<br>地點：旺角朗豪坊4樓通天廣場 </p><p>記者：陳孝義<br>攝影：蕭志南、徐振國<br>編輯：馮秀珍<br>美術：黃創泰</p></body></html>