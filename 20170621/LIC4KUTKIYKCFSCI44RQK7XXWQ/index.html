<html><header><meta charset="utf-8"><title>【Pokemon Go更新】20人圍揪巨型Boss　日內有得玩</title></header><body><h1>【Pokemon Go更新】20人圍揪巨型Boss　日內有得玩</h1><p>如果還有玩《Pokemon Go》的話，應該會發現道館已經全部被封進行維修，因為Niantic已為史上最大型更新做預備工作，照目前情況睇應好快會有得玩。<br></p><p>今次更新主要會從道館着手，除了可以同Pokestop一樣轉到道具外，亦將以往10級守衛道館機制改成只容許佔領隊伍要派出6隻不同類型精靈做防守，打道館時都唔會好似之前要狂打幸福蛋同啟暴龍咁令人沮喪。有趣係在新更新之下，正在守衛的精靈會隨住時間而減低動力（當跌到0會返歸），玩家要不時餵精靈令佢精力充沛，不過依香港道館成日轉主人的情況去睇，根本未到餵食時間就已落馬；但當然守得越耐，所賺的金幣就越多。不過講到最勁都係「Raid Battle」，系統不時會在指定道館上出現幾萬CP的巨型Boss級精靈，已獲得Raid Pass或Premium Raid Pass入場券的玩家可以聯手以5分鐘為限擊倒Boss級精靈，最多可由20人同時出手，打贏的話就可得到特殊新道具。雖然今次更新仍然未有機迷等了好耐的交換精靈系統，但Niantic都總算交到功課，唔知可唔可以重新燃起各位前訓練員的鬥志呢？<br><br></p><p>資料來源：Niantic<br>記者：布偉倫<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily <br></p></body></html>