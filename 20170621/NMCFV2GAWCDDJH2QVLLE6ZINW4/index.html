<html><header><meta charset="utf-8"><title>【粉絲買唔買？】100周年紀念Nikon I相機水晶擺設　開價過萬</title></header><body><h1>【粉絲買唔買？】100周年紀念Nikon I相機水晶擺設　開價過萬</h1><p>今年7月25日就係Nikon成立100周年紀念，早前Nikon已開設100周年紀念網頁，展出一系列紀念產品，Fans們當然最想知道到底要畀幾多錢先至可以捧走紀念產品。Nikon剛剛公佈了所有產品價錢，如D5碳灰色及D500碳灰色100周年紀念版建議零售價分別是100萬日圓（約$70,270）及35萬日元（約$24,600），會比普通版貴約3成，定價都唔算過份，當然Nikon USA方面定價會較為公道，D5同D500紀念版分別都只是8,000美元（約$62,380）及2,800美元（約$21,830）。</p><p>至於其他紀念產品，一公佈時就令人議論紛紛由Swarovski生產的Nikon I相機水晶擺設，日本及美國定價分別是180,000日圓（約$12,650）及1,500美元（約$11,670），叫價都真係幾驚人！以上產品都萬萬聲，若想平平哋湊熱鬧的話，都可諗吓1:2比例Nikon F模型，雖然影唔到相，但都可以拆下鏡頭同菲林倉過手癮，定價只是17,800日圓（約$1,250）或140美元（約$1,090）。雖然日本價錢較貴，但好在現時已有得預訂，這批紀念產品預計7月底開始推出，至於其他地區的發售行情，就要問返所屬地區的Nikon分公司先知，但相信貨量應該唔多。<br><br>資料來源：Nikon、Nikon USA<br><br>記者：布偉倫<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily <br></p></body></html>