<html><header><meta charset="utf-8"><title>Money Walker：美科技股未瘋狂 - El.</title></header><body><h1>Money Walker：<br>美科技股未瘋狂 - El.</h1><p>環球欠缺新投資題材接力，炒來炒去都係科技股，結果牛氣沖天嘅科技股因遭過度睇好而成為crowded trade，即所謂「擠擁交易」。<br>美銀美林月初進行嘅基金經理調查顯示，無論美國、歐洲及日本市場，科技股投資比重都係一眾板塊中最高，納指長倉喺5月及6月份均晉身「最擠擁交易」。不過值得留意嘅係，美國科技股早前雖曾出現調整，但好快回勇，筆者認為原因不外乎除科技股外有增長潛力產業不多，同埋科技股估值雖高，惟遠未至泡沫程度。<br><br>睇番過去美銀美林基金經理調查結果，最擠擁嘅長倉交易一般最少可連續佔據該寶座四個月時間或以上，例如一度獲市場熱捧嘅美元長倉交易，分別連續於2015年11月至2016年2月，以及連續於2016年12月至2017年4月，登上「最擠擁交易」席位。按此推斷，最近兩個月先加入成為「最擠擁交易」嘅納指長倉，有望繼續蟬聯。<br>另外，雖然納指年初至今累計升咗15.9%，但其實期內報升嘅成份股僅僅過半，佔全數納指成份股比例55%。上升股份比例未全面，反映美國科技股「擠擁交易」暫時只限於個別科技巨頭，瘋狂程度與爆煲仍有一段距離。<br><br>El.<br> http://fb.com/moneywalkerhk <br>本欄逢周三刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>