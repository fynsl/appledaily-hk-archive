<html><header><meta charset="utf-8"><title>財女手筆：股災？等大媽發落 - Melody</title></header><body><h1>財女手筆：<br>股災？等大媽發落 - Melody</h1><p>彭博早前三幅圖講晒，香港回歸20年，已經被中資接管，華爾街？一早就Sayonara啦！ <br>香港事事同大陸睇齊，政治上中央直接介入香港事務，逢事必過問，經濟上中資亦逐步接管社會各行各業，由天價投地、併購港資企業、接管各類型基建工程etc，邊度冇中資身影呢？<br>中資今時今日已經佔咗香港股市半壁江山，恒指成份股更加大部份係大陸國企，不過，港股仍然「自由開放」，外資持股下，港股估值長期低殘，喺過去10年有波幅，冇升幅，長期浮浮沉沉。<br><br>不過，大媽最愛引人注意，如同鍾意喺公眾場合大跳廣場舞，大媽們就係有一鋪「睇我啦！睇我啦！嚟睇盡我啦」嘅博出位心態，外資以往覺得港股值幾錢就幾錢，冇價講，所以股市長期低企橫行，自從大媽出手染指港股，錯錯錯，大媽話：「我看得中的都是最好de」， 睇下長城汽車（2333），摩通唱淡兼叫大家「減持」，大媽話：「我看得中的都是最好de」，北水就同你長期湧入，長汽幾有支持。<br>咁睇，大媽真金白銀同你買上去對賭，咁你話長遠個股市會升定跌？美圖秀秀（1357）、IGG（799）等等已經話咗結果畀你聽。<br>港股通唔經唔覺已經流入超過5,000億，喺大媽話事之下，港股應該會來個價值重估，追返之前被低估嘅價值。<br>股災？等大媽炒爆先講。<br><br>Melody<br> http://www.facebook.com/whichroad <br>本欄逢周三刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>