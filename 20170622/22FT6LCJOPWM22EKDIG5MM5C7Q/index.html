<html><header><meta charset="utf-8"><title>中環在線：九建樓神「口才」勁過趙樓神 - 李華華</title></header><body><h1>中環在線：<br>九建樓神「口才」勁過趙樓神 - 李華華</h1><p>以口水多過浪花兼帶幾分無厘頭見稱嘅九建（034）「樓神」楊聰永，每次推盤都可以將風馬牛不相及嘅嘢同樓盤溝埋一齊講，巧厲害㗎。<br>好似九建新近有個西營盤樓盤，主打開放式同一房納米樓，楊聰永介紹樓盤，唔講面積，唔講價錢，用半粒鐘去講英國牛津同西營盤嘅關係。<br>佢指，牛津大學、劍橋大學同香港大學，不謀而合咁屬於新古典主義嘅建築，例如有圓拱門、迴廊之類，九建新盤嘅基座（即係最低幾層非住宅空間）亦有喎。<br>所以呢，三間世界一級學府嘅血脈就喺個基座度傳承落去嘞。聽到呢度，除咗O嘴，應該畀唔到其他反應。<br>去到問答環節，楊聰永又用早古味嘅賽馬術語「爆炸灣」、「養和院灣」去形容樓盤嘅推銷進度，新一輩聽到呢類術語，下巴應該早掉落地。<br>楊聰永以前喺長實（1113）做營業經理，6年前轉會九建，賣樓搞花臣肯定可以青出於藍，例如佢曾經拎住一籠包推盤，形容自己係「賣大包」，又搵老臨扮白居易介紹白居二優惠。趙樓神可能都後悔畀佢走。</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>