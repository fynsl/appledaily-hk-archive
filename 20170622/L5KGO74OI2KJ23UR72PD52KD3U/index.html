<html><header><meta charset="utf-8"><title>操盤手札記：港交所追落後之選 - 割柑人</title></header><body><h1>操盤手札記：<br>港交所追落後之選 - 割柑人</h1><p>本周嘅重頭戲本來係「A股入摩」，點知俾「超人引退」搶戲，雖然紅顏迅速出頭代為澄清，但空穴來風，超人前年話過「不寒而慄」，難免引起猜測。<br>隔晚夢醒時分，MSCI宣佈A股入摩。食過3次詐糊，A股終於食糊！不過，港股未能借力重上二萬六關，早前偷步掃貨者，趁消息落實出貨，恒指收25694，跌148點或0.57%，插穿10天線及20天線滙聚點，若再跌穿6月16日前浪底25557，則形成小雙頂，小心！<br>A股明年6月開始入摩，涉及222隻大盤A股，追蹤摩指嘅基金將要買入相關A股，喺資金流入下，A股自然水漲船高，並會帶動港股。策略上，可吼位照單執藥，權重中資金融股，包括內銀、內險、券商股可望領漲，港交所（388）亦會受惠。<br>要注意嘅係權重內銀股開始除淨，本周係民行（1988）、建行（939），下周到交行（3328），再下周就到工行（1398）、農行（1288）、中行（3988）。內銀除淨會影響股價、指數；派息則會影響人民幣、港元、美元滙價，皆因要換滙。<br><br>A股入摩後，市場下一個憧憬係回歸廿周年大禮，預期七一將會宣佈推出「債券通」，並於秋季通車，又係利好港交所(388)。港交所係獨市生意，收入主要來自港股成交、上市費用及各種相關費用，市況好壞直接影響其收入、盈利，以至股價。中金早前預計，隨着上市債券納入互聯互通，今年港股日均成交近800億元，明年則近960億元。<br>港股今個升浪，港交所都算大落後。恒指舊年12月28日喺21488搵到支持，升咗5個幾月上到二萬六關，累升21%；但港交所踏入6月先開車，由195.6元起步，上到208.4元後整固，無法喺200元樓上企穩。本周借力創新板消息反彈，現價200.2元，短線有望挑戰舊年9月高位211.2元。比對舊年恒指同港交所走勢，恒指喺18278低位，港交所係152.98元，若按比例上升，港交所見215元以上先合理。<br><br>割柑人<br>本欄逢周四刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>