<html><header><meta charset="utf-8"><title>智取大市：李嘉誠退休的潛台詞 - 晉佳</title></header><body><h1>智取大市：<br>李嘉誠退休的潛台詞 - 晉佳</h1><p>記者問李嘉誠幾時退休，都問咗好多年。《華爾街日報》最近傳出李嘉誠出年之前辭任長和（001）主席，即係快將退休，傳得咁實，成事機會睇怕不低。<br>李嘉誠已經88歲，長和系亦已完成重組，系內業務分散風險程度同穩健程度，都遠高於長和系全盛時期，經營複雜度則比以前為低，李澤鉅加一眾管理層，要好好handle長和系上市公司，難度不大。正如李嘉誠話齋，佢想退休就隨時退休，所言非虛。<br>李嘉誠本身係超人，雖然你估唔到佢諗乜，不過你能夠想像到，除咗鍾意賺到盡之外，佢本身亦係一個非常熱愛做生意嘅人，所以去到88歲，佢發現新事物時仍興奮莫名，你叫佢唔做生意，等如唔畀佢玩，會更加身癢。你亦要相信，連李嘉誠都唔睇好嘅生意，呢個世界都冇乜人可以做得好。<br><br>李嘉誠若如傳聞般今年退休，或許有兩個可能性，第一，長和系已經冇乜新業務方向可以再補充，未來只會保持沉悶，連誠哥自己都覺得唔好玩；第二，長和系未來潛在大型長線投資機會有限，令佢老人家發揮所長嘅機會都唔多，反正磨爛蓆多幾年都冇乜大建樹，呢個moment不如索性退休，畀李澤鉅多啲機會。<br>長和千億上市王國，如果連佢老人家都唔覺得可以搵到令佢興奮嘅巨型收購，唔知誠哥會唔會覺得金融市場估值貴？定係對於未來環球經濟增長動力存疑？不過佢願意幾乎全身而退，或許證明未來世界唔夠好玩，就咁已經唔係一件好事。無論點都好，如果要開個盤，估李嘉誠退休後個金融經濟世界好咗定差咗？估差咗勝算應該都幾高。<br><br>晉佳<br> http://fb.com/advanceguy1 </p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>