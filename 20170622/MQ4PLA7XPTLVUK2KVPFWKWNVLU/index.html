<html><header><meta charset="utf-8"><title>【馮仁昭四圍超】被公開電話地址欲報警朱智賢與狗美容師交惡</title></header><body><h1>【馮仁昭四圍超】被公開電話地址欲報警<br>朱智賢與狗美容師交惡</h1><p>港姐出身嘅新一代咪神朱智賢，前日喺facebook貼文，鬧爆一個上門幫狗狗清牙石嘅寵物美容師不負責任，最嬲係對方將佢電話喺網上公開，又間接公開佢地址。</p><p>不斷遲大到</p><p>原來朱智賢上星期約咗嗰個美容師上門幫狗狗清牙石，本身約咗3點，但對方突然話要4至5點先到，之後又改6點，然後到近6點先話要同一隻貓沖完涼先過嚟，叫朱智賢等多個幾鐘。最後朱智賢決定唔等，改期叫對方前日中午12點再嚟，但最後都係遲到。最終朱智賢取消預約，因感對方毫無責任，點知對方仲喺fb貼文解釋，好彩網民都撐朱智賢。<br>據知，朱智賢本來都唔知道電話俾人公開咗，直至有一個陌生女仔WhatsApp佢，提醒佢俾呢個美容師公開咗電話，同埋登咗google map出嚟，間接公開咗佢地址，佢先至即刻搵嗰個美容師，叫佢即刻刪除，但對方都依然冇道歉，只係話按錯咗。朱智賢噚日接受傳媒訪問，講到被公開個人資料，佢話：「我問咗朋友意見，諗住報警處理，因為間接有埋我地址，覺得好大件事！」<br>撰文：馮仁昭</p></body></html>