<html><header><meta charset="utf-8"><title>【今晚打喪屍（1）】寫喪屍入城緬懷舊香港作者余兒：同萬子合作好夢幻</title></header><body><h1>【今晚打喪屍（1）】寫喪屍入城緬懷舊香港<br>作者余兒：同萬子合作好夢幻</h1><p>即將上映、由萬梓良、張繼總、白只主演的電影《今晚打喪屍》，改編自同名本地小說，原著作者便是撰寫著名小說《九龍城寨》的余兒。曾擔任漫畫編劇的他，自少已鍾情喪屍電影，但令他執筆寫這部小說，一切原來出於偶然。<br><br>「因為有一段時間無做漫畫編劇，個腦都諗咗好多故仔，好想寫一個完全屬於自己嘅故仔，所以就開始寫小說。」余兒的創作靈感源源不絕，《今晚打喪屍》暫時已推出兩部，分別是「浴血富山邨」和「旺角大血拚」，兩個位於平行時空的獨立故事，中間又有些少連貫。「當初冇諗過會寫到兩個小說，諗住一期完。點解會寫富山邨？ 其實因為以前我喺嗰度讀書。去到第二集點解會寫旺角呢？因為細個其實我又曾經住嗰區。」<br><br>電影版《今晚打喪屍》，其實又是另一獨立故事，發生地區位於西環，而葉偉青主理的漫畫版《今晚打喪屍》，則會將三個平行時空拉在一起。余兒說：「原來《今晚打喪屍》可以喺香港唔同地區伸延落去，用唔同嘅媒體不斷發展，我覺得幾有趣。」<br><br>另一個偶然，便是萬梓良。原來，兩部小說不約而同有提及過萬子，余兒說：「小說裏面有個女仔，佢嘅偶像就係萬梓良。第二集有一個人嘅造型，或者個樣係跟萬梓良嚟度嘅。同電影公司傾嘅時候，問 我邊個角色係特別想去搵，我淨係諗到萬子哥呢個角色。」結果經過幕後的游說，終於請到萬子哥出山，余兒認為很夢幻和幸運：「因為我喺現場都有睇過佢做一兩場戲，嗰個氣場真係好犀利。」<br><br>《今晚打喪屍》人物角色很本土和草根，其實是否有些喻意？余兒解釋：「其實第一集就冇諗咁多嘅，只係想寫一個funny啲嘅故仔，好睇同開心。去到第二集就投射左啲社會人物或者現象入去，有少少喻意啦。香港某一部份人其實都幾似喪屍，未必會有一個追求思想自由嘅意志，第二部就係講呢樣嘢。」<br><br>採訪：馮國康、何永寧、Sapna<br>攝錄：馮峰、Neo</p></body></html>