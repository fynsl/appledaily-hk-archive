<html><header><meta charset="utf-8"><title>智取大市：永續震倉抵禦術 - 晉佳</title></header><body><h1>智取大市：<br>永續震倉抵禦術 - 晉佳</h1><p>內銀大清查海航、復星、安邦、萬達嘅消息，搞到港股噚日下晝人心惶惶，連續第二日出現震倉，不過震還震，龍頭騰訊（700）企得穩，冇負面影響嘅內銀亦有得升，反映市場算鎮定。呢啲大清查事件，如果係同以往嘅差唔多，往往經過各方澄清之後，大家慢慢當冇咗件事，市場就開始回穩。<br>兩日震倉兩次，嚟得相當密集，但過程之中，唔受壞消息拖累嘅股份，就趁機一放絕塵，舜宇（2382）周三爆升已屬一例，騰訊頭也不回，招行（3968）完全唔關內銀大清查事，股價收市升3.6%已接近高位。<br>喺整固市當中，熱門股多呈大漲小回之勢，整體大市每日有炒作主題，總有板塊破頂急升，似有資金逐步買貨，而非散貨。整體市況唔似見咗頂，反而更加美股化，由調整逐漸變成慢慢回升，好似升極都唔停咁。<br>喺整固市途中，心底裏要預咗隨時迎接震倉，近期要喺永續震倉嘅市況當中企得穩陣腳，一定要買中線趨勢向上嘅股，務求捱得過之後，下次震倉就冇咁難捱，相信破咗頂嘅科網股，例如舜宇、IGG（799），反而係趁調整吸納，Lead得住就hold到收成正果，或許有唔錯收穫。<br><br><br>晉佳<br> http://www.fb.com/advanceguy1 <br>本欄逢周一、三、五刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>