<html><header><meta charset="utf-8"><title>【專題籽】自創品牌一腳踢　波牛轉行設計時裝</title></header><body><h1>【專題籽】自創品牌一腳踢　波牛轉行設計時裝</h1><p>【專題籽：胚芽故事】<br>24歲的彭嘉遜（Carlsen）是本地服裝品牌Fumble的主理人，15歲開始在傑志球會踢波，日踢夜踢踢足七年，曾夢想當職業足球員，經歷一段兼顧讀書、踢波與創業的歲月，最後決定放棄足球。19歲時他於香港專業教育學院（IVE）就讀機電科技，因一次偶然機會為當時學生會同學設計T恤，結果入了50件統統賣出，可幸同學們不是盲撐，而是真心欣賞他的設計，順理成章自創服裝品牌，以簡約為主，但強調玩味及質素，創業至今設計監督生產一腳踢。</p><p>今時今日，在網上創業不是難事，當然前提是要懂得運用社交平台。正如Carlsen說：「係易咗start up（創立），因為個門檻低咗，所謂網店，就係你申請個戶口，擺啲嘢上去。」他懷着一股儍勁，不懂設計就上網學用畫圖電腦程式；沒有門路就誤打誤撞走上深圳找廠家合作；衣領口袋都未分得清就硬着頭皮請教廠家，靠的還有那份隱約散發的自信，「讀咗design嘅人，個起跑線係會推前啲，咁我行得比人慢嘅路就逐小逐小咁追上去，由唔識到識嘅過程領悟咗好多嘢。」創業至今五年，品牌所賣的產品都是他的設計，自認有自信，「以前design忠於自己，我畫乜就係乜。」伴隨過份自信而來的，是失敗，「好多嘢都係我話晒事，但可能人哋個suggestion係最好，我冇考慮，結果唔理想。」撞板多了，開始摸索到要從高處走到低處，耳朵才容納得了別人的聲音。<br>年少氣盛，還賦予他膽量。數最大膽的那次，非品牌創立約一年後這個舉動莫屬。那年他20歲，碰巧留意到一間英國鐘錶公司正進軍香港開拓市場，膽粗粗找對方合作，他憶述：「我打上去話想搵佢哋傾吓合作，佢哋香港有office，就上去傾，原來老闆係一個比較大年紀嘅人，係一個老行尊，一嚟想打入香港市場，二嚟缺少新衝擊，好後生、好有活力嘅設計，結果我畀咗一個計劃佢，佢好同意。」雙方一拍即合，Carlsen負責設計，對方以技術配合支援，結果生產100隻，兩個月內賣完，成為品牌其中一個重要的里程碑。回想當日的衝勁，他笑說：「如果𠵱家畀我再做多次，我諗我都冇咁嘅勇氣去做，年少氣盛衝上去做，但係好感謝自己嗰時有去問，如果唔係就唔會有隻錶嘅存在。」</p><p>拒做速食時裝炒波鞋</p><p>日韓代購遍佈城市，速食時裝隨手拈來，為何還堅持做本地品牌衣物？他這樣形容：「快時尚會似日日都要食嘅嘢，可能係飯，撈唔同汁嘅飯，而我會係一煲湯，要時間熬出嚟，如果你逼我要一個鐘內出到碗湯係可以嘅，但唔好飲，你唔會再飲多幾啖。」考慮潮流無可厚非，不過只是因素之一，他更看重每季系列帶出的故事和個性。正如要賺錢，何不炒波鞋？「啱㗎，炒賣波鞋速度好快，但自己就唔係咁鍾意，同一件產品，𠵱度千二蚊，另一度千一蚊，佢哋（客人）就即刻去千一蚊嗰度，其實只係一個差價上嘅競賽，同埋睇吓邊個平台接觸到啲客。」現時Fumble的T恤賣二百多元、外套則賣四百多元。賺錢是其次，他更想從設計衣服中找到樂趣，在細節中建立品牌個性。<br>足球與網店之間，Carlsen最終選擇了後來居上的後者，因為覺得是可以長遠走下去的路向。搞過實體店做不住，吸取經驗讓他更清楚自己應主力在網上平台銷售、在波鞋店寄賣、與其他香港品牌合作，誓要為自己的本土時裝品牌打響名堂。大多數人在追捧其他國家的品牌與潮流的同時，他承認「好難賣」，但仍然如此寄望着：「香港人要支持香港人。」</p><p>facebook：fumble2012<br><br>記者：鄧天蔚<br>攝影：劉永發（部份圖片由受訪者提供）<br>編輯：梁浩維<br>美術：楊永昌</p></body></html>