<html><header><meta charset="utf-8"><title>結束六年賓主關係許亦妮親解「獅子開大口」之謎</title></header><body><h1>結束六年賓主關係<br>許亦妮親解「獅子開大口」之謎</h1><p>2011年港姐季軍兼最上鏡小姐許亦妮，去年中演出完劇集《潮流教主》後，突然跌入「失蹤人口」組別，盛傳佢被大台雪藏，許亦妮當時話係打理屋企生意，少咗喺幕前現身。<br> <br>許亦妮昨日喺Instagram貼出自拍相，見佢喺電視城門口留影，留言：「和TVB一直合作愉快，前幾天結束了六年的賓主關係。」原來佢被雪藏咁耐，終於同大台正式約滿，昨日返去派番啲嘢，同大台講bye-bye!<br> <br>「最後一次回公司的感覺百感交集，腦袋重現很多點滴及回憶，TVB是我成長的地方，從外國回來香港第一份工作就是當選成為香港小姐，到外地參加Miss International 比賽，然後就開始了演藝事業。」<br> <br>許亦妮感激TVB過去6年俾佢經驗、經歷同機會去拍電視劇、電影、綜藝節目同擔任節目主持，令佢嘗試做醜角、壞人、壞女孩同乖乖女，演過唔同嘅角色，令佢有機會感受唔同嘅人生百態。<br> <br>對於早年傳佢「耍大牌」同大台傾續約「獅子開大口」，許亦妮喺文中寫：「我們之間從來都沒有發生過如報道所說的『獅子開大口』要求幾倍人工等等的事件，然後沒有合作的事情。因為不是事實所以之前一直沒有回應過。我亦感謝TVB對我的體諒，除了演藝事業，亦給我時間和空間可以到外邊嘗試不同領域的行業，向外探索自己未走過的路。」<br> <br>許亦妮感謝過去6年合作過嘅同事，經理人同監製，佢覺得人生係一場經歷，各種磨練，甜酸苦辣，高低起跌都係有安排，每個安排同經歷都有意思，佢認為戲如人生，人生就如戲，每一頁嘅故事同經歷都豐富咗佢自己嘅人生。</p></body></html>