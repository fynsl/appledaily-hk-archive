<html><header><meta charset="utf-8"><title>湊夠「好」字　太太封肚應昌佑添6.1磅B女</title></header><body><h1>湊夠「好」字　太太封肚<br>應昌佑添6.1磅B女</h1><p>現年38歲的應昌佑（Charles），12年跟拍拖九年的女友Mandy結婚，婚後積極造人，大前年已經榮升人父，老婆替他誕下囝囝應嘉軒。早已計劃為應家再添一員的Charles，早前宣佈太太陀B女，預產期在本月尾左右，昨日Charles終於在社交網報喜，指太太為他順產誕下「前世情人」，囡囡出世重6.1磅。</p><p>入產房剪臍帶</p><p>Charles為70年代當紅、有低音歌后之稱的冉肖玲之子，雖然Charles入行以來歌運平平，但感情生活一直順風，他昨日接受《蘋果》訪問說：「老婆今日（昨日）凌晨四點幾生咗，噚晚（前晚）11點幾催生，因為本身已到預產期，估唔到幾個鐘就生咗。」<br>問Charles可有為囡囡剪臍帶？他笑說：「有呀！醫生問我剪唔剪，我話剪，因為上次都有剪，我唔會偏心嘅！」至於可擔心囝囝會呷醋？他指囝囝放學後到醫院見到妹妹，但之前已跟他說快會當哥哥。Charles謂：「人哋教佢買定禮物畀哥哥，話係妹妹送，做咗都冇壞吖，所以我早已買咗玩具送畀佢，話係妹妹送，佢都好開心。」</p><p>嫲嫲改中文名</p><p>笑問Charles會否叫太太再生？他即笑言：「夠皮喇！一仔一女都係我同老婆想要嘅，好幸運，好多人想追都冇，可能係兩個仔或者兩個女。」Charles指囡囡英文名叫Alison，中文名則留待嫲嫲、即其母冉肖玲負責。 <br>採訪：小米</p></body></html>