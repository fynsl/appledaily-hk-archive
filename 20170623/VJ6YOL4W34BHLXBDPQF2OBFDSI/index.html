<html><header><meta charset="utf-8"><title>財金冒險號：兩招避開狙擊目標 - 笑笑生</title></header><body><h1>財金冒險號：<br>兩招避開狙擊目標 - 笑笑生</h1><p>沽空研究機構又出手，烽火研究唱淡中國家居（692）（烽火自稱未曾亦唔會沽空該股，信不信由你），但因為開市前已停牌，未知股價有何反應。沽空機構接二連三狙擊港股，近期成功率偏低，震撼程度遠不如前，投資者開始麻木，但唔代表可以掉以輕心。<br>早前被狙擊嘅科通芯城（400），市值蒸發一半；瑞聲（2018）股價回穩，但仍較被狙擊前低一成幾，跑輸已再破頂嘅舜宇（2382）。敏華（1999）最硬淨，但有貨嘅都可能低位被震走。無論如何，可能淪為狙擊對象嘅股一定都避開。散戶冇咁得閒實地視察工廠，亦未必睇得通財務報表，從應收帳急升、現金流長期低於盈利等蛛絲馬跡推斷盈利造假。點樣避免踩中地雷？</p><p>CFO太年輕要小心</p><p>小生只講兩招。第一，福建股全部唔買。洪良國際、超大現代（682）、中綠（904）、富貴鳥（1819）、米格（1247）、 青蛙王子（現稱中國兒童護理）（1259）、蠟筆小新食品（1262）、思嘉（現稱中國龍天）（1863），到最近嘅敏華、達利（3799），共通點係福建公司或福建老闆。<br>咁豈不是一竹竿打一船人？係，但你寧願錯過一隻福建藍籌恒安（1044），定可能踩到地雷？第二，財務總監(CFO)太年輕（例如三十出頭甚至未夠）、或在上市前無耐至加入，都增加造假數風險，唔買。<br><br>笑笑生<br> http://fb.com/sneeringman </p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>