<html><header><meta charset="utf-8"><title>中環在線：石堅故居　千二萬易手 - 李華華</title></header><body><h1>中環在線：<br>石堅故居　千二萬易手 - 李華華</h1><p>噚日先提到電影《黃飛鴻》主角關德興，估唔到咁啱就有單關於佢經典對手「奸人堅」石堅嘅消息。<br>已故影視藝人石堅嘅故居，今年初傳過話賣，成交價近1,200萬元，但一直未經證實，最近單位成交紀錄終於上載土地註冊處，真係今年3月正式易手，成交價1,190萬元，單位近半世紀升值逾133倍。</p><p>1968年8.85萬買入</p><p>土地註冊處資料顯示，太子道西345至347號林苑頂層B室，實用1,141方呎，今年3月底以1,190萬元成交，呎價10,429元。原業主係石堅妻子李潔瑩，佢在1968年以8.85萬元買入。堅嬸1998年去世後，單位業權轉到堅叔手上。2009年堅叔過身，物業再轉到子女手中。<br>堅叔生前曾經喺呢間故居接受本報專訪，睇番報道，當時年屆94歲嘅堅叔因右腳傷患，行動不便，獨個兒住，起居飲食由菲傭照顧。單位客廳寬闊，擺放幾件簡潔家具，堅嬸同堅叔祖先嘅遺照掛喺當眼位。櫃枱上放滿堅叔家庭照同歷年所獲獎項，書櫃放滿有關戲劇同歷史嘅書，仲有香港著名書法家佘雪曼同著名武俠小說家金庸喺堅叔退休時送畀佢嘅墨寶等等。<br><br>李華華<br>mailto:LiWaWa@AppleDaily.com</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>