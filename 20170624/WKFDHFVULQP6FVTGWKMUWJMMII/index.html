<html><header><meta charset="utf-8"><title>一線變七線心灰轉行蔡淇俊數無綫　亂用主角</title></header><body><h1>一線變七線心灰轉行<br>蔡淇俊數無綫　亂用主角</h1><p>【《蘋果》專訪】蔡淇俊17歲時憑6呎身高及俊朗外形，贏得無綫旗下周刊「至型bug仔」比賽入行。沒多久就被監製錢國偉看中，04年擔任青春劇《赤沙印記＠四葉草.2》男主角、07年獲無綫高層曾勵珍欽點，演出處境劇《同事三分親》演關詠荷兒子，事業運順暢，將同期出身的胡定欣、鄭俊弘比下去。</p><p>太謙失機會</p><p>不過今年33歲的蔡淇俊已經退出幕前，在佛山開設雲南米線店，回想當年曾經風光，其實他有想過將拍戲作為終身職業，但性格決定命運，他說：「可能太細個入行，自己又係比較內向怕醜嗰類人，本身我係好care人哋點睇自己，例如有人搵我演識溜冰或者打功夫嘅角色，我就算識，都會預先打定底同人講『我麻麻哋咋喎，試吓啦』，太過謙虛，miss咗好多機會。又同好多人唔熟，變咗人哋見到面時認得你，但轉個身就唔記得，即係冇乜存在感。慢慢同公司嘅幕後、監製、導演都唔熟，開始覺得幾難行。」<br></p><p>借外援感觸</p><p>到13年情況越見難堪，蔡淇俊在劇集《仁心解碼II》中，只在第25集演報道員一角出過場。由一線跌落七線，他坦言有曾經不開心：「有檢討過，但見到人哋開始上，當時係諗極諗唔通，其實大家做戲都差唔多喎，都係做咁多年啫，唔通我有啲乜做得唔好？到我呢幾年出去做生意，識得人多，發覺可能係性格上或者待人處事上做得唔夠好，再加埋你做戲又唔係叫叻，只係一般般，導致冇人哋咁成功。」但此刻他仍然不忘當日錢國偉及珍姐的提攜，亦相信以目前狀態，有朝一日可以重返幕前。</p><p>對於近年無綫借助外援拍劇，蔡淇俊特別感觸：「當然會唔開心，點解有啲人突然走入嚟，都仲未知邊個，就做到男一、女一嘅？」但作為老闆的他亦明白有高層過檔，自然會起用一班自己人。對於舊愛陳自瑤已經結婚生女，蔡淇俊強調大家是朋友，雖沒聯絡但真心祝福對方。<br>採訪：王梓嫚</p></body></html>