<html><header><meta charset="utf-8"><title>【10周年紀念】初音未來Walkman　期間限定Fans要搶</title></header><body><h1>【10周年紀念】初音未來Walkman　期間限定Fans要搶</h1><p>2007年8月31日到底發生過甚麼大事？如果第一時間答得出是虛擬歌姬初音未來正式出道的大日子，相信你是一位非常忠心的初音Fans。屈指一算，到今年8月31日就是初音出道10周年紀念，當然識得做生意的廠商會趁機推出初音產品賺錢，好似Sony就會推出「初音未來10周年紀念Model」高解像度音響產品。主打是初音未來版Walkman NW-A35HN，除了機身用上初音綠色設計外，機背亦刻上初音圖案，亦跟埋初音Walkman套畀Fans襯成一套，而最毒是Walkman已預載了初音的高解像度聲音檔案，只要一開機就會聽到初音把聲。Walkman之外，亦可配埋初音特別版H.Ear on（SRS-HG1）無線喇叭。</p><p>相比以往初音產品，今次推出的特別版高解像度音響產品亦照顧埋初音未來的同門師妹、師弟，在初音Walkman之外，Sony亦有為鏡音雙子（鏡音鈴、連）推出黃色為主色特別版Walkman，以及粉紅色主色的巡音流歌特別版Walkman。雖然鏡音雙子總算在2007年12月出道，勉強可稱為10周年紀念，不過巡音流歌要到2009年1月先出道，感覺上就比較牽強。係唔係真正10周年紀念都唔太緊要，最重要是今次4款產品都以數量限定及期間限定（至8月23日10時）形式推出，今次唔買就再無機會！</p><p>3款特別版Walkman售價：各32,880日圓（約$2,303）<br>特別版無線喇叭售價：28,800日圓（約$2,017）<br><br>資料來源：Sony<br>記者：布偉倫<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>