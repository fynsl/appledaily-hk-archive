<html><header><meta charset="utf-8"><title>阿佘雙料視后神隱李明慧秘嫁陳樹渠之子</title></header><body><h1>阿佘雙料視后<br>神隱李明慧秘嫁陳樹渠之子</h1><p>九七年，回歸嘅唔止香港，仲有香港小姐。當年真係索女回歸，唔講頭三甲嘅翁嘉穗、李明慧、佘詩曼，還有任葆琳、歐陽妙芝、林雅詩、劉綽琪等，認真爭崩頭。事隔20年，呢班靚女都有唔同嘅發展。<br> <br>李明慧<br>97年港姐亞軍，屈居於翁嘉穗，李明慧於98年同大台解約，之後就神隱十幾年，最近被爆佢喺07年已同已故教育家陳樹渠嘅兒子陳燿陽結婚，李明慧仲生咗對龍鳳胎添！<br> <br>佘詩曼<br>阿佘當年雖然輸咗俾翁嘉穗同李明慧，只得季軍，但係佢喺娛樂圈嘅發展係最好嘅一個，當選後第一套電視劇《雪山飛狐》就做女主角，之後發展一直好順利，成為大台當家花旦之一，06年仲憑《鳳凰四重奏》奪得「最佳女主角」及「我最喜愛的電視女角色」，成為首位香港雙料視后。<br> <br>任葆琳<br>畢業於美國哈佛大學嘅任葆琳，當年參選就被封為「哈佛小甜甜」，當年佢係大熱門嚟㗎，可惜三甲不入，15年佢開始從政，出選南區區議會香港仔選區，成功當選，成為首位選美出身嘅區議員。<br> <br>歐陽妙芝<br>歐陽妙芝參選時已經係風頭躉，可惜只能晉身五強，三甲不入，其後喺慧妍雅集認識名模翁為德，翁介紹佢做模特兒。04年佢同金融界方時俊結婚，育有兩子，目前專心相夫教子。<br> <br>劉綽琪<br>當年以劉依清參加港姐，後來改名做劉綽琪，加入大台後，以做主持及閒角居多，後來轉投亞視，但令人留下最深印象嘅會係佢替一間涼茶舖買嘅龜苓膏廣告。08年離開亞視，有指目前於美國定居，有指佢喺15年結婚。<br> <br>林雅詩<br>當年林雅詩都有參選，但就未能躋身決賽，之後仲做埋三級片女星，05年同圈外男友溫文英結婚，育有一子，15年離婚。月初喺大馬工作時，疑自導被搶手袋做直播，被大馬警方建議列入不受歡迎人物，禁止以後入境大馬。</p></body></html>