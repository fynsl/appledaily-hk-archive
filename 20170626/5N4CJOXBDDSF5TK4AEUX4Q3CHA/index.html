<html><header><meta charset="utf-8"><title>【動畫】香港回歸點解贏唔到奧運金牌？李麗珊：只係等一個機會</title></header><body><h1>【動畫】香港回歸點解贏唔到奧運金牌？<br>李麗珊：只係等一個機會</h1><p>李麗珊的金句「香港運動員唔係垃圾」，講足21年，面前這位「風之后」像吃了防腐劑，由髮型到身形到裝束，廿年如一日；回歸前後同樣叱咤體壇，頒獎台上《天佑女皇》、《義勇軍進行曲》她聽得最多。兩女之母的她寄語現役運動員珍惜眼前所有，包括得來不易的資助和出路，珊珊也贊成女兒當運動員：「子女有夢想，父母一定要支持。」　<br><br>珊珊將1996年的奧運金牌長期放保險箱，她反而帶來兩個襟章接受訪問，一個是96亞特蘭大奧運，另一個是98年曼谷亞運。她說：「獎牌最重要，制服唔使留，我只留低制服上嘅襟章，呢兩個都很特別，最風光係96年奧運冠軍，令當時面臨回歸、人心惶惶嘅香港人好開心；另一個係98亞運，第一次用特區襟章，相比之下，港英時嘅徽章繡得好有心思。」<br><br>1997年7月1日，珊珊與隊友兼現時丈夫黃德森，從澳洲坎培拉大學專程飛回香港出席回歸酒會；2007年回歸十周年，她陀着二女，只能留在家。時間飛逝，她退役了12年，大女希皚9月升中一，細女嘉怡亦快10歲，亞特蘭大奧運金牌由掛上頸至今已超過21年，46歲的珊珊也說：「21年，好似過咗好耐，但又似噚日先發生，可能我仍活躍，時常留意體育新聞。」<br><br>香港回歸前後，儲齊奧運一金一銀一銅，包括珊珊的1996年金牌、2004年李靜、高禮澤的乒乓男雙銀牌及2012年李慧詩的凱林賽銅牌。對於1996年後至今未出現第二面奧運金牌，珊珊肯定的說：「快嚟啦，你們再多少少耐性，家陣睇到係香港整個體育氣氛同以前唔同，以前側重一、兩個運動，家陣每個運動項目都有標青嘅人，佢哋正位處世界水平，只係等一個機會發揮。」珊珊笑稱叫「家朗」都一定掂，她指的是兩位90後的世青冠軍、羽毛球的伍家朗及劍擊的張家朗，二人正穩佔世界排名頭10名內。<br><br>珊珊亦大讚現時香港體育發展日趨完善，投放資源多了，運動員福利好了，近年還加入退休金及運動員就業及教育計劃等。她還記得自己最高峯時，拿的體院資助是現時的乙級，只有萬多元，現在精英甲+每月有3萬多資助，珊珊提醒他們要珍惜：「家陣嘅資助唔係必然，一定要珍惜，唔好想只坐喺度就攞到呢啲錢。」珊珊說香港運動員已一代代證明不是垃圾，最新金句，她套用黃德森當年做風帆教練時說過：「世上沒有懶的champion。」<br><br>珊珊說大女好靜，細女好動，三項鐵人及田徑都很拿手，若女兒日後要做運動員她肯定贊成：「作為家長一定支持，一個人好難搵到夢想，當你有夢想就會有要求，跟住付出努力去追求夢想。現世代同我嗰個年代唔同喇，大家都睇到運動員有出路，有佢嘅社會地位，對社會有經濟貢獻。」<br><br>做家庭主婦足足12年，現在每天駕車接送女兒返學放學，平時與家長們打羽毛球、行山和跑步，問她有沒有一刻後悔，她想也不想就說：「唔需要後悔，亦冇遺憾，我係個好得意嘅人，當決定做一件事，就唔會睇回頭。我當時嘅決定係要照顧家庭，我就專心照顧，絕不後悔。」<br><br>記者：徐嘉華</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>