<html><header><meta charset="utf-8"><title>【專題籽】喃嘸師傅自小念經學樂器　破地獄油濺腳險玩完</title></header><body><h1>【專題籽】喃嘸師傅自小念經學樂器　破地獄油濺腳險玩完</h1><p>【專題籽：胚芽故事】<br>約40歲的喃嘸師傅梁俊（梁師傅），職責是替先人早日脫離世間苦，為的都是讓先人走好最後一程。皮膚黑黝黝的梁師傅一身淡灰色唐裝，穿着噠噠聲的黑布鞋，頭髮往後gel得立立令，和善地邀請我坐下，與想像中的兇神惡煞、長期於陰森靈堂的老師傅南轅北轍。他笑說：「以前紅事白事都一定搵我哋，搬屋燒陰契、十年大醮，總之傳統乜事都會搵喃嘸師傅。」隨着時代轉變，現在做的生意白事居多，但入行時所有儀式都要學。喃嘸家族第四代的梁師傅，自小在紙紮舖長大，14歲正式入行，「嗰次我第一次跟老竇見識，一拎啲樂器上手有板有眼，老竇就話我整定食呢行飯！」於是開始坐在旁邊留意師公的一舉一動，「最先學乜？執架生！唔好睇小，一執漏就要重頭嚟過。」</p><p>按不同死法做法事　為先人更為生人</p><p>白事打齋，之後學叠元寶，學懂不同鄉村習俗，例如水上人、潮州人、圍頭村等等。慢慢再學樂器、寫字、念經，記足十幾本經書之餘，更花上幾年時間把鑼、釵、啲打等樂器學勻，「以前打錯釵，我師公成副釵敲落我個頭，俾人鬧到學識㗎。」他亦需要學習拍子組合「三叮一板」，它相近於西方音樂的四拍子，第一拍為板、第二拍為「頭叮」、第三拍為「中叮」、第四拍為「尾叮」。學懂樂理之餘，儀式尾聲的「破地獄」，他亦花了好幾個月才上手，「我記得有次着住阿爺套唐裝，太大火啲油濺咗上我隻腳，好彩唐裝衫唔黐身，如果唔係我隻腳就玩完。」連不同死法的法事，都各有細微的事要記到足，例如吊頸的處理，喃嘸師傅都要在玄位掛繩，請過神後就要做解繩，念完敕令，還是在地上揼一口釘下去，前後花了五至六年時間，見識不同的喪禮，邊做邊學。<br>聽着「開壇請聖」、「破地獄」、「遊十殿」、「過金銀橋」，不少人都聽得一頭霧水。梁師傅解釋，在不同場合請不同的神，白事喃嘸師傅就多會請道教尊神太乙救苦天尊引渡受苦亡魂，「我哋嘅使命係『通地府』，等地府嘅神知道先人經過，我哋會寫牒文、請功曹馬、請神，話佢哋知有人過身。」打齋、破地獄旨在引領亡靈早日輪迴，但當家屬面對先人過身，難免會有很多的疑惑，作為「師傅」就要為他們一一解疑難。「家屬最常問我哋，『先人收唔收到我哋燒嘅嘢？』我哋做緊嘅對家屬嚟講係一份安慰，學咗乜就教番主家，等佢哋安心。」他一直提醒自己，要盡學師公的教導，因為家屬的一句「師傅」，背後就是對他的一番信任。</p><p>調解家庭糾紛　為孤女阻亡父火葬落淚</p><p>當了喃嘸師傅25年，他見盡人生百態。試過有人一完了喪事，兩兄弟在靈堂外談判分身家。又眼見一家人，先人家產由家姐管理，弟弟知道了就對母親說，「『你畀四萬我，我就擔幡買水』。最後阿媽都畀咗佢。我一年遇到幾十次，所以EQ一定要好高。你問我化唔化？有點化。」對他而言，最有挑戰性的，還要擔當「和事佬」一角。他試過有兩房，細仔先結婚，家底富有，提議代替大哥揸燈籠。他無奈地說：「人嘅心態有時就係想威，佢哋會問師傅點睇，我咪照直答唔理有冇錢，最緊要跟規矩，就好似一個調解員。」<br>從他淡然的語氣和嘆息，大概他已看透所謂的人性，可有想過轉行？他憶述起一個火葬場的小女孩，「平時火葬要㩒掣，嗰次火葬場一個鐘都未㩒到，因為妹妹擋住土工，喊晒話『唔畀佢哋燒爸爸』。」連仵工、喃嘸師傅看着都忍不住落淚。「有個喪母嘅師弟同我講，原來一個人平時幾熟悉喪禮，到真係發生喺自己身上，個腦一片空白。」當有人離世，喃嘸師傅所做的無非想令先人過得安樂，亦令在生的人舒服與先人離別，所以即使多於晚上工作，犧牲陪伴家人的時間，他都沒有一刻想過轉行，「如果自己親人過身，中國人第一時間會諗『不如幫佢打場齋』。喃嘸係好有意義嘅工作，不過工種始終辛苦，越嚟越少後生入行，如果連我哋𠵱一代都唔執着，就會失傳。」從小穿唐裝的他，就算被同學嘲笑都一笑置之，今日去中環仍堅持這身服裝。他說，「我希望前輩同輩後輩，都會努力傳承這一行業o依個係我最大嘅心願。」他與家人協議，將來無論女兒信甚麼宗教，總之死了一定要替他打場齋，生為喃嘸師傅，死也為喃嘸師傅。</p><p>記者：鍾藹寧<br>攝影：伍慶泉、許先煜、蕭志南<br>編輯：梁浩維<br>美術：黃創泰</p></body></html>