<html><header><meta charset="utf-8"><title>娥事生非：對沖走數　689一箭雙刁 - 花生友</title></header><body><h1>娥事生非：<br>對沖走數　689一箭雙刁 - 花生友</h1><p>七一將至，香港特區首長即將換上新人面，花生友早兩星期寫過，梁特卸任前會留下取消強積金對沖嘅爛攤子畀林鄭月娥，果然不出所料，倒數得返一個星期，梁特竟然夾硬推出勞資雙方無共識嘅方案，勞方暫時唔收貨，資方就梗係一肚火，稍後就要睇下新任勞工及福利局局長羅致光（CK），喺呢個爛攤中點樣完善收科？<br>其實呢壇取消強積金對沖嘅風波，可謂一男子的錯，喺選舉時加入政綱，5年任期落雨收柴時急急未有勞資共識下推出扮做咗，噚日仲極諷刺咁話，如果新一屆政府有取消強積金對沖方案又喺立法會過到關，樂見其成，唔知林鄭個心有冇把幾火？<br>有商界中人講起強推取消對沖，罵聲四起，不滿CY張單由林鄭去埋，而且仲畀咗難題新一任嘅勞福局局長，仲唔係一箭雙「刁」，刁難林鄭兼佢嘅愛將局長CK，睇吓羅嚟自民主派，又有幾巴閉喎。<br>暫時當然唔知林鄭可否拍住CK，搞得掂呢壇撤對沖風波，唔少工商界明言對CK有期望，覺得相對政務官出身、未做政務司司長前嘅勞福局局長張建宗，更加有得傾，皆因張畀佢哋感覺係「永遠的執行者」，老闆話乜就乜，冇自己嘅分析，但CK卻係學者出身，覺得佢分析事件時會致力做平衡，加上曾任議員喺政界打滾，知道真正嘅「互諒互讓」係如何煉成。<br>雖則早前提出過擴闊稅基等建議試水溫，惹來工商界出聲明反駁畀個下馬威佢嘆吓，外界對CK暫時似乎無乜負評，官場普遍相信佢會有個唔錯嘅起步，至少主要政黨民主黨砌少啲，結局已經大不同。花生友聽聞佢已經約咗社聯執委上任首星期飯聚，打交道兼政治游說！<br><br>花生友<br><br>逢周一刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>