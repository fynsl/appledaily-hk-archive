<html><header><meta charset="utf-8"><title>【專題籽】80後喪禮策劃師　主持父親喪禮學懂感同身受</title></header><body><h1>【專題籽】80後喪禮策劃師　主持父親喪禮學懂感同身受</h1><p>【專題籽：胚芽故事】<br>「人，終須一死。」人出生便注定有天步向墳墓，科技有多發達，我們與死亡還是如斯接近。80後喪禮策劃師潘耀財（阿財），承繼父親長生店，為先人和家屬打點喪事。</p><p>個子高瘦的阿財，身穿西裝拿着公事包，與一般上班族無異，直至他從包裏拿出《通勝》，始肯定他是一名喪禮策劃師。「作為殮葬師，最重要係清晰知道主人家要求。」當有家屬喪親，情緒低落還要處理先人身後事，阿財的角色就是「陪伴」，大至醫院處理遺體、喪禮儀式和出殯日子，細微至花款、紙紮品，他都一一辦妥，陪伴家屬走過傷痛。<br>在家裏排行第三，自小意識出身殯儀家族，「最記得小學嗰陣做功課成日提起死、棺材，嚇到老師打電話畀阿媽問我係咪有自殺傾向。」11年前父親過身，他與大哥商討後就決定入行，繼承了家族長生店。然而，由廿幾歲的後生仔接手，連父親以前的舊客都另覓年紀大的殮葬師，覺得他年輕不可靠。入行初期每晚睡不好，加上未上手適應，還曾經打錯花牌上的家屬關係等蝦碌事，「我好記得試過有家屬指住鬧我，『你咁做會有報應』，嗰下超級唔好受。」又試過紙紮品遺漏了麻雀枱全套，幾經掙扎選擇向家屬道歉，再另約日子補燒予先人。坦白令他再次得到客人的信任，後來該客人還轉介了不少朋友給他，令他領悟到一個人一生只有一次喪禮，少許錯誤也會為家屬帶來遺憾的教訓。自此，他對每個喪禮都放上心，種種細節都會寫下在專用筆記簿，把喪禮都當成自己辦喪事一樣。</p><p>滿足家屬要求　一個喪禮做足三個儀式</p><p>見盡無數喪事，同時見識了每個家庭的故事。他曾遇過家庭裏有三個不同宗教的人，由設靈到出殯要求做足三個儀式，「第一日做完道教儀式，師傅打齋，之後即刻清場，半個鐘內佈置成基督教儀式。翌日出殯前，就做佛教誦經嘅儀式。」靈堂上，他的職責就是盡量滿足家屬要求，「其實三個人都係各自為先人，但對死有唔同嘅見解。三人都同意輪流用三種方式，希望先人安息。」而他更從靈堂之上，深深體會到「家家有本難念的經」的道理，「有次喪禮誦經儀式完結後，先人配偶被部份仔女帶番屋企休息，有啲仔女問我可唔可以留多陣主持鞠躬事宜。夜少少靈堂嚟咗先人嘅紅顏知己憑弔拜祭。」面對突如其來的情況，作為喪禮策劃師最重要是冷靜應對，縱使與先人素不相識，他都竭盡所能令喪禮得以完成。</p><p>錯過女兒出世一刻　心傷被朋友掉卡片</p><p>數到人生最觸動的，他仍然難忘11年前親自主持父親的喪禮。他眼泛淚光，緩緩憶述，「去到過金橋銀橋時，當時我大學就畢業，好感慨點解阿爸唔見證我戴埋四方帽先走。」自此，他確切感受到家屬的傷痛，亦明白到兼顧喪禮的辛苦，遂領悟了這份工作的重要性。他直言當上殮葬師，無時無刻都會對工作有所牽掛，為了工作甚至連女兒出生一刻都見證不了，「太太臨分娩嗰朝，有客人就嚟出殯，我要趕番殯儀館。做嘢途中太太要開刀，結果錯過咗囡囡出世嗰刻。」太太有無埋怨？他不自覺摸着戒指，笑說：「直情記一世！當然佢好體諒我。」但他毫不後悔，因為他深信，入行就要對客人有承擔。<br>敬業樂業，偏偏有朋友對他會避忌三分，「有次撞到小學同學，見我着西裝問我做邊行，我咪派卡片畀佢，道別之後望住佢經過垃圾桶，掉咗我張卡片，嗰下個心好傷。」紅事上，婚禮策劃師協助他人處理不同的細節和儀式，「白事上殮葬師又何嘗唔係？」一紅一白看似對立，但性質一樣，「雖然我唔係心理醫生，解決唔到家屬心嘅傷痛，當佢哋有好多事要處理，我正正就係為佢哋服務。」喪禮為先人，更是為了在生的人。阿財看似微不足道，但每個喪禮正正需要一個能減輕家屬苦痛、帶他們離開陰霾的喪禮策劃師。</p><p>記者：鍾藹寧<br>攝影：伍慶泉、許先煜、蕭志南<br>編輯：梁浩維<br>美術：黃創泰</p></body></html>