<html><header><meta charset="utf-8"><title>中環在線：中銀百年展伍圓鈔票當1蚊使 - 李華華</title></header><body><h1>中環在線：中銀百年展<br>伍圓鈔票當1蚊使 - 李華華</h1><p>適逢香港回歸20年，中國銀行又喺香港開業100年，最近喺中環總行中銀大廈舉行大型展覽，展出唔少珍藏寶物，就等華華同大家介紹其中3款。<br>中銀香港𠵱家係印鈔行之一，但唔講唔知，1935年之前，都係匯豐獨家印1蚊紙，之後交由港府接手，委託英國印鈔廠印製。<br>二戰期間交通嚴重受阻，搞到一叠叠1蚊紙喺英國嚴重delay，香港市民又等錢用，最後要徵用100萬張在香港印、內地用嘅中國銀行伍圓鈔票，上面加番個「香港政府壹圓」印仔，咁就5蚊當1蚊使嘞！展覽見到呢張，仲係香港史上首款加蓋鈔票㖭呀。</p><p>貝聿銘爸爸係支行經理</p><p>另外，國際著名建築師貝聿銘（貝老）一家同中銀一向好有淵源，佢自己係中銀大樓設計者，阿仔貝禮中負責復修舊中銀大樓，父親貝祖詒就曾經係中國銀行香港支行經理。今次展覽就包括貝祖詒當年用過嘅卡片同印章，印章仲印得㗎。<br>咁啱貝老今年4月慶祝100歲生日，中國銀行行長陳四清、中銀香港總裁岳毅早前飛去美國探佢，100歲嘅貝老仲喺中銀香港100周年年報上親筆簽名。<br>展覽由即日起免費開放，為期至少3個月，大家行過不妨入去參觀吓。<br><br>李華華<br>mailto:LiWaWa@AppleDaily.com</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>