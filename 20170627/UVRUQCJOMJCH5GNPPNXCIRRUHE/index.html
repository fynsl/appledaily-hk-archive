<html><header><meta charset="utf-8"><title>財路：瑞安建業超賣到痹 - 錢雋</title></header><body><h1>財路：<br>瑞安建業超賣到痹 - 錢雋</h1><p>瑞安建業（983）潛喺8年嚟海底價，PB得番0.23倍，長線超賣到痹，當係博反彈咁講，都開始抵博。<br>瑞安建業對上4年，全部見紅，尤其2014年到2016年，每年大出血超過10億元，現價1.97元，比2008年金融海嘯價，仲要潛水過50%。但咁睇，瑞安建業跌到呢個位，月線9RSI得番16，長線極度超賣，技術上畀到一個反彈條件。<br>又瑞安建業近幾年大見紅，除咗本業唔醒神，亦同集團去瘀、進行資產減省有關。<br>但經呢幾年去蕪，瑞安建業負債比率由高達82億元，減到得番24億元，而隨住短期進一步資產整合，資產質素再改善，可以輕裝上路。<br>又瑞安建業上年再就成都同天津兩項物業資產減值5.6億元，再狠撇減值。諗到係，物業價值已經如實反映，喺集團進一步撇減呢類資產時，第日成績單唔再咁傷，買瑞安建業中短期張成績單好睇番，又係point。<br><br>再講，瑞安建業家陣得番9億元市值，喺羅氏家族揸住嘅上市公司當中，係至細隻，大股東喺進行財務優化後，就要諗點樣湊大番集團。<br>瑞安建業呢個殘價，PB得0.2倍。最近幾年，建築股好似雨後春筍，唔少近磅行家上市，好似新褔港（1447）、劍虹（1557）同宏基（1718），PB全部喺兩倍樓上，瑞安建業比落去，PB吸引到爆！<br>又好似上邊講，喺集團對上幾年減值狠撇，NAV實淨番晒之餘，呢個PB，無水份。<br>當瑞安建業現價翻半番到2.82元，目標價PB，都係得0.3倍，啱上到同系統瑞安房地產（272）PB水位，但仲未上到上邊行家PB水平，又瑞安建業目標價市值13.5億元，比起瑞房過百億元市值，仲係好碎料。<br><br>錢雋<br>細價股專家<br>本欄逢周二刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>