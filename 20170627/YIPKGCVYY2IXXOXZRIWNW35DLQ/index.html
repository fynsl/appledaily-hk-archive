<html><header><meta charset="utf-8"><title>古巨基密運婚紗娶助手發哥發嫂趁拍戲空檔註冊</title></header><body><h1>古巨基密運婚紗娶助手<br>發哥發嫂趁拍戲空檔註冊</h1><p>做得娛樂圈呢行，有曝光當然緊要，但係去到呢啲人生大事位，唔係人人都終意擺上枱，有人鍾意大搞，公告天下，亦有人愛低調，而婚後先被揭已婚嘅藝人歌手例子都唔少。<br> <br>講到秘婚高手，國際巨星周潤發可算其一，佢同發嫂陳薈蓮於1987年喺新加坡攞酒，當大家都以為佢哋當時係「一條龍」搞喜事時，發嫂舊年先爆料話原來佢哋早喺前一年（86年）10月已經結婚，佢話：當時我陪發哥喺紐約拍電影《秋天的童話》，有一日唔使開工，發哥同我講：『不如我哋去結婚囉！』我就答：『好呀！』跟住我哋就去咗當地婚姻註冊署結婚。」發嫂話當時只係着便服，註冊過程亦好簡單。<br> <br>早排忙住同發哥拍戲嘅天王郭富城亦係圈中秘婚代表之一，自從城城同大陸女模方媛（Moka）拍拖以嚟屢次傳婚訊，城城亦放晒聲氣話想成家立室，但到真正結婚時，佢又冇公開消息，反而係被《蘋果》發現佢同Moka低調排期註冊先揭發婚事。城城於4月中擺酒娶Moka，雖然唔算大排筵席，但雙方家長，及城城班好兄弟都有份去飲。<br> <br>另一位秘婚歌手，可以數古巨基，佢同助手Lorraine愛情長跑多年，結果於2014年7月在拉斯維加斯註冊。當時基仔將婚事冚到極密實，連新娘子Lorraine都唔知情，基仔安排朋友幫手運婚紗等所需物品到美國，仲呃Lorraine話去美國係度假。到真正註冊當日，基仔搵人車Lorraine去註冊處，新娘子先如夢初醒，兩人於同年年尾在港補擺喜酒。<br> <br>而喺DJ界嘅秘婚「高手」比想像中多好多，包括葛民輝、森美同少爺占（甄子康）等，其中少爺占喺2013年情人節宣佈已經瞞婚7年，其妻係幼稚園同學Tina，當日更係佢哋結婚7周年紀念，而少爺占更喺網上平台寫咗段字嚟冧老婆，非常浪漫。</p></body></html>