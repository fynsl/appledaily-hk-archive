<html><header><meta charset="utf-8"><title>職場慧眼：學做人緊要過學做事 - 張慧敏</title></header><body><h1>職場慧眼：<br>學做人緊要過學做事 - 張慧敏</h1><p>「Son 媽你好！我係final year 大學生，𠵱家喺一間行業龍頭公司返緊一段日子internship，我知道身為公司入面嘅新丁要謙虛同少惹事，但坐我旁邊嘅同事好鍾意傾偈同講人是非，剛巧有一排公司工作極忙趕住交貨，我覺得呢位同事不停撩我傾閒偈太煩，而且浪費我時間，坐位原因避無可避，於是我就敷衍應對佢。<br>點知自此以後，呢位同事就成日對我單單打打，又用惡毒言語咒罵我，我當下只能厚住臉皮一笑置之唔駁嘴，返工死忍但放工後羞憤嘅心情一直纏繞不去，情況無改善之餘，仲影響埋自己情緒同健康。<br>呢位同事唔知真傻假痴都已經喺公司生存咗幾年，恐怕唔簡單，其他一班同事雖然暗地裏對佢有微言，但係表面都同佢扮friend唔敢硬碰。我想問，其實應該如何處理及調整心態免得內傷？又應如何避免呢種事喺下一份工重演？感激不盡！」<br>人情世故，還有人情冷暖，你們職場新鮮人的確很難明更加難掌握。你雖然知道要謙虛少惹事，問題是你對同事的態度出了事。你用敷衍的態度對待人，人家是食鹽多過你食米的老手，又知道你只不過是個過客，玩你串你何須擇日子，完全沒有需要留手留口。<br>其他同事明知你是個閒人，還要態度不佳，亦犯不着為你出頭。至於他們同事之間究竟鬼打鬼還是friend過打Band，第一你根本不識得分，第二根本唔關你事。<br>做intern最大的價值，從來不是學做事，而是學做人，可惜知道價值、懂得把握機會好好學習修練的沒有幾個人。如此小事你都覺羞憤難當，你的EQ離合格還有好大一段距離。人必自省然後人省之，不一定是過失過錯，只要從過程中自我反省學習提升，吸取教訓吸收經驗，日子一樣會見功。<br><br>張慧敏<br> http://www.facebook.com/HKcareerdoctor </p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>