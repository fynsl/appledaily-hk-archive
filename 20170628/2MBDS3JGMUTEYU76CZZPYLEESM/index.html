<html><header><meta charset="utf-8"><title>隔牆有耳：傳落區視察有政治含意習大大遊西九　撐奶媽 - 李八方</title></header><body><h1>隔牆有耳：傳落區視察有政治含意<br>習大大遊西九　撐奶媽 - 李八方</h1><p>升呢做國家主席後，習近平聽日首度來港，除咗出席回歸20周年活動同主持宣誓儀式，仲會落區視察不同基建，據知佢呢次「觀光」行程，全部都好有政治意思，尤其抵埗後將踏足西九文化區，藉住西九係林鄭專責主理嘅baby，凸顯對候任特首奶媽林鄭月娥嘅高度支持。<br>有知情人士話，喺西九拍板落實建故宮館前保密嘅要求，都係中方提出，最後特區政府搵到馬會贊助，以免要經正常程序攞撥款，拉布都拉到項目夭折。其實咁樣未經諮詢嘅安排，林鄭又點會唔聞到火藥味？但佢獨力承擔，仲話過如果要諮詢而遇反對，中央會非常尷尬。<br>呢句話聽在港人耳裏一把火，中央卻還得神落，據知阿爺覺得冇揀錯人而好安樂。而呢種有擔當，正正係阿爺搵佢臨危受命代替梁振英上場選特首嘅原因，而林鄭就算私下未必支持梁振英施政，但至少唔會公開唱反調，據聞呢點同曾俊華嘅分別，就係阿爺揀佢嘅關鍵，所以此行第一擊就送咗畀林鄭。<br>據聞習大大會視乎情況，順道去埋西九嘅高鐵站，旨在話畀市民聽中央支持此項目，尤其一地兩檢方案料7月出爐，係林鄭首個要推嘅大爭議項目，同樣都係為林鄭打氣嘅啫。</p><p>臨走前去睇港珠澳橋</p><p>至於臨走前盛傳會視察嘅港珠澳大橋，就真係唔睇唔得咯，2011年動工，歷經波折終於喺年底完工，通車在望，算係梁振英任內嘅政績，習大大又豈可不親臨支持？唔好忘記，條橋跨越粵、港、澳三地，可算中央嘅整體大project！雖則習大大揀呢三大景點，旨在傳送政治訊息，但唔好忘記呢3個地方，各有「污點」。西九文化區嘅內涵軟件一直惹爭議，同高鐵工程都嚴重超支，港澳珠大橋仲爆出造假醜聞，查實習大大會唔會係明查暗訪，睇吓香港到底出現咗乜問題？<br><br>李八方</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>