<html><header><meta charset="utf-8"><title>智取大市：恐慌撈貨有難度 - 晉佳</title></header><body><h1>智取大市：<br>恐慌撈貨有難度 - 晉佳</h1><p>噚日細價股斬倉潮，講到有幾恐怖都好，都係11:45之前嘅嘢，餘下時間，被斬倉細價股其實以倍數反彈。賭得贏，小弟心服口服。<br>單日有細價股跌逾九成去到1仙，喺自動對盤系統已跌無可跌，即市撈底輸錢嘅最大可能性，係停牌、然後除牌Total loss。不過波幅大到咁，通常跌到1仙，只要唔停牌都識反彈，就算只彈去1.5仙，5格都贏五成；去到3仙，贏兩倍。<br><br>噚日要時來運到畀你mon到，的確有難度。以低位反彈最強嘅首都創投（2324）為例，股價跌到低位時間極敏感，係11:45，中午收市隨時會停牌，甚至可能提前拉閘，一停就冇仇報，可以話係極危險時段，換轉係下晝14:00出現1仙低位，值博率就較高。其次，首都創投由0.1元樓上跌到1仙，需時5分鐘，難以有準備咁撈貨，1仙只存在12秒，成交逾50萬元，去到中午開市，確認唔使停牌，股價已彈到3.2仙，收市更加係7.3仙！<br>噚日細價股十幾廿隻咁洗倉，亦難專注物色機會，與此同時又要mon住手頭上持股避免受累。捕捉extraordinary case嘅機遇，確實可遇不可求。<br><br>晉佳<br> http://www.fb.com/advanceguy1 <br>本欄逢周一、三、五刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>