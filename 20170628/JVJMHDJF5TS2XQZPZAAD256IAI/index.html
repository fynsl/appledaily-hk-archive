<html><header><meta charset="utf-8"><title>【馮仁昭四圍超】港姐複試間尺鼻Angelica出局Regina入圍帶定比堅尼</title></header><body><h1>【馮仁昭四圍超】港姐複試間尺鼻Angelica出局<br>Regina入圍帶定比堅尼</h1><p>無綫《2017香港小姐競選》經過第一輪面試之後，噚日有61位佳麗喺將軍澳電視城進行複試。據聞初選時嘅「吊帶王祖藍」Dion同「間尺鼻」Angelica都冇得留低，噚日無綫安排林盛斌（Bob）同麥美恩同港姐會面。</p><p>「嫩版李若彤」有信心</p><p>複試有被指為大熱、來自加拿大多倫多20歲嘅混血兒Kelly Ng，有嫩版李若彤之稱嘅Kelly以粉紅貼身短裙亮相，佢話：「都有信心，睇番有人話我似李若彤，之後都有摷番啲報道嚟睇，我覺得李若彤形象好深入民心，佢好靚女，所以我唔覺得似佢。」同Kelly蹺住手同行嘅Zoe，有嫩版宋熙年之稱，她被爆係十優港姐冠軍麥明詩嘅朋友，Zoe話：「麥明詩都有叫我加油。」<br>另外較為順眼嘅有今年23歲、似15年亞軍龐卓欣嘅Regina，職業係會計師，佢透露今次已經帶定比堅尼到場，仲話覺得自己似李亞男多啲喎。亦有任職freelance模特兒嘅Sophia，佢貌似人妻岑潔儀，自爆話同陳奕迅拍過戲，不過就係行行企企角色。另外有一位被稱作哨牙珍嘅Tomato，同來自三藩市嘅「藍裙千雪」胡美貽入圍複試。<br>港姐出身嘅麥美恩話第二輪嘅佳麗衣着同談吐都出色，笑言自己當年嘅「龍躉村姑」外號無人能及。阿Bob對外國佳麗Christina鍾情，覺得佢講廣東話特別好聽，聲音好甜美，所以好想去「愛錫」佢。<br>撰文：馮仁昭</p></body></html>