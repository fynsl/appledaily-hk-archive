<html><header><meta charset="utf-8"><title>收市閒情：香港最大鑊的問題 - 千頌C</title></header><body><h1>收市閒情：<br>香港最大鑊的問題 - 千頌C</h1><p>李嘉誠噚日去汕大出席畢業禮，新聞稿發相，見到超人帶住小小超李澤楷，四圍行逛，一齊吹吓水，樂也融融咁款。喂！超人有啟示！<br>大家都知，李澤鉅嘅作風係同你計到盡，賺錢，佢就叻！所以超人將長和系交棒畀小超，「Victor會頂替我（長和系）的位置，我好放心。」好啦，講到教育，一般唔係一門賺錢生意，好多時更加要蝕錢。至於講到「肯使錢」呢方面，小小超李澤楷明顯更加擅長。大家都知，超人一向重視教育，所以相信汕大校董會名譽主席呢個位，應該好快會落入小小超手上。<br>超人用人、以至做生意，眼光從來獨到。單講十年前，你同我仲討論緊「你係咪同台先？同台先可以免費Send SMS」時，佢已經投資Facebook，之後當然金蛋隻隻出、Spotify、Airbnb、甚至係DeepMind……。Deepmind？咩來？食得㗎？唔好笑，應該好多人唔知。呢兩日Facebook有人出Post，就話有內地客落香港旅行，去食嘢冇Cash，伙計即時就話，「你仲唔係食霸王餐」！冇錯，當你笑人哋冇錢開飯，人哋笑你食飯要用錢，「我們內地現在都不用現金！」<br><br>冇計，小店推「一番賞」呢，你又話涉「非法獎券」；Uber又被所謂「創新及科技局」狙擊；連政府嘅美食車，都係制肘重重生意難做。<br>超人喺汕大演辭入面講，「因循的併發症是不思不想和無感無知，在人工智能世代中肯定過不了關。」或者超人言者無心，但我睇到嘅係，正正係香港𠵱家最大鑊嘅問題係，你對住一班仲用緊Internet Explorer嘅人，同佢講咩係I.T、咩係A.I。<br>「我明年90歲啦，一生志在千里，也知似水流年」，同大部份人講「似水流年」，第一時間諗嘅，多數唔係《牡丹亭》（自己Google係咩），而係會唱出嚟：「不可以留住昨天」。<br><br>千頌C<br> http://www.fb.com/winbigwok <br>本欄逢周三刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>