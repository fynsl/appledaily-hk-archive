<html><header><meta charset="utf-8"><title>中環在線：老人院老闆做三行出身 - 李華華</title></header><body><h1>中環在線：<br>老人院老闆做三行出身 - 李華華</h1><p>做三行（泥水、木工及油漆）做到成為安老院舍集團老闆，恒智控股（8405）主席易德智，噚日喺招股記者會後分享多年心得，話安老服務行業唔易做，最緊要係「用個心對人」。佢仲話，慶幸家族後生一輩肯幫手，不過自己得閒時一樣會巡視院舍嘅。<br>講番易德智背景，佢年輕時做過三行學徒，去到1985年成立建築公司，因而接觸到唔少安老院舍裝修項目，當中亦包括佢姐姐開嘅兩間院舍。去到1993年開始，佢參與埋經營同管理工作，至今有廿幾年。<br>易德智話，原來香港經營安老院舍嘅機構好分散，唔少都係家族式經營，好似恒智咁，佢太太嘅細佬妹都係公司執董，平均年齡都有五十幾歲。佢提到，好多院舍嘅老闆年老之後，無後人願意繼承，就只好賣畀人，正好為恒智提供收購機會嘞。</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>