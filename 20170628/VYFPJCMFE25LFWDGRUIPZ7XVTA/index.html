<html><header><meta charset="utf-8"><title>【波濤洶湧】主打AV女優引咗成大班麻甩佬入馬場</title></header><body><h1>【波濤洶湧】主打AV女優<br>引咗成大班麻甩佬入馬場</h1><p>早前，眼大大得嚟兼身材又勁嘅AV女優明日花，唔單止演技出色，就連賭馬都有一手。佢攞咗30萬Yen，於日本打吡賽日尾場，亦即草地2500米二級賽目黑紀念，一嘢買落去法國騎師李慕華座騎「成名遊戲」的獨贏。<br><br>其後佢仲將張馬飛上載到社交網站，任睇唔嬲。結果真係俾佢扑中19.1倍冷WIN，捧走573萬Yen（折合約40萬港元）返屋企。贏大錢之後，明日花自稱「最強之馬券師」，認真巴閉。<br><br>據稱因為呢次明日花贏咁多錢，惹嚟一股賽馬熱潮，仲有唔少男士講明6月尾跑一級賽寶塚紀念賽嗰陣，會去阪神競馬場走一轉，睇吓有冇機會撞到明日花。<br><br>日本中央競馬會班Marketing食住呢樣嘢，就搵咗一班身材極好的姑娘再煲大佢，例如搵咗擁有H Cup身材、年紀只有23歲的筧和美子，於今個月做當地賽馬大使。美子影咗輯靚靚寫真，仲喺幾場分級賽為馬會擔任嘉賓。<br><br>其實打靚女牌，一向都係當地馬圈拿手好戲，好似女團乃木坂46人氣成員白石麻衣，就同埋前任AKB48成員小嶋陽菜做賽馬節目主持。咪以為佢哋只係坐喺度齋講做花瓶，仲要落地做埋採訪㗎！<br><br>記得當年「黃金巨匠」出爭法國凱旋門大賽時，小嶋陽菜拍住白石麻衣去到當地，做特派記者為大家現場報料，兩個人仲俾埋貼士，做得相當投入。<br><br>今年日本中央賽馬會都搵嚟幾個90後少男少女拍宣傳片，就好似土屋太鳳咁，出晒名笑容可鞠，夠young夠活潑。佢話賽馬好刺激，早前於大阪盃以及日本打吡賽日都有入場，仲同國寶級騎師武豊影相留念㖭！</p></body></html>