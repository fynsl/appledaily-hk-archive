<html><header><meta charset="utf-8"><title>【add時尚：紅人主場】劉心悠　我不懂撒嬌</title></header><body><h1>【add時尚：紅人主場】<br>劉心悠　我不懂撒嬌</h1><p>溫婉靚樣，嬌滴滴外形，柔和聲線說着半鹹淡廣東話，36歲劉心悠堪稱擁撒嬌女人的完美package，惟她未有因此覓得另一半照顧。由台灣來港發展十多年，心悠自認或多或少傳承本地女強人的堅毅，不過密密拍電影的她偶爾也有軟弱、需要被關懷，「開工好早，當你搵唔到人同你傾偈、食早餐。覺得如果有人得閒就好喇，但又唔會覺得需要對方係男人。」總之，有人陪伴就好。</p><p>相比起「台妹」，劉心悠更適合「港女」稱號，所指的是女強人特質，「我從來都唔係溫柔嬌嗲！欣賞香港女仔獨立，同埋堅強，香港好多女強人，台灣比較少啲，我或多或少傳承到香港女人嘅堅毅。」<br>心悠不覺得台灣女生特別懂得撒嬌，「係語言上嘅barrier，尾音有囉、呀，呢啲重啲，聽起嚟好似好溫柔，easy going啲，傾偈時唔會表達立場，好似順啲、圓滑啲，但香港女仔係，佢唔認同嘅，就會唔驚咁表態。」自己介乎兩者之間，「圓滑得嚟需要表達自己立場，女仔溫柔還溫柔，但唔可以失去自己個character，如果唔係就會矮咗。」</p><p>要同男人一樣</p><p>做人要有個性，心悠不論對着男或女，說話都堅持用同一聲線，撒嬌、講叠字的對象僅限長輩。她即場舉例，「長輩問呢排攰唔攰，我會話呢排攰攰哋。」我的天！原來她真的不懂撒嬌。不過工作太忙，有時都會變得嬌弱，「開工好早，當你搵唔到人同你傾偈、食早餐，覺得如果有人得閒就好喇，但我又唔會覺得需要對方係男人，其實係accompany去陪住我。」閨蜜們未必能隨傳隨到，「煞科後會call佢哋出嚟，佢哋覺得我消失咗半年，好擔心我得唔得，其實都好開心，只係𠵱家係你available時，佢哋唔available。」<br>在新片《女人永遠是對的》扮演事業成功OL一角，被傳整容而飽受委屈，影響工作機會，直至遇上方力申飾演的踏實型男士，才突破心理關口，自在過活，心悠覺得某程度上演回自己，「我覺得係我囉，如果將我擺喺呢個situation，受到critic時我都未必騷出嚟。」戲名非常女人主義，她亦堅信女權，「要時時相信自己係啱，先至有動力去push自己做到男人一樣。」</p><p>研究點咀小方</p><p>心悠認識方力申多年，合作拍戲卻是首次，喜劇手法自然多笑料，「開工第一場已經係吻戲，仲要係我主動kiss佢，導演唔想我一開場就kiss佢個嘴，就由其他地方kiss，同導演研究kiss呢邊好，定kiss另一邊好，唔當佢係個人。」回想起來才覺得尷尬，「但當時諗住營造好浪漫嘅感覺出嚟。」<br>目前心悠正在橫店拍攝無綫古裝劇《深宮計》，之前已拍了三個月廠景。明知用三機製作，拍攝快、多產，搞到演員冇得瞓，時間調配上比內地劇緊湊，心悠亦敢於挑戰，原來是因為他！「記得以前成日睇到羅仲謙拍緊劇，好眼瞓，嗰時我就同自己講：『冇理由佢做到，我做唔到』，個個都話好辛苦，唔係自己去體驗，你唔會明白，做演員點都要試一次。」並笑說每個人見到她，第一句都問是否很辛苦，「唔係用辛苦嚟形容，係好開心，好多得着，我覺得非常值得，人生中難得可以chur三個幾月，瞓得好少。」</p><p>【拍戲調理】</p><p>每次煞科後，心悠都會放假唞一唞，這次入劇組，日以繼夜拍攝多月，每日只睡幾小時，主要靠中藥調理、飲蔬果汁補充維他命C增強抵抗力，對長假訴求更強烈。<br>心悠說：「想調整自己身體狀況，長期咁chur，內臟失去應有balance，盡快調整正常瞓覺時間、食嘢方法，如果唔係會病。精神好，玩都開心啲。」</p><p>更多精采時尚內容，盡在 http://add.appledaily.com 。</p></body></html>