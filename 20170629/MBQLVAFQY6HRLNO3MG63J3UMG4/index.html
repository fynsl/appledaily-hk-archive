<html><header><meta charset="utf-8"><title>一路一帶：香港回歸廿年的悲歌 - 斯郎</title></header><body><h1>一路一帶：香港回歸廿年的悲歌 - 斯郎</h1><p>香港即將回歸廿年，近年被批評最多，就是香港原地踏步、不思進取、食老本。的確，香港廿年來，進步得最多，是超支基建，是癲狂樓價。就連八達通廿年都冇乜進步過，難怪林鄭都唔識得用。<br>香港的前路，年輕人「睇唔透」，昔日的獅子山精神，在現今已用不着，勤力工作，準時交稅，睇住啲錢白白流出去，搵得錢最多，仍然是地產及銀行那班人，「收租好過打劫」，是香港最穩陣的產業。年輕人唔係冇理想，而是不敢有太多幻想，創業的機會成本實在太大，社會認同的身份價值，不是你有幾大貢獻，而是睇你有幾多層樓，有幾多息收，「叻」是看你荷包有幾深，而唔係讀過嘅書有幾厚。<br>前人種樹，後人乘涼，香港剛好相反，上一代累積財富，下一代用畢生積蓄去繼續增長前人的財富。曾經是香港仔精神嘅王維基，最近都高調「藐視」香港年輕人，都係老土的唔捱得、唔夠勤力，「因為未ready而去投訴社會唔畀機會，我唔係好贊成呢種態度。」這句說由他講出來相當諷刺，其實香港人同樣可以回敬佢「未ready就去投訴行會唔發個電視牌。」將制度不公平合理化，王維基好像忘記了，當初就是這班年輕人最支持他搞電視台，其實最埋怨別人唔畀機會的，正是王維基本人。<br>後記：傳媒寒冬，已經寒咗幾年，倒閉的同業已有數間，香港人睇新聞習慣已經改變，別說賺大錢，好新聞和收入，由正比變成反比，明星食煙偷食，好像比國家大事更為重要，怎樣轉身迎接新科技時代，怎樣將新聞化為收入，是傳媒要認真考量的問題。<br>不過當我看到今年書展主題是「旅遊」，便知道傳媒就快玩完。要考量一個地方的文化軟實力，可以留意市民的閱讀普及程度和質素，今年書展以旅遊書作主題，港人願意花一百幾十買在Google可以免費找到的資訊，卻不肯每月花時間去支持新聞資訊，完全是為香港回歸廿年寫下悲歌。<br><br>斯郎<br> https://www.facebook.com/oneroadonebelt/ <br>本欄逢周四刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>