<html><header><meta charset="utf-8"><title>阿媽係黃淑儀徐肇平曾冧張曦雯</title></header><body><h1>阿媽係黃淑儀<br>徐肇平曾冧張曦雯</h1><p>蔡思貝嘅新歡徐肇平，今年29歲，佢嘅來頭都唔少㗎，佢媽媽就係70年代大台嘅當家花旦GiGi姐黃淑儀，於14年加入大台、喺外國長大嘅徐肇平，鬼聲鬼氣，所以就被安排到明珠台主持《港生活·港享受》，就係咁佢就同一齊主持《港生活·港享受》嘅鬼妹前華姐冠軍張曦雯撻着咗，但佢哋就一直冇承認過戀情，直至去年就有傳媒影到佢哋一齊出席完活動後，前後腳咁返去女方屋企玩煮飯仔，雖然有圖有證據，但佢哋都係冇認戀情㗎！<br><br>徐肇平嘅感情生活明顯豐富過佢嘅事業，雖然有阿媽做佢強大後盾，但係佢喺大台嘅發展就明顯得唔到重視，15年就傳拒簽無綫經理人合約而俾無綫雪藏，最後徐肇平同無綫喺去年8月續咗一年藝員約，不過就唔見佢幕前有乜演出，除咗見佢同媽咪GiGi姐為馬來西亞華麗台主持《儀煮賀年菜》之外，只係喺劇集《殭》當中客串幾集，最後佢都係選擇離開，去年佢就獲ViuTV招手，同游學修合作拍劇《三一如三》。</p></body></html>