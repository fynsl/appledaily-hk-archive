<html><header><meta charset="utf-8"><title>魚樂無窮：恐慌紓緩的關鍵 - 唐牛</title></header><body><h1>魚樂無窮：恐慌紓緩的關鍵 - 唐牛</h1><p>細價股繼續洗倉，不過市場氣氛明顯喘穩，一來風眼股跌幅由八九成紓緩至四五成，十號風球變番三號風球，二來試過第一日嘅腥風血雨場面，股民有晒經驗，三來暫未見有相關股份停牌，部份人嘅態度已由沽貨或避之則吉，改為尋找搵食機會。<br>經過傳媒大肆報道後，相信戰友對打撈暴跌股都有番一定概念，例如在殼價墊底下，市值要揀細唔揀大，另外選主板棄創板，一來主板殼價高啲，二來在新例勢必推行下，創板上流力大大下降，遲早變殭屍板。<br><br>不過，嫌煩都要補多句，過山車股有隨時停牌風險，入得場要有total loss心理準備，記住，出得嚟行預咗要還。<br>大市方面，科網股再來震倉，比亞迪電子（285）一度喪插兩成，埋單跌幅收窄至一成，少啲定力都唔掂。<br>都係嗰句，你信科網股未死，每次調整都係吸納良機，我自己就一注獨贏騰訊（700），冇蟹貨動力足兼且遇襲（沽空機構報告）風險低，市場上可謂絕無僅有。有畏高症嗎？分注吸納吧！<br>賣多個廣告，周日投資導航會刊出我的第三季推介，風高浪急下其實依然有好股的，唔好錯過呀！</p><p>唐牛<br> http://www.fb.com/tongcow88 <br>本欄逢周二、四刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>