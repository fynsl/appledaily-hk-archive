<html><header><meta charset="utf-8"><title>【限時撤回】5分鐘內收得番訊息？WhatsApp撤回訊息功能未開放 </title></header><body><h1>【限時撤回】5分鐘內收得番訊息？WhatsApp撤回訊息功能未開放 </h1><p>之前WhatsApp話測試撤回訊息功能，大把人讚好。你知啦，返工閒閒哋四五個group，諗住喺同事花生group講上司壞話，但send錯去隔籬大group就出事㗎嘛！最近就有關於撤回訊息嘅新詳情，呢個功能唔係萬能，發放後五分鐘內訊息先可以撤回，黃金五分鐘過後就恨錯難返。<br><br>據英國independent網站報導，有程式員發現撤回功能其實已經實裝咗喺目前iOS已經使用嘅2.17.30版本，只係WhatsApp未開放，估計很快就回到。消息亦指無論訊息、圖片、影片、GIF檔、文件等等，只要五分鐘內發送的，都可撤回。其實WhatsApp官網早前就在「常見問題」頁面中出現「撤回訊息」嘅介紹，但相關頁面很快就消失咗。入面提到操作方式，在iPhone 及Windows Phone平台，可直接點按訊息，再按下「撤回」即可；Android平台需在點按訊息後，再按下「選單鍵」＞「撤回」。<br><br>不過說明入面有一句都幾令人擔心，佢話：「成功被撤回的訊息會從聯絡人的對話中消失。同樣地，如果您在對話中看見『此訊息已被撤回。』的信息，那代表傳送者將訊息撤回了。」入面個「您」係代表傳送者還是收訊者？如果連收嘅人都睇到「此訊息已被撤回」，咁其實即係收唔晒，收完又要畀人知曾經撤回過訊息，對住另一半都有排解釋呀！<br><br>記者：司徒港燊<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>