<html><header><meta charset="utf-8"><title>開心回應新戀事34歲阿Sa鍊贏連詩雅奪百億太子爺</title></header><body><h1>開心回應新戀事<br>34歲阿Sa鍊贏連詩雅<br>奪百億太子爺</h1><p>蔡卓妍（阿Sa）經歷過與鄭中基的失敗婚姻，以及與陳偉霆分手後，最近終於再墮愛河，新歡是鑽石筍盤「百億麻雀館太子爺」石恆聰（Anthony），據知兩人秘撻兩個月，有傳Anthony舊愛連詩雅力謀復合，惟喜愛夜蒲的連詩雅卻不獲石媽媽歡心，現年34歲的阿Sa鍊贏細5年的連詩雅，成功奪得太子爺，阿Sa昨甜蜜認愛：「𠵱家好開心！」</p><p>以女子組合Twins出道的蔡卓妍，入行16年累積逾億身家，惟感情路卻屢受挫折，10年跟鄭中基離婚，之後與師弟陳偉霆譜女尊男卑戀，惟5年後隨陳偉霆在內地彈起分手，感情空窗了兩年的阿Sa終覓得新歡，戀上連詩雅有米舊愛、「百億麻雀館太子爺」石恆聰。<br>個人擁逾億物業的Anthony是城中筍盤，與圈中小富婆阿Sa十分合襯，有消息指兩人由好友馬天佑和何超蓮牽紅線，拍拖短短兩個月，感情已一日千里，阿Sa更成功融入男友家中，日前有雜誌影到阿Sa收工後奔向男友家，連續兩晚到Anthony的3億豪宅度春宵，愛得癡纏，早上離去時獲男友派人護駕，Anthony更匿在門邊幫忙睇水，夠晒體貼。</p><p>自認筍盤</p><p>不過，有傳Anthony的舊愛連詩雅不肯放手，一直死𧄌求復合，甚至向Anthony妹妹埋手，希望對方能幫自己講好說話，惟Anthony卻嫌連詩雅喜愛夜蒲，身邊不時有男性友人，加上石媽媽覺得阿Sa沒明星架子又不貪錢，全家都投阿Sa一票，現年34歲的阿Sa成功鍊贏細自己5年的連詩雅，身在佛山的阿Sa昨以短訊認愛：「𠵱家好開心，多謝大家關心！」</p><p>至於輸家連詩雅今日踏入29歲，卻收到這份「禮物」贈興！昨晚她到中環出席手機發佈會，明顯有備而來說：「我哋都分開咁耐，佢同任何人一齊，都唔係好關我事。」問到分手多久？她說：「已經唔記得。」對於傳她求復合，連詩雅否認：「呢啲係虛構報道，得啖笑，呢刻自己好開心，公司同事仲話我係筍盤㖭。」</p><p>願望媾仔</p><p>對於舊愛跟阿Sa拍拖會否祝福？連詩雅說：「梗係祝福啦，大家都認識咗咁多年，將來佢做乜都祝福。」問到是否還愛Anthony？連詩雅停頓兩秒猶豫說：「點講呢？朋友囉，好少搵嘅朋友。」問覺得Anthony和阿Sa合襯嗎？她說：「靚仔靚女梗係襯。」有否酸溜溜感覺？她割席說：「關於佢嘅嘢都冇乜感覺。」至於生日願望，她笑說：「睇吓有冇艷遇。」另對於捲入經理人公司和舊唱片公司華納合約糾紛，她表示交經理人公司處理。<br>同場的馬天佑則否認是紅娘：「冇冇冇，呢個字咁娘，我冇特別做紅娘㗎，只係一齊食飯。我係一個好重友情嘅人，阿Sa開心我就開心，佢係好女仔，值得有幸福。」<br>採訪：羅慧敏<br>攝影：葉君海</p></body></html>