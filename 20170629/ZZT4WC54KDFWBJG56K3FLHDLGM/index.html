<html><header><meta charset="utf-8"><title>智取大市：績優成強勢主題 - 晉佳</title></header><body><h1>智取大市：績優成強勢主題 - 晉佳</h1><p>納指以至Facebook、Google母公司Alphabet等等股份，都出現14日RSI三頂背馳情況，正常係睇淡訊號，不過要留意應用喺納指以至美國科技股之中，RSI訊號往績唔算準繩，嚟緊會大跌還是一跌就有資金撈底回升，單睇圖表確實找不出端倪。香港科網股喺冇乜壞消息之下，跟隨美國科技股調整，不幸地揀咗累積升幅最大、之前跌都冇跌過嘅比亞迪電子（285）開刀，其他都有一定跌幅。<br>恒指未有方向之下，無論揸科網股以至其他股份，確實有膽博膽成份，要判斷的話，可研究港股係咪高到要進入派發期甚至大跌市？抑或踏入7月、8月仲有因素留得住投資者，令佢哋覺得值得再坐一會甚至炒多一轉？<br>短線嚟講，七‧一維穩因素，有習近平來港。中線嘅話，踏入8月份將進入業績期，績優股買少見少，相信基金惜貨多過掟貨，有可能為騰訊（700）、舜宇（2382）呢啲坐定粒六高速增長嘅股份帶嚟支持。<br>最重要因素，雖然美國科技股以至騰訊、舜宇估值高，但相關股份被投資者不停買上嘅習慣，不見得受到重大不利消息影響，亦未見超買至投資者情緒物極必反嘅情況，暫時可預計，強勢會持續。未來一兩個月，都以績優股優先，但低吸好過高追。<br>煤炭股都係不錯選擇，煤價高企，執行能力較好嘅神華（1088）半年業績理應有唔錯增長，配以預測2017年市盈率10.3倍，估值唔高，有大漲小回嘅本錢，兗煤（1171）中線股價冇神華咁強，但屬於high beta煤炭股，中期業績亦唔會失禮，相信有追落後條件。至於商品股如江銅（358）、中鋁（2600）調整亦已完結，應該會向好。<br><br>晉佳<br> http://fb.com/advanceguy1 </p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>