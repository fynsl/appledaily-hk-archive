<html><header><meta charset="utf-8"><title>智取大市：龍頭股票要坐實 - 晉佳</title></header><body><h1>智取大市：龍頭股票要坐實 - 晉佳</h1><p>由3月開始，有八、九成時間得極少數股份強勢撐住港股，只有一、兩成時間全線股份咁升，即使噚日升得幾全面，之後都要有心理準備，戰線可能好快收窄，所以，只要升市不死，龍頭強股繼續坐住就冇死。<br>上一期話煤炭、銅鋁股有轉強迹象，水泥股的確弱少少，噚日得安徽海螺（914）特別強，H股升3%唔算異常標青，但趨勢上已見轉強，加上明顯跑贏同業先係重點，可以博佢係水泥股龍頭，後市只升佢一隻。<br><br>安徽海螺受惠內地水泥價格上漲，首季純利增長86%，每股盈利40.632分，彭博綜合分析員預測，第二季每股盈利73分，不過，市場普遍看淡第三季淡季表現，預料每股盈利回落至46分，可見目前市場對於未來海螺的期望不大。但目前內房市場火爆，只要水泥市場有驚喜，就成為海螺股價上升催化劑。預測2017年市盈率11.3倍，確實唔算貴，係遠比中建材（3323）穩健嘅選擇，執行能力亦遠比雄安概念嘅金隅（2009）為出色。<br>海螺美中不足之處，係H股對A股輕微溢價2%。今日海螺A股爆升5%，H股升3%，反而A股都醞釀破頂，有興趣不妨買A股600585。</p><p>晉佳<br> http://www.fb.com/advanceguy1 <br>本欄逢周一、三、五刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>