<html><header><meta charset="utf-8"><title>求驗客手記：拒做「黃大仙」三救12碼巴禾完勝C朗</title></header><body><h1>求驗客手記：<br>拒做「黃大仙」三救12碼<br>巴禾完勝C朗</h1><p>周三喺俄羅斯喀山上演嘅洲際國家盃四強賽，上季喺曼城醜態百出嘅智利門將哥迪奧巴禾，竟然變身贏波英雄，喺互射12碼階段連撲出對手葡萄牙三球12碼，幫智利喺呢場120分鐘互無紀錄嘅悶戰中，最後憑PK戰贏3:0，率先入決賽。</p><p>助智利氣走葡軍入決賽
</p><p>智利同葡萄牙喺法定時間及加時後仍踢成0:0，最終要互射12碼決勝負。結果，上季效力曼城被譏為有「球」必應嘅智國版黃大仙巴禾，突然「神龍」上身，先後救出哥利斯馬、摩天奴同拿尼主射嘅頭三輪12碼，而智利陣中嘅維達爾、艾蘭古斯同阿歷斯山齊士就全部射入，最終就憑PK戰以3:0氣走葡萄牙，率先晉身下周日嘅決賽，將同周四另一場四強賽德國對墨西哥嘅勝方爭冠。<br>巴禾出戰洲際盃前，因為小腿有傷自四月以嚟一直缺陣，到第三場分組賽對澳洲先復出，而佢賽後坦言其實不在最佳狀態︰「我之前有傷，到𠵱家都未回復正常節奏，但我係一個好鎮定嘅人。」問到關於撲12碼嘅秘訣，佢就話係秘密，但就讚係全隊功勞多於佢一個。</p><p>C朗探孖仔唔踢季軍戰
</p><p>場波最失意嘅自然係基斯坦奴朗拿度，本身想攞埋洲際盃來延續風騷嘅一年，點知今次都未輪到佢主射，就眼白白睇住球隊已被判死刑，亦係繼2012年歐國盃四強鬥西班牙場波後，另一次喺PK戰得個睇字。不過，人生又點止踢波，C朗證實啱啱又做老竇，佢搵嘅代母已經誕下一對孖仔，而C朗亦獲葡萄牙批准提早離隊，唔使踢季軍戰。</p></body></html>