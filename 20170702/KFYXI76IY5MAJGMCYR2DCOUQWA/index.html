<html><header><meta charset="utf-8"><title>「沒血緣關係有幾多個18年」伍詠薇結婚紀念日　激咀練海棠</title></header><body><h1>「沒血緣關係有幾多個18年」<br>伍詠薇結婚紀念日　激咀練海棠</h1><p>【上環→中環】每年7.1慶回歸，就是伍詠薇和老公練海棠的結婚紀念日，今年已是18周年，雖然周刊去年撞破練海棠背妻車廂密會D奶長髮女，不過，對於老公被指出軌，現年48歲的伍姑娘不但大方為老公護航，還輕鬆拆彈，平息小風波。兩人前晚就開始慶祝，拍拖到上環一間餐廳撐枱腳食燭光晚餐，伍姑娘前晚先在facebook放閃，並留言答謝老公為她做的一切。伍姑娘仲抵死hashtag了「#沒血緣關係有幾多個18年」和「#野馬miss5」，她用野馬比喻自己，果然是烈女。</p><p>撐枱腳後夜蒲</p><p>相中所見，兩公婆臉紅紅兼high爆，她前晚接受記者訪問時說：「18周年唔感慨，而我冇諗過同一個無血緣關係嘅人可以一齊18周年，即使我爸爸喺我18歲時都離開，有血緣關係嘅爸爸都陪唔到我過，唔好話有冇血緣關係，同到人類過18周年，係要喝采嘅。」伍姑娘表示昨晚要出席樂易玲生日，所以提前慶祝。<br>伍姑娘和老公練海棠前晚晚餐後，又拍拖到中環蘇豪夜蒲，他們還會合伍姑娘契妹，三人站在酒吧外吹水，練海棠體貼為老婆拿飲品，風騷伍姑娘更連環派吻，錫完契妹，又同老公嘴對嘴。<br>採訪、攝影：黃曉程、羅德光、陳杰</p></body></html>