<html><header><meta charset="utf-8"><title>【回歸20年】生於97年7月1日20歲少女︰我想留喺英國</title></header><body><h1>【回歸20年】生於97年7月1日<br>20歲少女︰我想留喺英國</h1><p>有人話，呢個世界唔係非黑即白，在黑與白之間，還有灰。不過有一樣嘢只有兩個可能，沒有中間。就係，你出生於回歸前，定係回歸後？</p><p>出生於1997年7月1日嘅劉杏怡（Myolie），1秒鐘都未曾活過喺香港嘅英治時期，但就對97年前嘅光景非常好奇，「好想知道英殖時期同依家有乜嘢唔同。」作為同特區政府同一日出世嘅人，佢哋老早就被冠以「回歸寶寶」嘅稱號，仿彿一出世就注定不凡。5歲、10歲時，百多個回歸寶寶們都分別到過禮賓府等核心內圍——同特區政府一齊開party、切蛋糕、唱「happy birthday to me」。呢啲經歷，好多人恨都恨唔到，又或者咁講，同岩布仙尼唱可能仲多人恨。</p><p>喺香港長大，再到英國讀大學，Myolie算係比多數人幸運，可以離開香港嘅教育系統，呼吸外國嘅空氣。不過Myolie一樣注意到，香港近年嘅「味道」有所改變︰「大家嘅唔開心指數比較高，對於政府嘅批評，大家嘅意見亦係多咗，小朋友嘅學業上，可能有普教中啦，除咗要補習英文，甚至而家要補習普通話……」黑與白之間，果然灰。</p><p>於是，Myolie選擇他日畢業後留在英國發展︰「香港呢個地方壓力太大，好似每日都生活喺個框框入面，所以希望喺嗰邊試吓。」都啱嘅。現世道嘅香港人，也許普遍只有兩個願望︰上車同離開。能夠離開香港到外國地方闖闖，相信好多網民都好想留返句︰「真係恭喜你呀！」茫茫人海中搵一個生於1997年7月1日嘅人，難，仲要呢班同特區政府甚有淵源嘅寶寶肯為《蘋果動新聞》做訪問，就更難上加難。所以，衷心感謝劉杏怡小姐，你令本來有點灰的今天，變得不再灰。生日快樂，劉杏怡。文、採、編、剪︰Roy攝影︰廖達燊協力︰表妹、張展陶 tag： _mt_娛樂, _theme_712017</p></body></html>