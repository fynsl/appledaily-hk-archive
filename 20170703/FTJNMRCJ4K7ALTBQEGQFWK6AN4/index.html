<html><header><meta charset="utf-8"><title>蔣家旻破格演出心情沉重蔡思貝慘遭毀容</title></header><body><h1>蔣家旻破格演出心情沉重<br>蔡思貝慘遭毀容</h1><p>無綫同愛奇藝合拍嘅《踩過界》前晚播第3集，故事劇情亦都逐步進入戲肉，講完譚凱琪全裸展示佢嘅人體藝術之後，今次輪到蔣家旻俾有錢仔許家傑非法禁錮兼虐待。其實成個故事情節好「大台」，都係話做啤酒妹嘅蔣家旻，喺酒吧賣酒俾許家傑睇中，跟住俾佢0氹咗返去屋企，喺密室禁錮咗一個月，結果蔣家旻嘅婆婆去咗酒吧搵蔡思貝、王浩信同張振朗求助，先至揭發呢件事。<br> <br>跟住蔣家旻喺法庭講番事發經過，先知許家傑一直受佢爹哋單立文操控，造成佢性格唔平衡，只要佢受完爹哋氣，就會返去虐打蔣家旻！而為咗令蔣家旻收聲，單立文仲搵咗黑社會捉咗佢阿婆，而許家傑想去差館自首，甚至畏罪自殺，每次都俾單立文阻止。<br> <br>一向做慣乖乖女嘅蔣家旻，當日有傳因為拍電影《第一次不是你》做私鐘妹，獻出完第一次性感後就俾公司掟入雪櫃，失蹤咗一輪先有得解凍。不過話晒今次係公司安排，當然無後顧之憂搏到盡，難怪佢話嗰幾場虐打、成個頭俾人浸落水嘅戲，都係一個大膽嘅新挑戰，仲影響埋嗰排心情，變得好沉重。<br> <br>至於09年香港先生冠軍嘅許家傑，入行咁多年做過唔少角色，但係發揮機會唔多，直到近年轉咗做啲奸奸地或者賤男角色，總算令人留有印象！許家傑喺網上平台留言，講到今次演出，佢話：「其實為咗呢個角色，我自己嘅心情都好沉重，打人嗰種心理壓力永遠係比被打嗰個痛苦，嗰種感覺要掌握得好好，太過火就會影響成件事！」<br> <br>聽講今次佢為咗呢套戲，推晒所有工作，事前仲睇咗好多關於虐打嘅戲，令到拍嗰陣情緒極度沮喪，好彩佢拍完最尾一場浸蔣家旻落水嘅戲，好快抽離到角色。許家傑仲話有人問佢會唔會繼續拍呢類角色，佢留言話：「做演員好被動，唔係自己控制到，我反而覺得把握機會，最緊要做好手頭上嘅角色，我相信只要做得好，一定會有人欣賞！」<br> <br>喺呢個單元故事，亦會講到蔡思貝老竇秦煌後生嗰陣係黑社會大佬，因為俾其他黑幫追殺，搞到老婆俾人斬死，阿女蔡思貝亦被斬傷，塊面從此留疤，自此之後退隱江湖開酒吧。</p></body></html>