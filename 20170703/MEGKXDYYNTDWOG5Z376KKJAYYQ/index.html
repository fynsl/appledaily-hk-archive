<html><header><meta charset="utf-8"><title>返港做「代言人」GOT7 Jackson領唱《浮誇》</title></header><body><h1>返港做「代言人」<br>GOT7 Jackson領唱《浮誇》</h1><p>韓國七人男團GOT7前晚於亞博館舉行見面會，成員演唱《Fly》、《Skyway》等歌曲，又表演又玩遊戲足兩個小時。香港成員Jackson返娘家當然全程用廣東話跟港迷交流，更孖成員唱廣東歌《浮誇》，誠意十足。<br>Jackson一開場即用廣東話打招呼：「大家好，我哋係GOT7。我係王嘉爾，好開心。」又用「靚仔」稱呼成員，及稱Bam Bam為「泰國王子」，之後笑言是笑談廣東話時間，教Bam Bam講：「準備好一齊party未？」前晚Jackson父母亦現身撐囝囝，當Jackson被問到覺得最有價值的東西是甚麼時，他即賣口乖表示是父母、隊友及歌迷。問到如果可以變成隱形人會做甚麼，Bam Bam搞笑地說：「我會除衫去旺角。」</p><p>自嘲生得矮</p><p>成員分組玩遊戲時Jackson慘被扑頭，他激動地表示：「難得返香港一次就被人扑頭。」心情興奮的Jackson更大跳性感舞冧港迷。之後Jackson率領成員演唱《浮誇》，令港迷非常驚喜，Jackson笑問：「我哋係咪唱得好唔浮誇？」成員唱廣東歌發音尚算標準，被問到之後會否錄廣東歌時，他們即鬼馬地rap了一段MC Jin的《ABC》。<br>尾聲時GOT7跟粉絲大合照，Jackson表示：「我哋好似接近一年冇返過嚟，好開心返到嚟呢度。」又叫粉絲讀書的同時不要給自己太大壓力：「我覺得讀書唔勁唔代表你冇前途、成功唔到，最重要嘅係你有個夢想，唔半途而廢。」又說：「邊個話讀書一定成功？希望大家唔好咁大壓力，唔好push到自己咁行。」他又承諾會經常回港，並叫粉絲多吃有營養的食物，不然會像他一樣只得1米74的身高，最後他跟成員離場前再次表示：「香港多謝晒。」<br>採訪：梁展雯<br>攝影：仇志德</p></body></html>