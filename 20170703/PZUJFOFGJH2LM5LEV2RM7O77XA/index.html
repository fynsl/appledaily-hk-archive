<html><header><meta charset="utf-8"><title>智取大市：新大媽如何鍊成 - 晉佳</title></header><body><h1>智取大市：新大媽如何鍊成 - 晉佳</h1><p>大陸資金改變港股玩法，已經唔係一朝一夕嘅事，而港股近期變遷，亦係內地投資者演變嘅縮影。<br>大陸人無論做生意定炒股，搶佔市場最緊要快。長汽（2333）挾淡倉，等多日都唔得，係都要一日挾足兩成幾；滙控（005）一日就升超過6%，粗暴式炒上快上快落。如果他朝內地股民開始識欣賞香港二三線股，一百幾十億市值股份，出咗一份令人刮目相看嘅業績，隨時可以一日升你三四五成，唔畀機會你等回吐先買，一日過反映任何利好消息甚至Overshoot埋，就係今日開始以至未來嘅玩法，話唔定今個暑假就開始，值得留意。<br><br>細價股災，以至甚麼不能買的港股，加上沽空機構，逼使內地股民盡快辨別股票真與假、好與壞，加上大時代掀起格隆匯、雪球長篇大論去講基本因素乜乜乜嘅潮流，絕對相比港股大時代之前，係一大進步。假如內地股民冇咁易呃，嚟香港上市嘅造假、垃圾股自自然然會減少。<br> 內地股民質素、知識提升，港股市場質素先會同步改善，加上監管機構從緊，由呢一刻開始，相信港股市場都逐步重拾正軌，平均質素慢慢由谷底爬上嚟，長遠會向好嘅方面走。<br><br>晉佳<br> http://www.fb.com/advanceguy1 <br>本欄逢周一、三、五刊出</p><p>97年主權移交至今，香港前進還是倒退？「蘋果」與你細數廿載風雨。<br>【回歸二十年】專頁： http://hksar20.appledaily.com.hk  </p></body></html>