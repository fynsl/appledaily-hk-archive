<html><header><meta charset="utf-8"><title>8888開門利是娶妻冇難度陳柏宇結婚生仔一盤計劃</title></header><body><h1>8888開門利是娶妻冇難度<br>陳柏宇結婚生仔一盤計劃</h1><p>現年33歲的隱世歌手陳柏宇昨日小登科，在拍拖6周年紀念日娶模特兒符曉薇（Leanne），中午接新娘後離開尖沙嘴美麗華酒店，柏宇拖着穿露肩玫瑰紅裙的老婆現身，Leanne戴鑽石鏈襯5對龍鳳𠼦喜氣洋洋，柏宇反傳統做柴可夫，親載老婆到九龍灣舉行婚禮。<br></p><p>激咀十幾秒</p><p>昨午鍾舒漫、林奕匡與未婚妻李靄璣、Super Girls成員Yanny及Jessica及森美等現身觀禮。換上吊帶婚紗的Leanne在爸爸陪同下踏入會場，柏宇講完「我願意」後讀出誓詞，Leanne感動到眼紅紅，兩人交換結婚戒指時，柏宇在現場歡呼聲下激咀老婆十幾秒。簽紙儀式完成後柏宇再連咀老婆三啖，兩人正式成為合法夫妻。<br></p><p>新娘Leanne致辭時感動說：「好開心，終於嚟到呢刻，其實呢段時間自己成日發脾氣，多謝身邊人包容，好難搵得到……」柏宇插嘴得戚說：「一個比我更好，可以就得你。」Leanne撒嬌說：「係我可以咁就得你。」<br>柏宇用了8,888元開門利是娶得美人歸，問到接新娘是否過五關斬六將？Leanne投訴：「好失望，仲諗住可以難到佢，點知佢完全冇感覺，好似用wasabi溝香口膠，佢食完竟然話好味。」明天兩人即飛夏威夷度蜜月，問到會否趁機造人？柏宇坦言：「梗係會，而且仲有一盤計劃。」Leanne在旁聽到尷尬笑。<br></p><p>江若琳取經</p><p>陳柏宇夫婦晚上在九龍灣筵開40圍，陳太換了低胸性感晚裝迎賓，小肥、關楚耀及應昌佑等現身飲喜酒，而江若琳則與男友蕭潤邦（Oscar）拖手到場，問到是否來取經，Oscar笑說：「係呀，今日嚟視察場地，9月我有音樂會喺度搞，我想睇吓有乜通道，可以運啲包畀大家食。我今年36，38歲前有啲嘢都要計劃吓。」問江若琳是否準備好兩年後結婚，Oscar即撫摸女友的頭，江若琳甜笑說：「我都OK嘅！」<br>採訪：馬健華<br>攝影：沈健程</p></body></html>