<html><header><meta charset="utf-8"><title>Anjaylia狂摸男友面珠白只顏卓靈餐後激咀</title></header><body><h1>Anjaylia狂摸男友面珠<br>白只顏卓靈餐後激咀</h1><p>江若琳同蕭潤邦（Oscar）早幾個月先認拍拖，前日已經喺陳柏宇嘅婚禮上話準備兩年內結婚。感情發展迅速，似足老夫老妻，拍拖唔使去高級餐廳，早前就俾讀者見到佢哋去食車仔麵。<br> <br>陳嘉寶（Anjaylia）將於11月同初戀半億闊少黃頌祈拉埋天窗，上年就被發現喺銅鑼灣食車仔麵，邊食邊摸男友面珠，志在拍拖多過醫肚。<br> <br>最近有新戲上嘅白只同顏卓靈，喺上年6月被影到撻着，凌晨時份喺九龍城食粵式粉麵。醫完肚意猶未盡，仲拖手行入公園談情，仲肉緊互擁激咀。<br> <br>上年11月低調結婚嘅周柏豪，日前就被發現同太太喺筲箕灣食米線，就算要搭枱都唔介意。周柏豪錫晒太太，久唔久就夾餸俾佢，睇得出周柏豪肉緊老婆食唔飽，相當細心。<br> <br>07年港姐李潔瑩上年就同老公黎諾懿喺西環食車仔麵，對住門口坐好開揚，一人一碗麵但就share啲餸分甘同味。不過嚟緊好難二人世界喇，因為囝囝「小春雞」喺4月出世，計落好快就會開百日宴。</p></body></html>