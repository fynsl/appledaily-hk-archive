<html><header><meta charset="utf-8"><title>【真係有】Surface Mini原定3年前推出　賣點不足微軟煞停</title></header><body><h1>【真係有】Surface Mini原定3年前推出　賣點不足微軟煞停</h1><p>Microsoft近期推出新Surface Pro同Surface Laptop，外形同功能都算到位，但大家又知唔知Microsoft在2014年差少少就會推出一部只有8吋畫面的Surface Mini？其實當年確有傳過Surface Mini的消息，但最後只有廠方只發佈Surface Pro 3，以為Surface Mini只是煙幕，過一排已無人記得。不過近日網站Windows Central就重提這筆舊帳，而且貼上據講是Surface Mini真機的相片，確認當年Microsoft曾經諗過將Surface Mini推出市場。當年Surface Mini所用上的硬件規格是Snapdraon 800處理器、1GB RAM、32GB儲存及用上8吋1,440x1,080屏幕，以3年前標準去睇又唔算太差，而且更可使用Surface Pen操作。不過出事的地方是機身原意是以直度方式手持使用，而令機身邊框變得又粗又大，外觀難以取悅用家；而且機內原本預載的是Windows RT系統，但這個「封閉式系統」不為用家接受，好快就玩完。Microsoft都意識到Surface Mini賣點唔夠，即使夾硬推出市場都好大機會「失利」，所以在預計產品發佈前幾周決定斬纜。到今日睇返，都幾欣賞廠方壯士斷臂的精神，因為這兩三年間市場越來越唔受落細屏幕的平板電腦，連iPad mini都無以為繼，未曾開始總好過中途停產咁失威。<br><br>資料來源：Windows Central<br><br>記者：布偉倫<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>