<html><header><meta charset="utf-8"><title>唔開心想自殺？G.E.M.自爆：試過好多次</title></header><body><h1>唔開心想自殺？<br>G.E.M.自爆：試過好多次</h1><p>25歲G.E.M.嚟緊搞世界巡迴「Queen of hearts」，每次G.E.M.開騷，都會用啲唔同方法去證明自己係有幾貼地，之前試過扮電話售票員幫fans服務，自嘲人品唔好、歌唔好聽，G.E.M.昨日晏晝喺微博貼出一條片，原來佢喺大陸開工期間，上廁所被困，唔知係唔係門鎖壞咗，片見有工作人員破門，等G.E.M.可以跨出嚟，當破門嗰陣，G.E.M.仲發出大叫聲，似乎真係有啲驚噃!<br> <br>早半個月前，G.E.M.上咗一個YouTuber波子嘅節目玩「淘寶」測謊機，不過條片前日先見街!<br> <br>片中見G.E.M.先答一啲簡單嘅問題熱身，問佢鍾意男仔定女仔，G.E.M.指自己答女仔睇吓部機會顯示啲咩，點知部機顯示「True」，G.E.M.就係咁叫話要「洗底」，稱部機冇顯示要自己講大話，點知再問佢鍾唔鍾意男仔，部機就發出電流。<br> <br>G.E.M.又自言想拍拖，又話自己冇喺騷上假唱，當問到佢有冇試過唔開心想自殺?G.E.M.點一點頭，再講：「有!」部機顯示「True」，G.E.M.解釋：「仲試過好多次，網絡欺凌好嚴重，藝人同Model真係輕生，其實自己都有試過，我冇真係去做，大家要點樣先可以去相信一個人呢?然後係唔係要我死，寫晒遺囑、遺書，講俾大家聽，你哋先會信我呢?」不過佢最終因為信仰，所以睇得開咗!<br> <br>24小時求助熱線︰<br>香港撒瑪利亞防止自殺會熱線︰23892222<br>撒瑪利亞會熱線(多種語言)︰28960000<br>生命熱線︰23820000<br>東華三院芷若園熱線︰18281<br>社會福利署熱線︰23432255<br>醫院管理局精神健康專線(24小時精神健康熱線諮詢服務)：24667350<br>明愛向晴熱線：18288</p></body></html>