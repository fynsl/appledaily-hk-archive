<html><header><meta charset="utf-8"><title>財路：價殘抵買的內房股 - 錢雋</title></header><body><h1>財路：價殘抵買的內房股 - 錢雋</h1><p>中海外宏洋（081）明年預測PE得5倍單位數，喺有大孖沙股東背景嘅內房當中，至抵搞。<br>中海外宏洋今年5月，內房實現合約銷售額60億元，同比大增126%，頭五個月銷售134億元，同比大增65%，對上嘅中海外（688），同期銷售增幅34%，另同樣有大孖沙母企背景嘅內房，好似金茂（817），頭五個月累計銷售增幅近54%、保利置業（119）29%、華潤置地（1109）24%，深控（604）同期跌23%。以銷售增幅計，中海外宏洋表現，係彈咗出嚟！<br>場內專業預測，中海外宏洋今、明兩年EPS 0.7元同0.8元，集團現價4.45元預測PE，得6.3倍同5.5倍。中海外宏洋前身蜆殼電器，2009年獲中海外入股後，最高見2013年時13蚊，股價今年以嚟升咗70%過外，但比對13年高位，仍然累跌66%。<br><br>當年個場炒中海外宏洋俾注資，炒賣殼，炒過籠，但家陣呢個預測PE水位，又反映個價殘咗啲。上邊行家，保利置業今、明兩年預測PE 35.7倍同20.8倍、金茂9.7倍同8.1倍、華潤置地8.3倍同7.2倍、深控8.3倍同6.9倍，中海外宏洋係最抵搞。<br>中海外宏洋市值100億元，對上中海外市值2,500億元，講緊係宏洋嘅25倍！喺上一個財政年度，中海外宏洋完成向中海外收購物業資產，呢批組合兼且已經處於不同發展階段。又連埋本身擴展，集團土儲，由2015年時應佔1,093萬平方米，大幅增加62%，到2016年尾時1,774萬平方米。<br>亦諗到係，通過收購，中海外宏洋可以有持續發展項目，提供到收益動力，又中海外係行內巨無霸，要湊到宏洋肥肥白白，唔係難。買中海外宏洋，當明年預測PE，追貼最近磅嘅深控6.9倍水位，現價都講緊要升25%，到5.5元。<br><br>錢雋<br>細價股專家<br>本欄逢周二刊出</p></body></html>