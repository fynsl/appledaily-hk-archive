<html><header><meta charset="utf-8"><title>識時務定係忘本？藝人香港出道北上搵銀</title></header><body><h1>識時務定係忘本？<br>藝人香港出道北上搵銀</h1><p>現年28歲嘅Janice Man（文詠珊），早喺14歲時被星探發掘成為當年香港第一代o靚模始祖，2007年客串電影《十分愛》從而開始電影事業，2009年加入黎明旗下公司，喺香港都叫做有唔少知名度。而近年佢就轉戰大陸市場，第一部電視劇就係抗日神劇《畢業歌》，之後接拍咗武俠劇《蜀山戰紀之劍俠傳奇》，形象深入民心而成功打開大陸市場越拍越有，嚟緊就會有一部古裝魔幻劇《九州‧海上牧雲記》。<br> <br>其實Janice Man已經算係遲入大陸市場搵錢嘅香港藝人，同Janice Man同期出道嘅Angelababy、「宇宙巨漿」G.E.M.、「而我不知道」嘅陳偉霆同埋跳出大台嘅王祖藍等，都已經一早打入大陸市場，仲非常風生水起。<br> <br>Angelababy<br>同樣28歲嘅Angelababy一樣係o靚模出身，同Janice Man一樣被譽為o靚模始祖，兩人當年可以話係紅極一時，吸納咗唔少fans。2010年同大陸男星黃曉明拍拖，2014年參加大陸版《Running Man》（《奔跑吧兄弟》）被大陸民眾熟悉，2015年同黃曉明喺上海結婚令佢喺大陸人氣更盛，及後2017年1月17日喺香港養和醫院產下一子。<br> <br>鄧紫棋（G.E.M.）<br>今年25歲嘅鄧紫棋當年喺香港以16歲之齡出道，仲即刻橫掃各大樂壇頒獎禮嘅新人獎，得到唔少樂壇前輩公開讚揚，被稱為「巨肺小天后」，成名之後佢喺2014年參加大陸節目《我是歌手》令大陸民眾認識到佢，仲吸引咗大量fans，之後就一心一意喺大陸發展從而成為「宇宙巨漿」。<br> <br>陳偉霆<br>31歲嘅陳偉霆早喺2003年參加《新秀》以歌手身份出道，不過就一直彈唔起，最為人熟悉都應該係同Angelababy同埋蔡卓妍（阿Sa）拍拖嘅兩段情，而當年因為黃曉明介入而同Angelababy分手，事後黃曉明一句「而我不知道陳偉霆是誰」更成為明句，到o依家一提陳偉霆都一定會有人講。而佢就喺2013年開始將事業重心轉向大陸，憑一套古裝仙俠偶像劇《古劍奇譚》彈出成為大陸「男神」，之後接拍嘅《老九門》更加將佢推向高峰，喺大陸紅到發紫。<br> <br>王祖藍<br>37歲嘅王祖藍喺演藝學院畢業後加入大台，早期都係靠上《獎門人》而打響知名度，之後越做越紅，更開拍自己嘅劇集《老表，你好嘢！》，2014年同Angelababy一齊加入大陸節目《奔跑吧兄弟》而成功喺大陸入屋，之後開始喺香港減產但大陸工作就密密接長做長有。</p></body></html>