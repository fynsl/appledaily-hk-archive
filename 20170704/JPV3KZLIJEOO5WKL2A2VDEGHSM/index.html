<html><header><meta charset="utf-8"><title>魚樂無窮：新股喪爆騎呢事 - 唐牛</title></header><body><h1>魚樂無窮：新股喪爆騎呢事 - 唐牛</h1><p>新股市場近期接連爆出騎呢事件，提供吃不完的花生。<br>最誇張嘅當然要數運興泰（8362），公司指由於公開發售超購20倍，屬「非常大幅超購」，竟將配售部份全數撥予散戶，原本一股難求，變成一褲都係，結果上市一如預期喪跌，以為熱炒頂張頭槌飛，以昨日收市價0.145元計，賬面埋單唔見六十幾萬，頂頭槌頂到頭破血流。<br>由北海集團（701）分拆出來嘅中漆集團（1932），原於上月底掛牌，但臨門一腳被母公司第二股東莊士中國（298）阻撓，後者以估值及人事問題為由，直指分拆並不公平。北海早前舉行股東會，其中配售及回購股份決議案竟有28%股東反對，莊士中國被指嫌疑最大，雙方牙齒印似乎越來越深。<br><br>另一由路勁（1098）分拆上市的勁投國際（3682），則因未能與聯席全球協調人訂立定價協議。路勁未能釋放價值，包銷商冇咗單生意，散戶冇咗個投資機會，是為三輸。<br>近期新股多籮籮，當中恒誠（994）值得望多兩眼，一來屬少有環保概念嘅建築股，進攻力強，二來市值僅5億銀，主板殼股有價下，防守力高。<br><br>唐牛<br> http://www.fb.com/tongcow88 <br>本欄逢周二、四刊出</p></body></html>