<html><header><meta charset="utf-8"><title>相隔九年成績再不達標！資深廐主陷提早退休危機</title></header><body><h1>相隔九年成績再不達標！<br>資深廐主陷提早退休危機</h1><p>自從馬會實施馬房如累積三個馬季未能達標，便不獲續牌呢條條例後，至少已有孫達志、胡森成為犧牲品，今季則應會輪到老牌練馬師吳定強三季贏唔夠數，因他在對上兩季已接過警告信，今季到目前為止亦只贏八Win，九成九會畢唔到業，未能續牌。<br><br>現役練馬師中，李易達試過響12-13馬季同13-14馬季兩季唔達標，換言之才52歲的李易達，在他65歲退休前，只要再有任何一季有差池，亦會冇得撈。好在達哥近季都夠數，今季亦已贏足16Win上岸。不過唔知係咪達哥已上岸關係，自5月21日爆冷贏「勝利導航」夠數後，已好耐冇馬贏，似係留番子彈下季用。<br><br>此外，62歲之告達理今季暫只勝出六Win，肯定係繼07-08馬季後，相隔九年第二次唔達標；而姚本輝試過響05-06馬季上唔到岸，不過輝哥係大倉，當年只係陷於低潮失手，日後好難有機會畢唔到業啩！<br><br>最後一提鄭俊偉，啱啱贏咗隻「歐洲巨星」，目前尚差一Win上岸，餘下三戰一定會加油希望贏夠數，所以大家不妨吼實鄭俊偉餘下三戰報名馬。<br><br>現役馬房未達標紀錄：<br>姚本輝<br>05-06馬季(10Win)<br><br>告達理<br>07-08馬季(11Win)<br>李易達<br>12-13馬季(11Win)<br>13-14馬季(12Win)<br><br>吳定強<br>14-15馬季(13Win)<br>15-16馬季(9Win)</p></body></html>