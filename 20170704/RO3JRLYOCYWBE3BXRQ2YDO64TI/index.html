<html><header><meta charset="utf-8"><title>【馮仁昭四圍超】JM着皮褸抵熱嘟嘴皺眉男伴全收</title></header><body><h1>【馮仁昭四圍超】JM着皮褸抵熱<br>嘟嘴皺眉男伴全收</h1><p>文詠珊（Janice Man）早前自爆同男友吳啟楠喺大埔比華利山同居，雖然住到遠離市區，不過就成日見到JM喺港島區出沒，早幾個月佢仲一次過買入港島區光明臺同匯翠臺兩個單位，其中一層畀父母住，另一個單位就用嚟收租。JM周不時都會去探父母，日前下午兩點幾，JM同媽咪喺大坑出現，身邊仲有兩個男人，反而唔見佢男友。</p><p>等外賣半粒鐘</p><p>當日天氣好翳焗，但JM竟然仲可以着住長袖皮褸，真係見到都戥佢熱。佢哋企喺茶餐廳門外等外賣，JM同其中一個較後生嘅男人不停傾偈，表情多多，一時嘟嘴、一時又皺埋眉頭，講講吓又將手上電話遞畀對方睇，唔知有乜事講到咁高興呢？<br>外賣足足等咗半個鐘，JM媽可能有啲悶，自己一個人行咗去附近嘅生果舖買橙，呢個時候JM嘅司機終於忍唔住問着住皮褸嘅JM熱唔熱，叫佢哋全部人上車等。直到攞到外賣，四個人就坐上白色七人車離開。<br>撰文：馮仁昭</p></body></html>