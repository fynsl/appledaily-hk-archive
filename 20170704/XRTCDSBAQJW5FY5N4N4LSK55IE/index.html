<html><header><meta charset="utf-8"><title>【毒禍重臨？】九龍城寨白粉通街賣　和尚食馬騮都食</title></header><body><h1>【毒禍重臨？】<br>九龍城寨白粉通街賣　和尚食馬騮都食</h1><p>近兩月接連有港人跨境運毒被捕，涉案者多為青年人，引起社會關注；一連四集【毒禍重臨？】找來不同年代的過來人，探討近四十年的毒禍演變。首集主角是十大傑青「茅躉華」（陳慎芝）—— 半世紀前他曾在九龍寨城販毒，見證白粉賣通街的荒唐歲月：「呢度下面埋咗唔少人。我有一次講笑，我話如果呢度將佢掘番起啲針筒，可以組織幾支軍隊。」聽他話當年，你會發現一個無法無天、人命賤過泥的舊香港。<br><br>記者：陳麗賢　攝影：邱仲權　剪接：魏利民<br><br>海洛英，俗稱「白粉」，上世紀殺人無數的毒品。茅躉華16歲開始與白粉糾纏，一邊吸毒，一邊在九龍城寨白粉檔當巡場：「60年代、70年代，呢十年我諗海洛英係真係最犀利。」當時鴉片市場開始衰落，白粉興起。據他講，全盛時期港九新界共有五大白粉檔，分別位於西營盤、銅鑼灣、九龍城、深水埗及大窩口。<br><br>九龍城寨一檔由四大社團共同經營，位置就開在路邊，明目張膽。茅躉華憶述：「賈炳達道呢度行落去，就係白粉檔。呢度一個大棚，大棚分開四格。」大棚由竹枝及帆布隨便搭建而成，環境暗黑不見天日。「中間就有張尼龍床，啲巡場坐係度維持秩序， 買完嘢(白粉)就入去食，唔好阻住條路。」茅躉華十六歲己經染毒癮，到21歲被黑道大佬「賞識」，擔當類似「店長」的巡場，維持檔口秩序；那年代他收入算高，月薪$900港元，和一位督察差不多。<br><br>白粉檔的收入來源是賣白粉和服務費：客人買完白粉，可付5亳子在棚內「追龍」(吸食)，或花3亳子直接打「白粉針」。「有個針手係度幫你打，嗰枝針筒共用㗎！」茅躉華形容打白粉針的人多數毒癮較深，為了「頂癮」不惜一切代價。毒販從不放過賺錢機會，白粉檔開足24小時之餘，還設有「VIP服務」 —— 買滿一定份量，就有專人截的士護送上車。<br><br>客人則來自五湖四海，甚至由大嶼山佛寺搭船過來。茅躉華最記得一個髮型古怪的客人：「我就挑起佢頭髮。啊！和尚嚟㗎原來！」全盛時期，就連畜牲都吸毒。「係我棚又見到另一個帶住隻馬騮嚟食。原來呢隻馬騮幫佢搵錢㗎！」這主人會跟馬騮「分享」毒品，並教牠偷竊：「嗱，呢啲係錢、手錶、戒指……放左佢擒上樓！」<br><br>茅躉華說以前道友食完白粉便「隨街瞓」，城寨街頭一如人間地獄：「多華茶樓， 好多老同瞓喺度。行過義興麻雀館、樂善堂，好多人瞓喺度。」白粉檔則日日上演倫理悲劇，他老早看得麻木：「見到女朋友嚟搵老公，勸佢唔好食；見到阿媽嚟搵仔。我地就全部趕晒出去。」家破不特止， 有時更加人亡 —— 幾乎每個月都有道友吸毒致死，而毒販只會冷淡處理：「夜晚畀低兩個『老同』逗住，咪?喺馬路邊囉！」<br><br>毒品賣到猶如柴米油鹽，皆因廉政公署1974年成立之前，警隊貪污嚴重，收售黑社會利益。「因為你冇辦法，你一番工你個locker已經有封利事，會有人話畀你知你行到邊度，有檔乜嘢，當睇唔到。」<br><br>茅躉華明年就70歲。同期吸毒的道友，戒不掉的都死得七七八八：「做咗道友邊個唔知道錯吖？上咗癮無辦法。」<br><br>下集【毒禍重臨？】將會直闖香港禁島，見證由一張單張開始建立的香港首間戒毒所。</p></body></html>