<html><header><meta charset="utf-8"><title>金手指：息口加到你唔信 - 孫柏文</title></header><body><h1>金手指：息口加到你唔信 - 孫柏文</h1><p>上周中，花旗國銀行監管機構宣佈最新一輪壓力測試下，所有大銀行都通過。市場直覺係可以任派息，令銀行股升，帶動連滙控（005）都升咗轉。<br>聯儲局主席耶倫，又係喺上周中，忽然話佢相信有生之年「唔會再有金融危機」。挑戰命數，仿如鐵達尼被評為unsinkable般唔信邪。<br>點都好，孫柏文當然唔信，亦唔信你哋作為我多年嘅粉絲，會信個底花到有佢哋咁花嘅判斷。不過，今日要分享呢兩單新聞，係因為對政策預測非常有用。雖然有啲似個千度近視四眼仔喺盲人世界般，不過大家要承認，喺眾多中央銀行中，聯儲局係全球最收緊嗰個。問題係，點解美滙指數對上半年咁弱？<br>首先，美滙指數一半比重係歐元，歐元之前跌到落去反映歐元、甚至歐盟會即死嘅可能。咁只要死亡日延遲，歐元都要彈，令美滙指數受壓。不過更緊要嘅係，美國雖加息，不過冇因信聯儲局夠吉士真係大力加，起碼債市信佢哋加加吓要停甚至減。點解？因為短息越加，長息係咁落，令長短息差大幅收窄，即賭佢好快加完。<br>點知，就係喺上周中嗰兩件事後，美長債息突飆。連我偶像Gundlach都喺周五話要睇實升穿200日平均線嘅十年債息，下個關鍵位係2.32厘。而穿的話，長息就有望去3厘。如果真係咁，聯儲局有望每兩個月收緊一次嘅步伐，今年、出年、大後年，即至金融危機再臨。呢個係現在冇人信，不過到真係發生時，耶倫都可能已byebye。<br><br>孫柏文<br>獨立股評人<br> http://www.fb.com/shuen <br>本欄逢周二刊出</p></body></html>