<html><header><meta charset="utf-8"><title>智取大市：留一注死跟大媽 - 晉佳</title></header><body><h1>智取大市：<br>留一注死跟大媽 - 晉佳</h1><p>《人民網》連環發文狙擊《王者榮耀》，講到明要有更多監管，對騰訊（700）手遊業務自然出現一大打擊，監管一日唔出都仲係驚，情況猶如瑞聲科技（2018）被葛咸城狙擊一幕。雖然騰訊肯定可以克服今次小難關，但都要班基金經理大大們捱得過呢關唔減持先得，個個都諗住食糊保盈利之下，騰訊就有機會未咁快沽完。<br>恒指、騰訊大陰燭下跌，散戶怕，基金經理都怕，不過，仲有大媽不怕。噚日大跌之際，綠城中國（3900）早段升逾8%，喺港股跌逾500點之際，綠城一度要倒跌，然後有本事升番4%收市。跌市途中，大媽只係停手個幾鐘，大市跌定又再掃過綠城，可見大媽嘅信心同意志幾咁強大。無可否認，佢哋係當今港股之中最牛嘅投資者。<br>以大媽呢種強大嘅信心，相信繼恒大（3333）、長汽（2333）、綠城之後，佢哋都會搵到嘢炒，留一注死跟呢班最有實力投資者狗衝無壞，因為佢哋嘅身影會一直存在，而佢哋一出手勢必有大成交、大陽燭，跟！中期業績潮就到，數百億市值嘅績優股，更加啱佢哋嘅胃口，到時機會可能更密集咁出現，值得留意。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>