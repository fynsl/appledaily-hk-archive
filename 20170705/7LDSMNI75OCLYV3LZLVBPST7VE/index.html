<html><header><meta charset="utf-8"><title>Money Walker：中港金融融合誰埋單？ - El.</title></header><body><h1>Money Walker：<br>中港金融融合誰埋單？ - El.</h1><p>凡事都有正反兩面，所有發展機遇都存在代價，講緊嘅係中港金融市場融合。<br>話說內地險資苦於為投保資金尋找出路，兼需利用海外資產避開人民幣貶值影響，鑑於內地存在資產荒，加上當局不樂見資金大舉流出海外，開放險資經由滬港通及深港通進入香港市場，順理成章。中保監宣佈容許險資經由滬港通同深港通來港投資港股，既發揮阻止內地資金外流效果，亦可滿足港人對回歸廿周年送大禮嘅期待。<br>市場對於擴大險資來港一事，即時反應係憧憬北水流入推升港股。其實香港喺扶助中國金融市場發展上有重要角色，中港金融市場融合下，本港於當中享受到嘅好處何其多，北水推郁港股只係其中一項，金融業從事員、中區寫字樓業主、香港政府庫房，個個都係受惠者。<br><br>不過有利亦肯定有弊，中港股市與債市互聯互通只係第一步，中港金融甚至貨幣市場合而為一，大有機會係中國金融市場國際化嘅終點。喺呢個漫長過程中，相信香港會陸續得到唔少好處及機遇，問題係中港金融市場融合帶來嘅變化，亦需由每一個港人承受。<br>假以時日，內地走資大閘會否由內地南移至香港？互聯互通最終目標又是否中港股市一體化？港元與人民幣掛鈎會否係人民幣達至完全自由流動前嘅其中一步？以上變化當然純屬筆者想像，但中港金融市場種種緊密聯繫，必然意味兩地金融市場於制度、運作、法規等方面，距離將不斷縮窄，今日港人落袋嘅種種好處，毫無疑問總有一日需要由全體港人一齊埋單。<br><br>El.<br> http://fb.com/moneywalkerhk <br>本欄逢周三刊出</p></body></html>