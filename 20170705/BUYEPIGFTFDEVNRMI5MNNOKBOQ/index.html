<html><header><meta charset="utf-8"><title>撇伍允龍短裙劉佩玥耍功夫情挑黃子恒</title></header><body><h1>撇伍允龍<br>短裙劉佩玥耍功夫情挑黃子恒</h1><p>今年27歲嘅前港姐季軍劉佩玥(Moon)，舊年同伍允龍合作《城寨英雄》撻着，不過日前有周刊就話，Moon因為男友伍允龍長期返大陸拍劇，喺芳心寂寞下，同圈中「花王」周志文暗交。而伍允龍事後就透過經理人回應，話最近的確同Moon少咗聯絡，講到咁樣樣，睇嚟「玥龍」戀都係凍過水。<br> <br>雖然Moon就話自己o依家係單身冇拖拍，不過拍劇有收兵前科嘅佢，最近就同之前搭上人妻裕美嘅黃子恆拍新劇。日前，二人喺中環皇后像廣場拍外景，劇中飾演情侶嘅佢哋，鏡頭前都好合拍，唔使半個鐘冇乜點NG，話咁快就拍完一組戲。<br> <br>至於鏡頭後又點樣樣？當晚着住通花藍色短裙嘅Moon，俾劇組安排同黃子恆喺公園石壆上談心調情，原本氣氛好浪漫吓，弊在石壆嘅高度有番咁上下，着短裙仲要對腳吊吊揈，就好易出事。現場所見，Moon死命用雙手㩒實條裙，而雙腳亦夾到實一實，以免走光。<br> <br>其實，早喺舊年9月，Moon已經同過黃子恆合作拍另一齣新劇。有指識食嘅黃子恆好快就瞄中Moon，仲做柴可夫送女方返君臨天下香閨。難怪佢哋再合作會咁合拍。而《蘋果》當晚就見到二人未埋位前，Moon不時以電眼電黃子恆，又主動向對方切磋武功，迷到黃子恆一陣陣，話時話，唔知Moon嘅功夫，係咪前度伍允龍教落呢？<br></p></body></html>