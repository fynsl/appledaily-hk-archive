<html><header><meta charset="utf-8"><title>戀裕美事業即插水黃子恆拍片道歉</title></header><body><h1>戀裕美事業即插水<br>黃子恆拍片道歉</h1><p>黃子恆一直喺大台拍劇，不過做咗咁多年都係做一啲配角，而數到佢最為人熟悉嘅事亦唔係關於電視劇，而係上年牽涉入裕美同前夫林恩浩（Jason）嘅關係之中，事件中Jason仲曾經拍片叫黃子恆出嚟承認鍾意裕美，而黃子恆喺風波之中亦有拍片回應交代呢件事。<br> <br>黃子恆喺片中劈頭第一句就對關心佢嘅人道歉，並清楚交代認識裕美時嘅情況：「大半年前喺公司認識裕美，認識佢之後，從佢口中得知佢同佢老公分開咗，喺朋友嗰度住，而當中嘅原因係因為牽涉一啲家暴問題，但當時佢唔敢同其他人傾訴，我再慢慢了解佢嘅情況，了解到佢嘅處境後，我好想保護佢，支持佢。事情發展到呢步，我知道已經影響咗公司，影響到其他人。若然公司就呢件事對我任何處分，我甘願承擔，一人做事一人當，而外界對我嘅任何批評，我都甘願接受。喺整件事件入面，我確實有錯失嘅地方，就係冇清楚了解，佢同佢先生嘅關係清楚咗未。裕美係一個好善良嘅女仔，我唔希望他日再見到佢嘅時候，仲係好似之前咁活喺陰霾之下，而係可以開心、愉快、安穩咁生活嘅一個女仔。」</p></body></html>