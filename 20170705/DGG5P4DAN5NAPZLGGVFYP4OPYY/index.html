<html><header><meta charset="utf-8"><title>收市閒情：騰訊被插Timing剛好 - 千頌C</title></header><body><h1>收市閒情：<br>騰訊被插Timing剛好 - 千頌C</h1><p>「中國人，是需要管的。」喂！《人民網》好睇得起成龍呀，噚日抄橋：「中國人打機，是需要管的。」更精心炮製兩篇超長文，洋洋數千字，逆思潮將「電競」降返呢做「打機」，將各位讀書時嘅議論文寫兩次，說明沉迷打《王者榮耀》的禍害；結果，禍害果然深，騰訊（700）即深潛！<br>先唔講《人民網》見解有幾獨到，但發呢篇文章時間啱啱好！大家記唔記得，條街一早傳「七一前要維隱」、「歌舞昇平賀回歸」。時也命也，6月底就發生「粉塵大爆炸」，炸到細價股老散屍橫遍野；如果官媒同時唱淡股王，哼！「全民七一哭喪㷫回歸」就有份。That's why《人民網》今日先出文插騰訊，係Right timing，亦係跟足劇本安排。<br>講完時間，就要講部署。<br>話說6月22日，有傳杭州13歲學生因為被阿爸沒收電話，機都冇得打，於是由四樓跳下。事後一醒就話：爸爸，我要登入賬號。呢個小朋友係唔生性，但衰仔事件唔知點解，係去到6月26日先廣為報道，到27日更有老師發文，喪插隻Game係「黑網吧」。值得一提，當日騰訊股價上到288.4元。<br>正如范仲淹曾喺《岳陽樓記》講過，為官者應「先天下之憂而憂」。現時市場資金，早就深明呢個大道理，一早就喺5月底、6月頭沽定先！沽空金額大激增，5月23日更高達17.82億元，係一年以來高位；至於6月6日，沽空佔騰訊成交比例達33%，亦係逾一年新高。<br><br>當然，杭州小朋友出事、老師篇文瘋傳係意料之外；但意外之中，多多少少亦可以有啲位，係意料之內。舉個例，內地公關玩法，最叻就係「暗黑公關」，喺對家出事時煽風點火，狂叫傳媒友好「一齊寫死佢」，插佢一刀，得咗！<br>「一款遊戲成為全民性、現象級，足見其魅力；又被稱為『毒藥』、『農藥』，可見其後果。」大陸連打機都管你，唔係第一次。<br>早喺2000年，中國政府一刀切地全面禁止電子遊戲機的生產、銷售、進口，當時所有輿論都係話，打機「擾亂社會治安」、「影響學習成績」、係「電子海洛英」，所有Playstation、Xbox全部冇得正式入口。直至2015年中，遊戲機全國解禁。當然解禁啦，當時騰訊已經獨大啦，理得你係任天堂定微軟，入來爭吧！<br>對中國來講，所謂「毒藥」、「農藥」，只要係國產貨，就冇問題了；《王者榮耀》係「鴉片」又好，係「海洛英」都好，只要有人賺夠錢，最後都會被定性做益智遊戲。當一篇冇基本因素支持嘅評論文章，就可以令一隻股王唔見1,000億市值，官媒，始終都係莊家中嘅王者。<br><br>千頌C<br> http://www.fb.com/winbigwok <br>本欄逢周三刊出</p></body></html>