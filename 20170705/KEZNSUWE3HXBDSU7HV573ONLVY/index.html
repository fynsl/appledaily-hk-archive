<html><header><meta charset="utf-8"><title>趣BLOGBLOG：逾百隻仙股勿沾手 - 股榮</title></header><body><h1>趣BLOGBLOG：逾百隻仙股勿沾手 - 股榮</h1><p>「粉塵」爆後，細價股屍骸遍野，蚊股變毫子股已慶幸，更多是毫子股淪為仙股，而近日一個奇境，是昔日奇傘，已改名為中國集成（1027）的股票，跌至最賤0.01元，仍然只有沽盤冇買盤。有網友fb問到，集成已經1仙跌冇可跌，能否博撈底，或者睇完這篇文後，可以給予大家一個答案。<br>中國集成跌至最賤的1仙都冇人撈，原因是這隻股今年大瀉95%後，市值仍有7.5億元，其他主板仙股，市值只有1、2億的大把。這類所謂「跌冇可跌」的細價股，將來很大機會玩合股、供股等財技。細價股或者莊家股，當跌到變仙股後，一般會使出合股、然後大折讓供股等財技，當合完股，1仙變番1毫或幾仙，又可以重新跌過，因此跌了九成，是可以再跌九成，選擇與大股東鬥長命，無疑是墮入無限輪迴慘痛旋渦，有幾悲慘，用一個例子可以印證。<br><br>去年中曾經寫過，「抽水大王」官永義旗下的永義實業（616，已改名為高山企業），這隻股票的恐佈，可列入「健力士」世界紀錄大全。如果你喺2000年2月用3.75億元買入616，今日剩餘價值係8仙，平均每年跌幅都是九成九。<br>由2003年開始至2015年8月，616進行了14次供股、9次合股，以及1次送紅股。除了2010年「冇供冇合」，其餘每年都有抽水指定動作。又供又合，在其他妖股身上並非稀奇，但論絕殺程度，616可謂空前絕後。前晚616再次抽水，宣佈以8仙配售3.25億股新股，佔已發行股數14.5%。<br>官永義的616某程度就是莊家㩒錢的經典。細價股跌到一仙附近，大股東玩財技、合完股再供股、配售，股價可以不停向下炒。小股東唔供即死、但供完只會越踩越深，越輸越甘。</p><p>附上逾百隻仙股名單，跌到1仙的除了集成外，還有Juno老豆旗下中建置業（261），以及創板股樂亞（8195）。另外有逾100隻仙股，股價介乎0.016至0.099元，當中包括616這隻經典抽水股，今年累跌近六成。<br>逾百隻仙股，92隻跌幅介乎2%至95%，僅10隻上升，九死一生就是這種。很多老散都以為，仙股只炒不揸，但實情是易入難出，昨日集成淨沽盤中，有28億股共1,100個沽盤想1仙走，都走唔到。散戶諗住賺一、兩格，結果投降都走唔到。<br>逾百隻仙股，質素如何，大家心裏有數。不要以為細價股股災後，莊家會休養生息，實情是連魚苗都唔放過，沒成本的股票，大戶要錢不要貨。三個大表，大家可剪存留底免中伏。</p><p>股榮<br> https://www.facebook.com/stockwing1 </p></body></html>