<html><header><meta charset="utf-8"><title>中環在線：MegaBox同大台吉祥物撞樣 - 李華華</title></header><body><h1>中環在線：<br>MegaBox同大台吉祥物撞樣 - 李華華</h1><p>好多公司喜歡用吉祥物做形象宣傳，嘉里建設（683）旗下MegaBox最近亦推出馬騮仔「家家」，不過噚日MegaBox總監文靜芝就喺活動上自爆，家家竟然同其他吉祥物撞樣！</p><p>搶先自爆費事俾人話</p><p>文靜芝自爆，佢哋早於半年前設計咗家家，近排發現大台推廣嘅big big channel，亦有隻「大明猩」，都係大大隻猩猩、馬騮之類，顏色仲差唔多㖭。華華估計，文靜芝今次自爆，都係費事將來俾人話番轉頭，其實佢唔講，都唔會特別留意兩隻吉祥物似唔似。<br>咁家家當然係專注MegaBox業務嗱，MegaBox為吸家庭客，近期加咗個MegaKids Bazaaar，引入玩具反斗城旗下寶寶反斗城，同前藝人林祖輝旗下ROOKIE outlet等等，家家負責坐鎮MegaBox同客人影相。<br>林祖輝噚日亦有現身，佢離開公仔箱，從商幾年已經累積唔少心得，佢話，舊年開始喺MegaBox開店，發現好多家長想搵性價比高嘅童裝，佢索性開間outlet，將其他分店斷碼、過季或優惠童裝放喺outlet賣，清貨之餘，又可以避免其他分店一邊減價一邊賣新貨嘅尷尬情況。<br><br>李華華<br>mailto:LiWaWa@AppleDaily.com</p></body></html>