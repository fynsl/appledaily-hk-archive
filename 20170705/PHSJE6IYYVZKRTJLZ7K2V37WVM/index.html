<html><header><meta charset="utf-8"><title>【add時尚】自由教育論冷門選科鄭丹瑞餵飽兩女靈魂</title></header><body><h1>【add時尚】自由教育論冷門選科<br>鄭丹瑞餵飽兩女靈魂</h1><p>【向世界升學】子女到海外升學，父母考慮的因素很多，地點、學費、選科等，就業前景更是重要一環。<br>2011年，鄭丹瑞（旦哥）因為細女鄭珉出國留學，揀讀冷門考古學，惹來姨媽姑姐七嘴八舌，他怒寫一文《搵食》，反駁人生而要搵食，不過應先餵飽靈魂，成為網上潮文。今天，在美國讀莎士比亞的大女鄭瑤，跟在英國讀考古及人類學的鄭珉都已畢業，搵唔搵到食？前者做時裝編輯，後者教瑜伽、做製作人，「爹哋話要餵飽靈魂，𠵱家餵緊了，I am happy！」<br><br>採訪：林妙萍<br>攝影：郭賢興<br>化妝：Chris Lam<br>髮型：Kyo Lee<br><br>鄭丹瑞這樣說，「人生而要『搵食』，這個當然。但也有很多種『食相』，有人狼吞虎嚥，甚至食埋隔籬嗰份，結果人吃飽了，卻餓死了靈魂。我寧願我的女兒慢慢咀嚼，先餵飽靈魂。」<br>這篇潮文的女主角、鄭丹瑞24歲細女鄭珉已完成學業及搵緊食！搵食真的和考古無關，鄭珉是時下流行的Slasher，瑜伽導師、手倒立導師、兼職製作人。回帶細女最初選科時，旦哥到今日依然勞氣，「到底點為之搵食呢？係搵到一千蚊，定搵到一億，先為之搵到食呢！」</p><p>只負責畀學費</p><p>「我對佢哋嘅要求只有兩樣嘢，第一，要做個好人，第二，係做好一個人。」旦哥讀傳媒，做娛樂圈；鄭太讀地理，做完老師入電視台，讀的和搵食職業的確大不同，一靜一動的兩女兒亦一樣，「我認為讀大學只係一個學生，變做大人的一個階段，要學做人咁解，佢讀乜係唔重要嘅。佢嗰三、四年點樣學識去做人，學識去睇呢個世界。」<br>旦哥坦言自己不識做人老竇，「佢哋16、17歲前，我都唔識做老竇，只係跟我老竇嗰套，由得我哋自由發揮，咁樣結果出嚟我哋幾個都係堂堂正正，有一份專業呀，都OK喎。所以我係好簡單，你哋想讀乜、想做乜，你哋自己去fight、考到嗰間學校，學費我畀得就畀囉，最好唔好咁貴。」英美留學費用比其他地方貴，一般三、五十萬一年。<br>細女University College London讀考古及人類學，由學士讀到碩士期間，旦哥沒去過一次探望，只是出席畢業典禮，鄭太則間中致電，旦哥覺得女兒身在外地讀書，學識獨立自理，「一年有一兩次，或者父親節，我會要佢哋煮一餐大餐畀我食，佢哋喺香港就乜都媽咪搞掂，去外國，冇人煮飯，就學識煮食、洗廁所、洗衫。」麻婆豆腐、鹽焗鮮魚、燒雞等大女都會煮，讀考古細妹一個煎鑊也可以煮白飯。</p><p>成長沒遊戲機</p><p>旦哥的自由教育論，當然也有原則，兩女由細到大沒遊戲機，但書本可以任睇任買，「我自己警惕就係，唔好畀佢哋最好嘅嘢，畀佢哋啱啱好。做父母嘅，好多時都係唔放心個細路、唔肯放手，但係冇犯錯嘅小朋友，係唔識長大，你驚佢去外國學壞？留喺香港就唔會壞？閂埋門都會壞，40、50歲都會壞啦。父母仔女之間，最重要係建立信任基礎。」</p><p>更多精采時尚內容，盡在 http://add.appledaily.com。 </p></body></html>