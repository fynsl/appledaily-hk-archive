<html><header><meta charset="utf-8"><title>出道4年緋聞未停過劉佩玥曾獲猷亨做外賣仔</title></header><body><h1>出道4年緋聞未停過<br>劉佩玥曾獲猷亨做外賣仔</h1><p>劉佩玥（Moon）於2013年獲選港姐季軍入行，星途同佢同屆嘅陳凱琳及蔡思貝有別，但緋聞數量呢，就同有「發電機」之稱嘅蔡思貝有得揮。出道4年，Moon嘅緋聞男友數量，平均嚟計，每年肯定多過一個，即睇佢張「收兵清單」。<br> <br>何猷亨<br>貴為賭王何鴻燊四房公子嘅何猷亨，喺同陳瀅拍拖之前，曾經於前年被目擊買外賣送去片場畀阿Moon，可以獲賭王之子紆尊降貴做外賣仔，應該唔係朋友咁簡單。（順帶一提，Moon同陳瀅係好姊妹，會一齊去旅行講心事嗰隻。）<br> <br>周志文<br>同樣係戀事多嘅「巨聲幫」大孖周志文，亦同Moon扯上關係，前年有傳Moon同周志文唱K時狂咀，當時周志文同吳若希一齊，Moon變相做「小三」，佢哋段「戀情」一度冷卻，但近日回復單身嘅Moon喺月前被指暗達周志文，亦有報道話周志文趁住伊人芳心寂寞，以細心照顧嚟打動女方，仲講到佢哋不時以band夾嚟做藉口，成班人約會，Moon日前孖住周志文等人做直播時，有指兩人忍唔住眉來眼去。呢兩個人，真係相當有可疑……<br> <br>黃又南<br>都係前年嘅事，當時Moon被目擊喺收工後，上咗又南架Audi戰車，兩人其後喺車廂中談心，其間有錫錫，當又南出手點煙時，Moon伸手去搶，勁耍花槍。<br> <br>伍允龍<br>伍允龍自從同鍾嘉欣終結愛情長跑後，感情去向備受關注，因合演大台劇《城寨英雄》而傳緋聞，其後Moon同伍允龍更不避嫌互相出席對方與朋友之間嘅聚會，令二人戀聞甚囂塵上。不過，有指Moon嫌男方專注事業，少理自己，所以棄龍覓兵。<br> <br>黃宗澤<br>喺拍大台劇《幕後玩家》時，有傳Moon迷上對手黃宗澤（Bosco），更周圍放聲氣話自己回復單身，更主動出擊追Bosco，可惜神女有心，襄王無夢，最終Moon追仔失手而回。</p></body></html>