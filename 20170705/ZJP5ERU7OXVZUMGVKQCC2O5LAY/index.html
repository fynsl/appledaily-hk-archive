<html><header><meta charset="utf-8"><title>【圍爐舔傷口】自嘲搞坎坷影展　表揚鎂光燈下的茄喱啡</title></header><body><h1>【圍爐舔傷口】自嘲搞坎坷影展　表揚鎂光燈下的茄喱啡</h1><p>最近名為「Festival de Cannot坎坷影展」的專頁在facebook冒起，五月成立至今上載了十七條宣傳片，找來電影業台前幕後鏡頭前自白，包括演員、影評人、電影導演、編劇等，內容圍繞他們在電影業打滾的辛酸經歷。黃鐦（阿鐦）、黃綺琳（Norris）、梅諾謙（阿謙）和呂榮棟（阿棟）本身在影視行業工作了五至六年，影展名字由來純粹是for fun的二次創作，後來一次賣醉促成了影展。雖有很多人誤以為這是一個純抽水專頁，實情是他們與另外四個年青人自資籌備影展。坎坷影展副主席黃綺琳強調：「好多人以為我哋剩係出抽水post，攞嚟笑，其實唔係，我哋真係搞緊一個影展，而嗰啲宣傳片同抽水圖係宣傳緊個影展。」</p><p>宣傳片以黑白色為主調，抽水圖帶自嘲譏諷語調，看起來確實坎坷，坎坷影展主席黃鐦指：「唔好話我哋呢一行，喺呢個社會度，邊個唔係感覺到坎坷？」有人批評他們自怨自艾，宣揚悲觀主義，他們堅持初衷只為自嘲，阿鐦說：「雖然話人總需要勇敢生存，但都應該容許大家有軟弱嘅時候，自嘲呢個模式只係我哋點樣面對軟弱嘅一個態度。」坎坷一詞可圈可點，梅諾謙甚至覺得坎坷代表一份堅持，他解釋：「坎坷未必係一件慘事，因為你心入面有初衷，或者有啲嘢想做，但你做緊第二啲嘢，所以你先會坎坷。」本地短片比賽多不勝數，不過多以夢想和希望為題，他們覺得正面定位更顯虛偽，期望坎坷影展可以呈現更真實的社會環境。</p><p>坎坷影展正接受影片投稿，旨在「為一眾坎坷導演或想成為導演的坎坷靈魂提供一個自揭瘡疤的機會，展示與成功有一段距離的短片作品」，阿鐦說：「希望去表揚啲有努力過拍咗條片出嚟嘅人，第二啲影展睇唔到你嘅光環，但我哋坎坷影展會睇到嘅。」參賽資格與獎項提名都與主流短片比賽有分別，譬如其中一個資格為「參賽影片需未曾入選任何影展，及預期不會入選任何影展」，亦設立「最佳非主要演員」、「最佳燈光設計」等非主流獎項，模式跟足其他短片比賽，不過阿鐦笑言：「坎坷影展頒個最佳男主角畀我，都唔係會攞出嚟講嘅嘢。」反而他們最想做到的是拉近製作人與觀眾之間的距離。為過台前幕後不同崗位的人拍攝宣傳片，Norris憶述其中深刻的一句，是電影《狂舞派》及《哪一天我們會飛》監製及編劇陳心遙說：「人到無求就不坎坷。」Norris苦笑說：「因為我哋都係有要求先會坎坷，對於無要求嘅人嚟講，好快樂，好幸福。」</p><p>既然有坎坷構思，坎坷遭遇也少不得。身兼編劇和填詞人的Norris說：「我阿爸阿媽成日都話我寫劇本寫咗唔知去邊度，同埋之前間電視台又一直發唔到牌，寫嘅嘢無正式喺電視播出，所以上年嗰套劇喺電視上播出，佢哋一開頭係好興奮嘅，但可能唔啱我阿爸口味啦，佢睇睇吓都放棄咗，仲comment我套劇點解男女主角場場食飯，不斷食飯，喺唔同地方食飯。」父母開着電視為支持收視率，可悲是爸爸棄劇後便從此背着電視坐。阿謙擔任中小學校園電視台導師前曾做過助理編導，他提起最坎坷的一次：「嗰時比較懵盛盛啲嘅，企錯位，導演一怒之下一拳打落我心口度，好痛，即刻瞓咗落地下，嗰刻我係好痛，除咗生理上嘅痛，個心係痛到喊，即刻標眼淚。」對於廣告製作公司負責人阿鐦而言，甚麼客人的壓榨不是最坎坷，反而是有機會自資做自己的製作時，出來效果未如理想，他說：「發覺自己嘅不足，同唔知點去補救，好絕症呢個感覺。」<br></p><p>假設拍片這回事消失於世上，你在做甚麼？阿謙想了想，說：「我無第二啲嘢識做，我剩係識拍嘢，除咗拍嘢我乜都唔係，可能係一個跑數嘅sales，可能係一個跑寬頻嘅sales。」<br><br>Facebook：Festival de Cannot坎坷影展<br><br>記者：鄧天蔚<br>攝影：許先煜（部份圖片由受訪者提供）<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily <br></p></body></html>