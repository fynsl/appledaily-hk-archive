<html><header><meta charset="utf-8"><title>智取大市：啤殼界的生還者 - 晉佳</title></header><body><h1>智取大市：啤殼界的生還者 - 晉佳</h1><p>騰訊（700）絕地反擊，港股跟住倒升，短期內大市氣氛會跟隨騰訊起落。如果騰訊chok住升、匯控（005）穩升，恒指頂得住，就可保持樂觀，炒風唔會停。<br>細價股「粉塵大爆炸」後，連啤殼活動都暫停，幾隻細價新股上市取消。要啤出嚟嘅殼，演變成有盈利、有增長、有派息嘅公司，真係少之又少。唐宮中國（1181）喺2011年4月上市勁多人抽，可謂啤殼界嘅始祖，上市初期靠Pepper Lunch特許經營呢個靠唔住嘅賣點作招徠，去到6年後嘅今日，靠嘅係自己品牌餐廳，總算搵到增長方程式。<br>舊年唐宮嘅餐廳數目由55家減至48家，其中Pepper Lunch摺埋7間，至於做得唔錯嘅唐宮小聚，由2間增加到5間，其中兩間喺香港。有去過香港嘅唐宮小聚或許知，呢間嘢生意唔錯，從裝修格調同菜式睇得出絕非Hea做，擴充中嘅唐宮小聚品牌做得出色，會帶動唐宮繼續增長。<br>雖然減少餐廳數目，但舊年收入升23.9%，純利勁升107%，至1.01億人仔，市盈率12.8倍；全年派息27仙，唔計特別息，都派21仙，相當於股息率6厘，連續兩年派息比率約八成。唐宮早兩日發盈喜，話今年上半年純利將大幅上升，原因係半年收入增長、業務整合加上受惠增值稅改革。去到今年，市盈率降至單位數，兼係高息股，係少見由啤殼變成嘅勵志故事。<br><br>晉佳<br> http://fb.com/advanceguy1 </p></body></html>