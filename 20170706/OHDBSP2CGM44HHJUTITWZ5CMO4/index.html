<html><header><meta charset="utf-8"><title>魚樂無窮：炒股要跟紅頂白 - 唐牛</title></header><body><h1>魚樂無窮：炒股要跟紅頂白 - 唐牛</h1><p>曾經大膽預測，在資金憧憬兩大股王滙控（005）及騰訊（700）中期業績靚仔下，恒指可以炒到去8月中，可惜7月第一個星期都未過，就俾官方《人民網》嚴斥騰訊事件打殘，恒指轉眼失守多條移動平均線。手上最賺錢的手遊《王者榮耀》被點名批評，係咪意味騰訊神話已經玩完，現階段當然好難下定論，但股價沉寂一輪卻是在所難免。<br><br>點解咁講？情況好似學生唔聽話，老師最初只會口頭警告，但如果頑皮情況冇改善，施以懲罰卻是在所難免。你係騰訊嘅話，阿爺作出溫馨提示，梗係乖乖就範啦，唔係條護城河冇咗點算呀？故此，騰訊中期業績應該冇問題，但下半年表現或多或少會放慢，資金炒預期下，股價自然難以突破。<br>兩頭馬車少咗一個動力，另一隻又點睇？滙控（005）今轉走勢明顯較大市為強，突破70蚊後一直無回頭，除憧憬績佳外，回購計劃亦是重中之重。唔信？你睇長實地產（1113）疑似進入blackout period後，冇回購盤托住即刻腳軟就會明白。<br>滙控夠唔夠力抵銷騰訊弱勢，冇人知道，但炒股要跟紅頂白，短線揸滙控棄騰訊，肯定有你着數！</p><p>唐牛<br> http://www.fb.com/tongcow88 <br>本欄逢周二、四刊出</p></body></html>