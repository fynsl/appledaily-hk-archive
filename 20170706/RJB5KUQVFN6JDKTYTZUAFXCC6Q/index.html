<html><header><meta charset="utf-8"><title>中環在線：集成改名有運行 - 李華華</title></header><body><h1>中環在線：集成改名有運行 - 李華華</h1><p>「集成」呢個名今期爆紅，一間集成控股（1027）帶來細價股股災，另一隻集成噚日就爆升喎。<br>講緊係集成金融（3623），集成金融噚日改名叫做「中國金融發展」，雖然對公司業務冇乜指標性，亦冇話題性可言，不過一改名就有運行嘞，股價升22.7%，主要係尾市抽升，市值去到10.6億元。<br>大股東張鐵偉亦繼續密密手場內增持，星期一（3號）、噚日（5號）合共掃入39.8萬股，涉資約69萬元。以張生增持後持有45.52%股權計算，身家單日賬面升8,940萬元。<br>呢兩隻集成冇乜關係，原名集成金融嗰隻，做融資擔保同財務顧問，集成控股就係造遮嘅，前稱集成傘業。</p></body></html>