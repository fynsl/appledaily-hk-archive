<html><header><meta charset="utf-8"><title>【想嫁Oppa？】住慣細屋係優勢「好彩你係港女」</title></header><body><h1>【想嫁Oppa？】<br>住慣細屋係優勢「好彩你係港女」</h1><p>【尋找首爾的香港】一段四國戀情，港女Ariel加Oppa Joo，喺大阪學日文結緣，o依家因工作定居泰國。<br><br>Ariel上個月揼低Joo，自己喺泰國飛返嚟香港探父母。佢話自細就鍾意日本文化，點知無緣識到日本男仔，反而喺日文班識到Oppa。未識Joo之前，Ariel對韓國零認識，淨係知道大長今同喊晒口韓劇，當然，韓文程度都係零。Joo亦都唔識廣東話，所以佢哋溝通係用日文！</p><p>透過視像同Joo做訪問，問佢識幾多廣東話，佢就一連串咁爆晒出嚟，「黐線、正仆X、洗手、我愛你、掛住你、殺死你......」Ariel聽到佢講「洗手」就笑，「佢嚟香港，嚟我屋企，我媽咪次次都嗌佢洗手、洗手，所以佢記住咗！」<br><br>不過，要用第三語言溝通傾計，少不免會詞不達意，或者產生誤會。Ariel舉例話，「我成日話Joo鬧我，鬧嘅日文我哋用『叱る』，Joo對『叱る』嘅定義係指住人哋個鼻嚟鬧，但係我覺得大聲講嘢就係鬧，當大家都唔理解對方意思，就會冷戰！」<br><br>有時雞同鴨講，有時生活文化唔同，又會產生拗撬，Joo第一時間就諗到「酒」！Joo解釋，「韓國人鍾意飲酒，有時工作上都有需要飲，但係Ariel自己唔飲，佢父母都唔飲，就唔明點解我要飲酒。」Ariel坦言最唔鍾意見到Joo飲醉酒，「真係會飲醉酒嘅，係飲醉，嗰陣就會鬧交喇！」</p><p>拍拖兩年，慢慢磨合，減少衝突，其實當中Sweet嘢仲多！Ariel話有時Joo會令佢好似置身韓劇，「我睇韓劇嗰陣會好冧，就會望住Joo，Joo就話『假㗎！講大話㗎！唔好信呀！』但係我諗返，啲男主角會摸吓女朋友個頭，Joo又真係會摸吓我個頭，都冧㗎！仲有踎低綁鞋帶嗰啲，係真係有㗎！」<br><br>除咗咁，Joo仲會不其然咁撒嬌，好似問佢喺四個國家中最鍾意邊度，佢就擺出一副想冧香港人嘅樣，話係「香港~」Ariel即刻篤爆佢話「講真話！」佢先笑住話順序係韓國、日本、香港，最後係泰國。<br><br>唔知你想唔想搵個Oppa男友，Ariel就話身邊嘅朋友都無話好羨慕，只係個個都問佢，「Oppa係咪好大男人？」Ariel無否認，但係認為Oppa嗰種大男人係顧家孝順，因為Joo喺好多事情上，都會主動諗埋佢屋企人。Ariel以喺泰國買車為例，「喺泰國得我哋兩個人，其實佢可以買架型啲嘅兩座位車，但係佢就諗埋我屋企人同佢屋企人，預埋佢哋嚟旅行，要載佢哋周圍去玩，所以買架七人車。」</p><p>佢哋定居泰國，係因為Joo喺當地做生意，做Model嘅Ariel又簽咗公司，可以派佢去泰國做嘢。Ariel話喺當地搵屋，Joo就發掘到港女大優點，「我哋喺曼谷租2、300呎嘅屋，Joo覺得好細，但係我就話ok，咁佢就同我講，『你係香港人真係好，我唔洗畀咁多錢租間大屋，將來無錢，買間細屋畀你都會好滿足！』我話係呀，我哋香港人住慣細屋！」嚟緊佢哋搬去芭提雅，一樣租返2、300呎嘅屋。<br><br>嚟到訪問尾聲，正當Ariel同Joo講bye bye，Joo就大嗌：「等等！」原來「bye bye」令佢諗起多一個港韓文化差異，「喺韓國，收線唔會講『bye bye』，係講『哦~知道了！』但係Ariel成日要講『bye bye』！」Ariel偷笑話，如果Joo唔講「bye bye」佢會嬲，「開頭唔知㗎嘛，我覺得好似無啦啦就cut咗線咁，咪嬲囉！」所以o依家Joo都習慣咗講「bye bye」！<br><br>アリエル泰國曼谷的韓式・生活<br> https://www.facebook.com/jooooting/ <br><br>記者：鄒倩婷（阿仙）<br>攝影：峰、Neo<br>剪接：Roy<br>編審：Kaman</p></body></html>