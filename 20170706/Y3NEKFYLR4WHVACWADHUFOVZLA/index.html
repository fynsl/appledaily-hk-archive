<html><header><meta charset="utf-8"><title>阿Sa「隱」足4年離異先曝光小美瞞婚生女震驚中港台</title></header><body><h1>阿Sa「隱」足4年離異先曝光<br>小美瞞婚生女震驚中港台</h1><p>藝人結婚，好多人都認為係喜事，唔介意公開，但亦有人認為係私人事，唔鍾意擺上枱，更甚者，就係結咗婚都唔認嗰啲……<br> <br>蔡卓妍、鄭中基<br>數到香港瞞婚嘅佼佼者，一定係近日認愛百億麻雀館太子嘅蔡卓妍（Sa），佢一直冇公開與鄭中基嘅婚訊，故外界只以為「Sa基」發展地下情，而阿Sa喺2009年回應劉德華同朱麗倩秘婚消息時，曾揚言「如果結婚嘅話我絕對唔會玩神秘，一定公開。」結果阿Sa自打嘴巴，於2010年被《蘋果》揭露佢同鄭中基早喺2006年於美國註冊結婚，同日2人舉行記者會，聲淚俱下承認瞞婚。<br> <br>劉德華、黎明、楊千嬅<br>上文提及，劉德華喺2009年被揭同朱麗倩於美國拉斯維加斯秘密註冊結婚，同期被揭發嘅仲有黎明與樂基兒，以及楊千嬅與丁子高呢兩對星級夫婦，最後劉德華為外父奔喪後返港，於機場接受傳媒追訪時承認已婚。<br> <br>賀軍翔<br>現年33歲嘅台灣靚仔男星、外號「小美」嘅賀軍翔，上個月喺facebook自爆已經同圈外女友結婚，並且已生下B女「美寶」。有指小美老婆係其初戀女友，不過小美為咗保護老婆，喺公開嗰張戶籍證明相片中，將老婆嘅資料打格。<br> <br>吳尊<br>曾經以台灣組合飛輪海紅透半邊天嘅吳尊，疑因其偶像包袱嘅關係，多次聲稱單身，到2011年，有報道替吳尊已經喺老家汶萊結婚生女，但仍遭佢否認，但係到咗2013年，吳尊終喺官網發表發聲明承認已與女友林麗瑩於2009年結婚，並已育有女兒做老竇。</p></body></html>