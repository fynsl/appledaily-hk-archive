<html><header><meta charset="utf-8"><title>財金冒險號：王者榮耀批鬥玄機 - 笑笑生</title></header><body><h1>財金冒險號：王者榮耀批鬥玄機 - 笑笑生</h1><p>騰訊（700）嘅王牌遊戲《王者榮耀》被《人民網》一連三日批鬥，造就低吸機會，散戶多謝國家多謝黨，小生無趁低吸納，但都被《人民網》搞到大笑。<br>批鬥有兩大指控：「遊戲內容架空和虛構歷史，扭曲價值觀和歷史觀；過度沉溺讓孩子在精神與身體上被過度消耗」。虛構歷史、扭曲歷史觀，向來係獨裁政權拿手好戲，「只許州官放火，不許百姓點燈」而已。唔通一眾抗日神劇無扭曲歷史？至於第二點，中共幾時變得咁愛護孩子？<br>騰訊能發展至富可敵國，固然係時勢造英雄，食正互聯網大浪，亦多得國策支持。互聯網係所謂戰略產業，大陸封鎖大部份外國公司，本地薑就可以照抄外國產品而獨享14億人市場。<br>獨裁政權最忌其他人有力號召群眾，微信用戶超過9億，中共從無批鬥，因為任何大陸人嘅智能手機都必定有微信，政府要監視人民之言論、行蹤，易如反掌，有利用價值。《王者榮耀》累計註冊用戶2億幾，已被官媒炮轟，因為毫無利用價值，反而騰訊對民眾的潛在影響力，或令當權者有啲唔舒服。「朕賜給你，才是你的；朕不給，你不能搶」。《王者榮耀》批鬥事件，係政府針對互聯網行業的一連串行動之一，一般相信同秋季舉行的中共「十九大」有關，所以今季對科網股都係小心為妙，越大隻反而越危險。<br><br>笑笑生<br> http://fb.com/sneeringman </p></body></html>