<html><header><meta charset="utf-8"><title>中環在線：郭基泓三戰新地垂直跑 - 李華華</title></header><body><h1>中環在線：郭基泓三戰新地垂直跑 - 李華華</h1><p>城中唔少大企業都會舉辦一個iconic嘅慈善體育活動，新地（016）代表作就係跑樓梯。新地大股東郭家第三代郭基泓（Christopher）今年連續第3年參賽，舊年以24分鐘跑完2,120級樓梯，對於今年成績，佢希望唔好差過上年就得嘞。</p><p>精英選手僅14分鐘完成</p><p>Christopher噚日負責介紹活動，當知道身旁嘅精英選手楊鎧駿（Eric）舊年以14分鐘跑完，即刻「嘩」咗一聲，仲好識做咁話，「今年一定唔會好似Eric咁叻」，指自己一定冇可能用10幾分鐘完成賽事，夠晒謙。<br>63歲嘅新地副董事總經理雷霆舊年都有參賽，以29分鐘完成，較前年快咗30秒。雷霆自嘲，要與年紀、衰老抗衡，呢30秒進步得來不易㗎，今年如果可以快多10秒8秒都好喇。<br>雷霆冇乜分享抗衰老心得，講完兩句就趕住返元朗賣樓，急急腳走，Christopher就留足全場，同嘉賓傾埋偈先走。<br>新地垂直跑今年已經去到第6屆，將於全球主要城市舉辦10場賽事，香港站照舊係世界巡迴賽終點站，12月3號開跑，即日起接受報名，名額2,000名。想飛出去又近近地試一試嘅話，北京、上海賽事分別喺8月26日、10月22日舉行。<br><br>李華華<br>mailto:LiWaWa@AppleDaily.com</p></body></html>