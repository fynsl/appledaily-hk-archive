<html><header><meta charset="utf-8"><title>智取大市：恒指沒反映的事 - 晉佳</title></header><body><h1>智取大市：恒指沒反映的事 - 晉佳</h1><p>雖然恒指似轉弱，小時圖一浪低過一浪，仲要掙扎喺保歷加中軸以下，日線圖守唔守得住50天線亦成問題，但港股市場充斥一批無敵樂觀嘅大陸資金，只要指數唔大跌，就日日搵股爆炒，係近年罕見勁牛嘅港股買家。因此，指數似弱，但強勢股為數唔少，破頂、急升股嘅命中率，明顯比過往嘅恒指轉弱市高得多。<br>比亞迪電子（285）股價喺上星期三一度急插逾兩成，由18蚊變14蚊，然後6個交易日由14蚊重返差唔多18蚊。大陸錢絕對係近期最惡、最牛嘅陣營，跟紅頂白，升跌都一步到位嘅玩法，要時刻緊記。<br><br>只要你信牛市未死，最牛、最有實力嘅投資者囤兵喺邊，就可能係機會所在。長汽（2333）有大摩同格隆滙文章同時唱好，升接近8%收市，睇返格隆滙文章就feel到，喺大陸投資者眼中，長汽有Brand、平，同吉利（175）、中升（881）、正通（1728）升浪一比，股價遠遠落後，實行想當佢turnaround咁炒。只要當今最有實力嘅買家係咁嘅思維，斷估贏面高過輸面。<br>冷門之選可以留意百盛（3368），股價喺1.2元有支持，超低殘資產股近期有市場，不妨趁打橫整固時吸納。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>