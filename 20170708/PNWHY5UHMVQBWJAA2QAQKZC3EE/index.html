<html><header><meta charset="utf-8"><title>黃智雯被後輩爬晒頭出道十年仲未上位</title></header><body><h1>黃智雯被後輩爬晒頭<br>出道十年仲未上位</h1><p>黃智雯07年選港姐只係入到最後5強，冇名份之下入讀翌年嘅藝訓班，眨下眼咁就加入咗大台10年。<br><br>冇咗港姐后冠呢頂光環，黃智雯咁多年嚟有份演出嘅劇集，十套有八套都唔係大台一線劇，但機會係自己把握嘅，二線劇反而有驚喜，好似《巴不得爸爸…》眼鏡娘蘇鳳蓮呢個角色就好多網民話正。<br><br>本身喺演藝學院畢業，黃智雯主修跳舞同戲劇，有番咁上下底子。12年佢就拎過「飛躍進步女藝員」。呢個獎可以話係大台女演員護身符，楊怡、徐子珊、胡定欣、唐詩詠、黃翠如都拎過，仲個個都紅得起，可惜黃智雯就啱啱相反。<br><br>數一數得獎之後，黃智雯喺《On Call 36小時II》嘅戲份俾後輩朱千雪、岑麗香壓住，《師奶MADAM》又敵唔過轉馬房嘅黃翠如，甚至有傳《張保仔》原本係由黃智雯做女一，最後就爭輸咗俾陳凱琳。上年《律政強人》黃智雯同李佳芯孭重飛，最近由拍住方中信嘅李佳芯跑出，好彩黃智雯忍得住，今年拍緊嘅幾套戲都係女主角，上唔上得番一線就要睇自己喇。</p></body></html>