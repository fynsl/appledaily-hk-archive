<html><header><meta charset="utf-8"><title>【打爆機】PS4《GUNDAM VERSUS》港行到貨　首日炒上$648</title></header><body><h1>【打爆機】PS4《GUNDAM VERSUS》港行到貨　首日炒上$648</h1><p>Gundam迷的大日子！大家吹咗成大半年、等了又等的PS4《GUNDAM VERSUS》終於派貨！話說佢最大賣點，係將街機版Gundam差不多完全移植，從此大家可以屋企練定新機體，然後先再落機舖同人砌過。</p><p>唔講唔知，原來對上一款將街機移植的Gundam系列，已經是差不多3年前PSVITA的《Mobile Suit Gundam: Extreme VS-Force》，想當年以其主機處理能力，與操控的手感，好多Gundam迷玩過都係「媽媽聲」，好多Gamer都批評為極度失敗之作！<br><br>不過今次《GUNDAM VERSUS》就有點大不同，首先主機換了是極強大的PS4，已經給人好大信心，據一些Game舖偷偷開嚟試玩表示，操控感同街機都有得揮，還預計因佢會令「大手掣」大賣！</p><p>想買Game都要知價位！據知今次《GUNDAM VERSUS》改由Bandai自己親自操刀發貨，首日到貨量唔多！只有三成左右，基本只夠預訂客的需求；還有極少量的餘貨，可賣給一般街客，據知官方定價雖為$509，不過由於求過於供情況下，Game價已夾上$648！雖知首批香港行會多送一個Gundam金屬水樽，如果係粉絲級，可能都幾想撲返個；如果你唔急住玩，可以留意一個星期後的「第二轉發貨」，據稱會到埋餘下的七成貨，Game價有機會下調至官方定價，不過呢一批貨就可能冇水樽送了。<br><br>如果喜歡日版Game的話，亦可留意日版《GUNDAM VERSUS》，普通版定價為$498，至於限定版，則多送一隻遊戲機體－－ 巴巴托司狼式，讓你可以優先使用！另外跟Game仲會多送30首Gundam音樂，由最元祖的RX-78至最新的巴巴托司都被包含其中，而且Game價亦同香港行版炒價非常接近，只需$698。<br></p><p>查詢：G-Point（深水埗福仁電腦商場1樓25號舖） <br><br>記者、攝影：朱崇德<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>