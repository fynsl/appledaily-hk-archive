<html><header><meta charset="utf-8"><title>由事業高峰急墮李蕙敏：我真係好蠢</title></header><body><h1>由事業高峰急墮<br>李蕙敏：我真係好蠢</h1><p>89年夥拍區帶娣組女子組合Echo出道，活得比你好的李蕙敏(Amanda)，故事這時才開始。<br><br>單飛後的Amanda，推出兩張個人專輯大賣四白金，加上黃偉文的加持，曾被喻為樂壇天后，但之後一直波折重重，轉投唱片公司又失利，03年聲帶出現問題，加上接踵而來的噩運，令Amanda一度情緒低落，更想過尋死。<br>Amanda日前接受商台節目《1圈圈 星光背後》主持梁泰來訪問，感情工作無所不談。先由98年轉投寶麗金講起。<br><br>有傳當年轉會費過千萬，Amanda：「算係多，但相比其他公司都係少。當時我唔係只考慮錢，對方好有誠意，因為佢哋係最早搵我傾，之後就算再有其他人找我，我都冇再接洽，後來我發現有啲人因而嬲咗我，可見我當時真係好蠢。」<br><br>轉會做咗一姐，但Amanda嘅唱片銷量，卻一直未如從前。曾有傳Amanda同環球音樂高層陳少寶不和，一度阻礙佢出新碟，Amanda：「唔算係不和。但都咁大個人，我已經冇嬲喇。」<br><br>與環球解約後，李惠敏03年一度以為簽約梅艷芳的Mui Music是個新開始，但新歌未錄阿梅已離世。同年，Amanda聲帶出現問題，加上兄長及父親離世，感情又觸礁，種種事情困擾了她數年。<br><br>「即使最後我做了聲帶手術，但仍然覺得所有事都好唔順利，因為有好多問題都唔係我一個人可以解決得到，令我非常唔開心，於是我開始唔想見人。」<br><br>談及感情生活，Amanda：「我對於同香港人拍拖，唔係話不好，只係我做呢一行會有包袱，太多忌諱、誤會，要找一個唔care別人的說話的人是很難。」4年前與外籍丈夫結婚，亦係佢第一次正式同外國人拍拖：「我本來以為嫁唔出，但後來我又覺得都可以試吓。」她稱稍後計劃與丈夫返英國生活，以方便照顧對方父母，生BB呢，Amanda表示想就想嘅：「我覺得上天會自有安排，或者可能要危險啲先得呢。」</p></body></html>