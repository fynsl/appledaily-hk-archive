<html><header><meta charset="utf-8"><title>蕭正楠「艷照」曝光真係索過翠如BB？</title></header><body><h1>蕭正楠「艷照」曝光<br>真係索過翠如BB？</h1><p>星期日，悶悶哋，搵啲嘢嚟睇吓笑吓度過happy Sunday實屬正常。<br><br>出名係愛妻號好男人嘅曹永廉昨日喺Instagram度貼咗張女相……咦？咪住，相中女子好「健碩」吓，真係女嚟嘅？<br><br>睇真啲，曹永廉落咗佢老友蕭正楠個tag，仲留言話：「見到呢張相有嘔吐感覺屬於正常，有想打佢衝動亦合理」哦，原來係蕭正楠扮女！<br><br>客觀嚟講，實在唔可以用靚女嚟形容女裝蕭正楠，不過有網民讚「我覺得好靚wor」、「都唔錯啊，有前有後，女人有嘅佢都有，女人無嘅嘢佢都有喎」，而亦有網民話「的確有想嘔吐」、「驚嚇程度十級」。<br><br>另有唔少藝人留言，其中唐文龍話：「可能開始有泰國市場」、李施嬅亦表示：「做乜咁睇唔開呀？」，而裕美同雷頌德太太Jade則留咗幾個哈哈笑嘅emoji，的確好歡樂。<br><br>不過，有更多嘅係有網民不忘tag黃翠如，慌死翠如BB睇唔到男友張美艷照咁；亦有唔少網民回應番曹永廉，指自己的確好想打人，但想打嘅係po相嗰位……</p></body></html>