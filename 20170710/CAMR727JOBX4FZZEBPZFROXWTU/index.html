<html><header><meta charset="utf-8"><title>智取大市：騰訊股王有盡時 - 晉佳</title></header><body><h1>智取大市：騰訊股王有盡時 - 晉佳</h1><p>騰訊（700）股價上升模式，係每年盈利爆升，再假設往後三年盈利有25%至30%增長，估值將一直roll over落去，但往績不代表未來，因騰訊基數已高。以下利用一套與坊間唔同嘅方式，去研究阿里同騰訊嘅增長空間，坦白講非完全準確，但相信有一定參考價值。<br>阿里、騰訊截至最新季度嘅一年收入係3,276.95億人仔，若除以4G用戶數字8.6億，即每年每名內地4G手機用戶平均負擔381元人仔嘅騰訊阿里收入，大約係2016年中國城鎮人均可支配收入33,616元嘅1.1%。<br><br>簡單講，網民每100蚊收入，目前有1.1元係畀呢兩間公司，暫時唔過份。不過，以券商預測騰訊、阿里官方預測2018年收入增長五成左右，假設人均收入保持增長6%，估計年底上述比率就會提升到1.5%。<br>假設往後3年阿里騰訊收入增長25%至35%，而人均收入升幅大約每年6%，其實目前騰訊阿里估值，已經反映咗中國手機用戶每年拎2.5%可支配收入送畀騰訊阿里，期望騰訊阿里未來兩三年股價再爆升一倍？呢個比率升到4%以上，有可能發生但亦有難度頗高，第一，基數已高，兩間公司仲有乜方法喺公眾荷包裏面拎錢走？第二，中央見到呢個情況，會唔會容許兩間公司繼續膨脹落去？<br>騰訊阿里屬於輕資產公司，經營槓桿唔高，收入增長1%只帶嚟純利增長1%，再爆升空間有限。就咁睇，騰訊絕對有能力破頂，但長遠仲係咪Best buy，則應有所保留。下一隻股王，小弟估係工業股。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>