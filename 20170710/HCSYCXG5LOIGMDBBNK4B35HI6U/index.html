<html><header><meta charset="utf-8"><title>中環在線：花旗卡后辭職搞fintech - 李華華</title></header><body><h1>中環在線：<br>花旗卡后辭職搞fintech - 李華華</h1><p>金融科技（fintech）係未來大趨勢，唔少banker特登辭職創業，最新係服務咗花旗銀行差唔多19年，睇晒成個歐洲、亞洲、甚至係非洲嘅信用卡及私人貸款業務主管伍楊玉如（Maggie），佢原來已經辭職，悄悄地成立咗間fintech公司FinEx。<br>FinEx係一間具有個人對個人（P2P）性質嘅公司，幫助亞洲投資者尋求低波動、高回報嘅環球資產，如美國嘅消費者貸款，背後嘅風險管控、數據保安、系統等金融基建，都有fintech元素去支持，例如blockchain。</p><p>拍住點融網創辦人</p><p>Maggie透露，FinEx仲有一個拍檔，就係喺內地做P2P貸款相當知名嘅「點融網」，點融網創辦人之一Soul Htite同時係全球最大P2P公司Lending Club創辦人，相信兩位會擦出火花。<br>查實除咗Maggie外，花旗前高層Mukesh Bubna都喺香港創立咗間叫Monexo嘅P2P消費貸款公司；渣打前高層龍沛智（Simon）亦成立咗間Welab攻中港兩地貸款市場，個個banker都趕fintech熱潮，呢個熱潮應該真係有得玩。<br><br>李華華<br>mailto:LiWaWa@AppleDaily.com</p></body></html>