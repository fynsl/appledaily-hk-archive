<html><header><meta charset="utf-8"><title>【一周必看】最靚日本女運動員選舉　人妻福原愛輸畀邊個？</title></header><body><h1>【一周必看】<br>最靚日本女運動員選舉　人妻福原愛輸畀邊個？</h1><p>要數日本最美女運動員，淨係識乒球「瓷娃娃」福原愛？實在太out啦！有日本雜誌早前邀請讀者票選10大美女運動員，結果兩大乒乓球美女福原愛同石川佳純只係分列第2同第4位，排喺兩位中間嘅2013年世錦賽金牌得主、20歲跳台滑雪運動員高梨沙羅，至於冠軍就係…燈燈燈凳！年僅15歲嘅花滑美少女本田真凜！唔好以為本田妹淨係靠「萌樣」贏得接近17萬個ig追隨者，其實佢喺過去兩屆青少年世錦賽分別奪得一冠一亞，被視為日本國內最炙手可熱嘅花滑新星，他日成就隨時超越早前退役嘅師姐淺田真央！<br> <br>本田妹近日喺instagram上載一張新相，已經成為當地雜誌新聞，皆因佢位乒球好姊妹、16歲嘅伊藤美誠早前喺twitter上載一張本田妹戴住minion眼鏡嘅靚相，有眼利網民就認得本田妹最新呢張由色調同服裝都似足，連埋hashtag「#みまカメラ」（伊藤攝影）就更加走唔甩，肯定係延續篇。其實本田妹同伊藤美誠周不時都會上載合照，連同平野美宇等乒壇新星，呢段日本體壇青春風暴真係夠晒「卡娃伊呢」！<br> <br>日本票選10大美女運動員<br>1.　本田真凜/花樣滑冰<br>2.　福原愛/乒乓球<br>3.　高梨沙羅/跳台滑雪<br>4.　石川佳純/乒乓球<br>5.　片岡安祐美/棒球<br>6.　八木かなえ/舉重<br>7.　RENA/綜合格鬥<br>8.　川澄奈穂美/足球<br>8.　本郷理華/花樣滑冰<br>8.　本橋麻里/冰壺</p></body></html>