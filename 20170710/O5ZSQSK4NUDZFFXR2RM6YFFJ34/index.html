<html><header><meta charset="utf-8"><title>甲級商廈短缺 - 左丁山</title></header><body><h1>甲級商廈短缺 - 左丁山</h1><p>英國倫敦五大律師行之一嘅Freshfields，在金融界無人不識，三十年來都在中環交易廣場開門營業，今年都不堪租金高昂搬咗去鰂魚涌嘅One Island East，大律師樓本來一定在中環甲級寫字樓嘅，如的近律師行在歷山大廈幾十年，係人都知，若無不可抗拒嘅理由，呢類知名律師樓邊度捨得撤離中區呀！今時今日嘅最重大理由就係租金貴，中環甲級商廈動輒百幾蚊一呎，確係好惡頂。鰂魚涌離開中環大約五公里，唔塞車好快就到，坐地鐵係二十分鐘左右，都唔算遠，但太古地產旗下嘅太古坊商廈，租金只係中環嘅一半，對啲國際大行嚟講，極有吸引力。<br>香港苦無地方可興建甲級商廈，太古坊靠拆建殘破工業大廈起家，太古地產苦心經營近三十年，抵佢有今日嘅回報。前幾日，左丁山收到運輸署電話，知道六月尾郵寄申請國際車牌，用支票交款80元，擺咗烏龍，居然將張支票寫咗7月27日，於是運輸署通知咁咁咁，最快嘅方法就係親自去到鯉魚門道12號東九龍政府合署五樓運輸署交錢，於是在校友會午餐會之後，即刻由中環坐地鐵去，有老友話：「你未必識路，不如坐的士去啦！」但又怕塞車，最後還是坐地鐵，來回合共用咗兩小時，包括在運輸署內等候咗17分鐘先至可以交錢取得國際車牌，時間損失就係一時大意寫錯支票日期嘅代價。好彩係坐地鐵啫，在觀塘地鐵站D4出口行去東九龍政府合署，成條鯉魚門道簡直係一個停車場，貨車巴士私家車的士塞到爆，根本寸步難行，成條路塞車比平日下午德輔道中高出幾倍。政府想話在九龍東打造另一個「中心商務區」，口號係「起動九龍東」（即以觀塘為主），但在藍田站與觀塘站之間嘅大街，簡直水洩不通，整個觀塘區亦好塞，好似血管栓塞咁，怎麼辦？黃偉綸與陳帆兩位局長要諗諗計至得。林鄭月娥之競選顧問之一係林奮強，強哥嘅「黃金五十」以前做過一個報告，指香港甲級寫字樓不足，租金因而昂貴，令大量工作（白領，相對高薪職位）流失去咗星加坡，因跨國公司在港搵唔到適當寫字樓，索性將辦公室搬去星加坡之故。林鄭上台後，請對症下藥，提出解決方案，呢方面嘅需求相當大㗎。一幅在啟德嘅商業用地賣出後，中標發展商預備起甲級商廈，大型嗰款，每層有近五萬平方呎，聽講某大銀行即時搵發展商傾，可能租八層喎！嗱，咁就可以留住啲職位在香港啦，陳帆局長快啲規劃好啟德嘅交通嘞！</p></body></html>