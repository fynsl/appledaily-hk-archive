<html><header><meta charset="utf-8"><title>求驗客手記：大換血再簽芬超金靴東方古高好射得</title></header><body><h1>求驗客手記：<br>大換血再簽芬超金靴<br>東方古高好射得</h1><p>東方龍獅上季喺港超聯拎唔到盃，首次出戰亞冠盃分組賽就六場輸五場，球隊今季痛定思痛大換血，仲搵咗啲好有份量嘅外援加盟，噚日就簽咗個芬蘭國腳前鋒古高，同幫澳職西悉捧過亞冠盃嘅巴西中場域陀沙巴，連埋南韓新中堅曹泰根，夠晒新鮮感之餘，相信亦有一定戰力，總監梁守志搵到呢啲高質外援，目標除咗要同傑志鬥過，亦想爭取再踢亞冠盃。</p><p>古高打開歐洲外圍賽
</p><p>雖然南華自降港甲，但東方冇因為少咗隊勁敵放軟手腳，加上有國內贊助開水喉增兵，所以就簽入李志豪、林學曦同羅港威，新援就有早前公佈嘅南韓中堅曹泰根、古高同沙巴，其中古高原先踢緊澳職紐卡素噴射機，但噴射機今季改由前港足教練摩力克接手，古高唔多啱用，就決定以借用形式轉會東方，而兩會齊齊承擔佢啲人工。<br>球迷咪認錯，呢位古高唔係以前NBA公牛王朝嗰位古高，亦唔好叫錯佢做荷蘭名宿高古，身高1米89、30歲嘅古高本身係芬蘭U21代表，入過芬蘭國家隊一次，喺國內踢漢卡等大會，又踢過歐協盃同歐霸外，08同15年仲兩度成為芬超神射手。至於有睇開澳職或亞冠嘅球迷，可能對27歲嘅域陀沙巴有印象；呢位出身巴西華斯高同法林明高嘅青年軍，22歲就加盟意乙布雷西亞，14/15年轉戰亞洲，幫澳職西悉尼流浪者成為亞冠盟主，今年初重返歐洲，效力荷乙幸運薛達。<br>我求大俠收到呢兩位仁兄嘅資料後，即刻上網睇吓佢哋啲比賽片，古高有技術，左右腳都射得，又有遠射腳頭，踢法好全面，但北歐兵嚟香港初初肯定要適應天氣；沙巴就係左腳仔，有技術同組織力，罰球命中率都幾高，中前場有兩件新援，東方夠晒料擺大頭啦。</p><p>梁守志：乜都要爭
</p><p>總監梁守志話上季成績唔多理想，聯賽臨尾香最傷，而第一次打亞冠其實預咗唔會有好成績，分組賽出局可當攞經驗，今季有基奧雲尼同羅拔圖等主力走咗，但補充幾位外援同本地兵都有份量，應該有刺激作用，相信同宿敵傑志有得鬥。佢仲話球隊搵得呢個級數嘅外援，新季梗係乜都爭，希望可以透過亞冠外爭取躋身分組賽。東方公佈埋呢兩件新援，組軍工作大致完成，今朝喺京士柏運動場，一於以全新形象開操迎接新挑戰。</p><p>此古高不同彼古高</p><p>東方簽古高唔係高古，高古（Phillip Cocu）係喺08年退役嘅前荷蘭國腳，家陣係荷甲燕豪芬主帥。高古球員時代以全能見稱，除咗守龍幾乎咩位都踢得。至於籃球壇以前就真係有個古高好威水，90年代公牛王朝除咗佐敦、柏賓同洛文之外，不得不提就係最佳第六人古高（Toni Kukoc），佢幫公牛喺96至98年三奪NBA總冠軍，00年離隊。</p></body></html>