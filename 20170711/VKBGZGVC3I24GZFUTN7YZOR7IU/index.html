<html><header><meta charset="utf-8"><title>【專題籽】由盤古初開畫到白堊紀　港漫彩稿大師的恐龍世界</title></header><body><h1>【專題籽】由盤古初開畫到白堊紀　港漫彩稿大師的恐龍世界</h1><p>【專題籽：港情講趣】<br>沉迷嗜好等如倒錢落海。港漫彩稿大師李健良（良哥）一倒就倒咗六年。佢辭工閉關，廢寢忘餐做「宅男」，追溯遠古時代生命起源，讓絕種恐龍在他筆下重生。他自資出版了三本繪本《古生命》，燒錢燒青春。最近他舉辦首個畫展，大人細路可走入這翻生恐龍館，上一堂簡易生物課。</p><p>良哥三本《古生命》繪本，由四十六億年前盤古初開的冥古宙，畫到六千五百萬年前白堊紀完結，是「古生物活字典」，這天遇上聲稱「任何生物都識」的五歲小朋友葉承旭（旭旭），展場玻璃貼有良哥畫的恐龍畫作，兩人立刻模仿恐龍靠近，「張牙舞爪」合照。愛閱讀有關恐龍書籍的旭旭，不消一小時已看畢良哥三部作品，看到未曾接觸的品種，例如帝王鱷，便多望幾眼，「本書好靚，但淨係畫恐龍好啲。」在良哥眼中，遠古時代生物邊只恐龍咁簡單，「我會提埋海洋生物，有啲侏羅紀已有，例如蟹及八爪魚等，現在仲存在。」旭旭恍然大悟，良哥再出題考佢：「侏羅紀有冇暴龍？」一般人容易答錯，旭旭信心滿滿秒回：「冇。」兩人更啱key到齊齊畫畫，良哥讚其畫功：「線條畫得好肯定，係天才嚟。」</p><p>專注畫畫六年　無悔零收入　</p><p>五十二歲的良哥在旭旭身上發現自己小時候的影子，當時親戚好言相勸，「大個唔好畫畫為生，否則餓死。」《中華英雄》漫畫啟發了他不會餓死的信念，立志以興趣為職業，1983年加入馬榮成的天下出版做助理，初初只負責執稿，後來馬Sir叫他參與畫圖工作。自小煲動物節目及紀錄片長大的良哥，一畫動物就滿心歡喜，培養他日後畫《古生命》的基礎。離開天下出版後，加入海洋創作至2010年辭職，選擇繪畫較冷門的遠古生物題材，「當大家做相同嘅嘢，例如畫武打漫畫，我唔會跟住做，因為比我出色的人有很多，不如專注畫自己鍾意嘅嘢。」良哥為《古生命》搏到盡，六年唔接job專注畫畫，零收入都無悔，「假設我月薪二萬元，計吓六年就知成本幾多。」他名副其實活出《風雲》的《冰心訣》：「心若冰清，天塌不驚」的精神。<br>良哥畫遠古生物繪本的構思，早於九十年代萌芽，當時他看了一首講述生命歷程的英文歌MV，歌名他已忘記，內心觸動卻難以忘懷，奈何當時他工時長到似匹布，朝早十一點開工，凌晨四點先收工。練功千日，用在一時，七年前他覺得是時候使出二十七年真功夫，仔細繪畫他心目中的遠古世界。其中書內一頁的一格，他花了超過五天才完成，他說：「喺出版業係匪夷所思。」畫生物絕不能馬虎，要參考多本動物書籍，不斷查證多次修改，他慨嘆：「睇資料睇到頭痛，都問自己點解咁辛苦。」三本書分別於2014至2016年推出，他笑說最怕被小朋友挑戰，「有次喺書展，有個小朋友攞住我本書話某隻長頸鹿出現於侏羅紀中晚期，而唔係書中所寫的晚期，惟有之後改版再修正。」<br>有麝自然香，良哥除了被邀請去學校分享，今年三月至六月獲馬來西亞檳城亞洲漫畫文化館邀請，展出《古生命》三本書的手稿，當地港漫粉絲由吉隆坡駕四小時車前往檳城，就為見偶像真迹一面，令他非常感動。他在香港展出複製原畫，視覺效果同樣震撼，恐龍迷及港漫迷不要錯過。</p><p>《古生命》複製原畫展<br>日期：即日至8月31日<br>地點：元朗公庵路68號溱柏屋苑商場A舖<br>查詢：facebook：古生命·李健良作品<br><br>記者：梁慧琳<br>攝影：劉永發（部份圖片由受訪者提供）<br>編輯：馮秀珍<br>美術：黃創泰</p></body></html>