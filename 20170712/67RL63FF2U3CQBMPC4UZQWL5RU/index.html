<html><header><meta charset="utf-8"><title>吳婉芳拎過新人獎王君馨新婚嫁圈外男友</title></header><body><h1>吳婉芳拎過新人獎<br>王君馨新婚嫁圈外男友</h1><p>袁嘉敏獲吳君如推薦參加09年香港小姐，雖然三甲不入，但就拎到「最上鏡小姐」，叫做有個交代。<br><br>唔好睇少呢個豬肉獎，因為歷年嚟出過好多代表人物，當中包括近年不時到馬場支持家族馬匹嘅吳婉芳。吳婉芳同袁嘉敏一樣，喺大台嘅日子唔長，但事業發展就好好多，連叱咤新人獎都拎過，但結婚就息影，做低調少奶。<br><br>99年港姐冠軍郭羨妮以大熱姿態拎埋最上鏡小姐、國際親善小姐等獎，之後代表香港參加國際華裔小姐仲拎埋冠軍。郭羨妮加入大台之後緋聞唔少，當中甚至有指連「殼王」陳國強為咗佢，投資電影《臥虎》俾佢做女主角。郭羨妮11年同大陸武指朱少杰結婚，育有一個囡囡。<br><br>同袁嘉敏一樣係最上鏡小姐，但又三甲不入嘅，仲有李施嬅。佢加入咗大台14年，未必好多機會做女主角，但就好多演出機會。佢仲喺大台識到一班「胡說八道會」姊妹，人緣非常之好。<br><br>至於昨日喺香港補擺喜酒嘅「花曼」王君馨，都拎過最上鏡小姐，佢同李施嬅一樣，喺大台搵到好多好朋友，佢呢班「處女黨」姊妹得番苟芸慧未結婚，早前岑麗香話一班女仔已經夾好，將個花球拋俾苟姑娘。</p></body></html>