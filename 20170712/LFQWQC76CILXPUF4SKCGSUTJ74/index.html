<html><header><meta charset="utf-8"><title>中環在線：郭Sir騷28吋腰教消脂 - 李華華</title></header><body><h1>中環在線：郭Sir騷28吋腰教消脂 - 李華華</h1><p>有「股壇大隻佬」之稱嘅郭思治（郭Sir）今年3月過檔民眾金融（279）旗下民眾證券後，一直放風話會爆肌主持健身節目，粉絲翹首以待4個幾月，終於喺下月成事，郭Sir話將會以貼身背心上陣show出28吋腰，教女粉絲擊走拜拜肉！<br>郭Sir透露，民眾財經傳播將於8月上旬開台，每個交易日早上9點半至下午6點直播，除一貫財經資訊，收市後時段仲會加插錄播嘅健身節目，首輯已拍10集，會同一班背心或T-Shirt上陣嘅靚女主播齊做健身，仲會教大家飲食、點樣消脂瘦大髀、甚至練出人魚線，「就算冇8嚿腹肌，都可以修吓條腰」。</p><p>反應好會考慮除衫</p><p>雖然今輯節目郭Sir冇除衫露胸肌，不過粉絲唔使失望，郭Sir話如果反應好，徇眾要求下，佢第二輯會考慮除衫show肌肉。但佢強調「因為我得28吋腰，件背心為咗fit for我嘅body，係收窄咗非常貼身，其實同冇着衫差唔多」。<br>至於個財經節目，除咗股市，輪證、公司專訪同商品嘅內容都有，由於目標觀眾係大中華區，所以七成節目內容會以普通話為主，仲會聯同中金、同花順、騰訊網等內地重磅財經網站一齊直播，郭Sir話目標觀眾群以百萬計，認真巴閉！<br><br>李華華<br>mailto:LiWaWa@AppleDaily.com</p></body></html>