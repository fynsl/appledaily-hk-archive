<html><header><meta charset="utf-8"><title>【DSE放榜】學生最憎金句：盡咗力就得</title></header><body><h1>【DSE放榜】學生最憎金句：盡咗力就得</h1><p>明天香港中學文憑(DSE)放榜日，大家打算如何安慰成績未如理想的考生？青協在2005年曾訪問600位會考生，選出十句最愛打氣說話。事隔12年，這些說話是否適合現今青年人口味?為此記者進行了街頭訪問，收集年輕人意見，並讓他們剖白最想身邊人如何為自己打氣。<br>記者：馮樂婷 攝影：李錦鏵 美術、剪接：希彤<br><br>十句「會考生最愛打氣說話」(2005)<br>1. 你知道自己盡咗力就得啦！<br>2. 沒有解決不了的困難，視乎你有無心去面對！<br>3. 一次失敗非永遠失敗，何妨站起來再試過！<br>4. 成功唔係靠一次會考，係靠不停努力去嘗試！<br>5. 唔好咁灰啦！廣告都有話：希望在明天吖嘛！<br>6. 叫得難關，唔會易過，但只要唔放棄，一定可以衝破！<br>7. 人生考驗好多次，會考呢關非難事！<br>8. 咁多條路，梗有一條行得掂嘅！<br>9. 只要你個心唔覺得失敗，咁你就從來未失敗過！<br>10.此路不通？So what！路是人走出來的！<br><br>街頭訪問<br>受訪人數：20人<br>年齡：14-22歲 (中二至大專畢業生) <br><br>回應1：最不想聽「你知道自己盡咗力就得啦」<br>五位考過文憑試的受訪者不約而同指出，經常聽到「盡咗力就得」，感覺很無奈。大學生Harry反問：「考DSE可以唔盡力嗎？」。其餘受訪者則表示：「就係盡咗力都考唔好」、「對個個都咁講，好hea」。<br><br>回應2：「老土」、「翻白眼」、「離譜咗啲」<br>大學三年級的Jonathon看見十句打氣說話後，不禁暗笑：「依啲都好『娘』喎！」中五同學Joy更直言：「希望在明天真係反白眼！」有受訪者亦指，「只要你個心唔覺得失敗，咁你就從來未失敗過」，這一句太離譜。<br><br>回應3：最想聽到.....<br>「我覺得屋企人唔好怪我就得囉。」曾重考DSE的大學生Hei說。不少受訪者指一聲「加油」已足夠，大學生楊同學則指「唔好理我，基本上你講咩都踩地雷。」亦有受訪者希望家人和朋友可以給予實質支持，例如買零食。<br><br>專家教路：<br>曾任職社會福利署、08年執業的註冊臨床心理學家陳燕妮(Jenny)指，打氣時忌說「唔好唔開心」、「唔洗失望」等否定考生情緒的說話：「要保持開放但被動少少嘅態度，先俾空間青少年消化成績帶來嘅衝擊，接納佢嘅情緒。」當青少年主動找你時，讓他知道你不會用成績來批判他努力與否，願意陪伴他和按他需要提供協助。「一種明白同陪伴，比象徵性嘅安慰或者急著解決問題重要。」<br><br>Jenny還提醒家長：「唔好淨係睇到個分，睇唔到個人。」她建議家長不要第一時間問「成績點呀」，而問「你ok嗎？」她又指DSE的評分標準與以前公開考試很不同，需要諒解子女面對只存在6年的DSE也很迷茫。「其實依家個成績會受到好多因素影響，並唔係仔女可以完全控制。」Jenny亦為考生感無奈。放榜前，家長可以先與仔女商量各種成績的應對方案，達成協議。至於選科期間，家長需聆聽考生的取向，給予子女空間選擇。<br><br>陳燕妮(Jenny) 2008年於香港中文大學取得臨床心理學碩士學位，隨後於社會福利署及精神復康機構工作多年。她指在社會福利署遇過很多「水深火熱」的個案，彷如在急症室上班。現時她在獨立社會服務機構「呼吸微笑身心正念中心」工作，專長為受抑鬱症、焦慮症、心理創傷，適應困難及親子關係問題所困擾的人士提供心理評估及治療服務。</p></body></html>