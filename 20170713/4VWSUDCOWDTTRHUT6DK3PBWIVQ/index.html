<html><header><meta charset="utf-8"><title>隔牆有耳：小肥張變娥特錄音機 - 李八方</title></header><body><h1>隔牆有耳：小肥張變娥特錄音機 - 李八方</h1><p>特首林鄭月娥一聲令下，三司十三局立即要主動出擊，各自落區同見傳媒，展示林鄭政府施政「新風格、新氣象」。<br>政務司司長張建宗噚日就同傳媒飯局，全場講得最多嘅，梗係點樣落實林鄭施政新風指示，好似佢話成個問責班子都要落區，三司十三局全部要輪流去18個區議會同區議員交流，最少要半小時，又話局長要同立會議員溝通，日後副局、政助更要負責同議員助理溝通，仲話副局、政助8月底應該齊班，10月就要全面出動，仲話自己一定唔會見到記者就走。<br>至於佢自己，張建宗話佢有好多嘢搞，好似青少年問題、大灣區、一帶一路等等，之不過一問到以往由政務司司長負責嘅政改呢，張建宗立即loop番林鄭之前嘅回應，就係要有共識兼有氣氛先至得，果然緊跟林鄭路線。</p></body></html>