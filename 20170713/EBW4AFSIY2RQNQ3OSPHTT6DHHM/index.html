<html><header><meta charset="utf-8"><title>中環在線：滙控三代大班下周送別沈弼 - 李華華</title></header><body><h1>中環在線：滙控三代大班下周送別沈弼 - 李華華</h1><p>上世紀70年代中，掌舵獅子行近10年（1977-1986年）嘅滙豐前主席沈弼，本月初90高齡仙遊，呢位深明審時度勢，扶植本地第一代華資富豪李嘉誠、包玉剛冒起嘅大班，本月17日將於家鄉、英國漢普郡教堂St Mary's Church Bramshott舉行安息禮。<br>華華聽聞，3位滙豐巨頭將會出席喪禮，包括滙控（005）前任主席浦偉士與葛霖，仲有行將卸任嘅現主席范智廉。<br>沈弼1954年於愛爾蘭結婚，現留下遺孀與兩子兩女。沈弼呢個名，係上世紀阿爸嗰輩炒滙豐時，市場上響噹噹嘅人物，𠵱家獅子行內，都冇乜邊位有機會同佢共事過。</p><p>滙控重奪宇宙最強榮譽</p><p>現任滙控行政總裁歐智華，雖然1980年牛津畢業後加入滙豐，但那些年，佢都只不過係初級職員一名，無緣同沈大班有乜交流。<br>講番歐智華，佢已表明心迹明年退休，上星期歐智華就威威，代表滙控接受《Euromoney》頒贈「2017年新興市場全球最傑出銀行」大獎，儀式喺倫敦塔（Tower of London）舉行。滙控對上一次攞呢個宇宙最強榮譽，已經係2009年金融海嘯時，今次亦係歐智華2011年掌舵後，首次重奪此獎。<br><br>李華華<br>mailto:LiWaWa@AppleDaily.com</p></body></html>