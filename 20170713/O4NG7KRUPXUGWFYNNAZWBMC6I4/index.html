<html><header><meta charset="utf-8"><title>【相機食先】餐廳提供攝影套裝　幫食客影靚相放IG</title></header><body><h1>【相機食先】餐廳提供攝影套裝　幫食客影靚相放IG</h1><p>「相機食先」係現時好多朋友的習慣，不過唔係人人天生都係攝影師，尤其唔少餐廳燈光都幾昏暗，用手機亂拍食物相放上Instagram，隨時令人食慾大減。剛在倫敦蘇豪區開始新店的Dirty Bones餐廳就諗到一條好橋，就是為客人提供「Foodie Instagram Picks」攝影套裝，入面有齊LED補光燈、適用於不同手機使用的充電器、自拍棍以及可夾在手機使用的廣角鏡，用上這些道具幫手，可以用上更特別角度取景，又唔怕受其他光源影響，影靚相都容易好多。餐廳發言人解釋話現時好多人都鍾意將食物分享到社交媒體，他們目的是想幫助食客更易影到靚相，而且現時有好多人會睇Instagram再決定去邊間餐廳。雖然額外添置攝影套裝都要用上唔少錢，不過Dirty Bones這招其實好高，一來顧客在社交媒體貼上食物靚相可間接帶來新客人，二來又可以慳返大筆廣告費做宣傳，就大家身處地球另一方，都知道倫敦蘇豪區新開了Dirty Bones餐廳，這種迎合潮流以「Instagram」為本的宣傳方式確實值得其他餐廳借鏡。<br><br>資料來源：Mashable<br><br>記者：布偉倫<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>