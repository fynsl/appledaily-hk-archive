<html><header><meta charset="utf-8"><title>財經評論：金牌保險代理之爭</title></header><body><h1>財經評論：金牌保險代理之爭</h1><p>保險代理不時都以MDRT（Million Dollar Round Table百萬圓桌）自居，皆因MDRT係保險界嘅奧斯卡，行內公認嘅業績證明。<br>所以唔單止Agent緊張，連保險公司其實都好着緊旗下究竟出咗幾多MDRT。舊年香港兩大保險龍頭友邦（1299）同保誠，就因為MDRT粒數鬧大交，爭住做全港第一。<br>MDRT總會最近公佈今年全球首100間最多MDRT保險公司名單，原本以為爭餐死嘅友邦同保誠唔係第一都第二，點知全球第一原來係一間印度保險公司LIC India。印度政府1956年將保險業國有化，將245間印度同外資保險公司都收歸LIC旗下，成為印度最大保險公司，亦係今年全球出產最多MDRT嘅保險公司，總共5,127位。</p><p>至於平保（2318）就排全球第二，今年總共出產4,376個MDRT。至於第三、四都係來自香港區，正是保誠同友邦，分別有4,004及3,734位。換言之，保誠今年贏友邦一共270人，成為香港第一。<br>講到尾，MDRT究竟搵幾多錢一年？其實各地代理每年業績標準都會跟隨當地消費物價指數調整，以今年為例，香港區MDRT全年佣金至少要達到53.32萬港元。<br>不過，除了基本MDRT會員資格外，其實仲可以兼任超級會員（Court of the table，COT）同頂尖會員（Top of the table，TOT）。COT同TOT講到明係「超級、頂尖」，業績有更高要求，分別要達到MDRT的3倍及6倍，所以COT佣金要達到160萬港元，TOT更要達320萬港元。<br><br>記者：陳洛嘉</p></body></html>