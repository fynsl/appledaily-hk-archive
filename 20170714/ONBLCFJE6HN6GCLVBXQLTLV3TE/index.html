<html><header><meta charset="utf-8"><title>【紅黑設計】遊戲專用Notebook　特別色方向鍵夜晚打機好有型</title></header><body><h1>【紅黑設計】遊戲專用Notebook　特別色方向鍵夜晚打機好有型</h1><p>可能大家一直都唔為意HP有推出電競相關產品，不過他們剛推出的OMEN by HP系列產品無論外形、設計同功能都幾到位，絕對值得留意。當中主打是OMEN by HP系列打機手提電腦，機身用上矚目的紅黑配色，機背加入碳纖維紋理與金屬拉絲設計，外觀上都幾搶眼！鍵盤設計絕對是打機電腦重要一環，試用過這部新手提電腦的鍵盤，無論反應同手感都做得好水準，而最值得一讚是廠方特別將常用的「W」、「A」、「S」、「D」四枚按鍵轉成紅底白字設計，同其餘按鍵黑底紅字好唔同，而且背光顏色亦有唔同，這種設計除了型之外，亦不怕在較暗環境按錯按鍵，往往打電競比賽的勝負關鍵就是來自零點幾秒時間。</p><p>稱得上遊戲專用手提電腦，硬件規格當然要強，機身提供多款不同規格選擇，如用上15.6吋或17.3吋120Hz 72%色域IPS電競級屏幕、配上Intel Core i7或i5處理器，又或是GeForce GTX 1050/1060/1070顯示卡，不過玩得電競產品，負擔得起就最好購買較高規格產品。記者就推介選用17.3吋屏幕、Core i7處理器、16GB RAM及GeForce GTX 1060顯示卡的型號，價錢雖然要$15,999，比最低價15.6吋配Core i5處理器開價$10,499貴一截，但絕對物有所值。用上OMEN by HP遊戲手提電腦試玩《英雄聯盟》，畫面流暢反應夠快，而且機身散熱做得好，玩一陣都無過熱問題。</p><p>如果嫌貴唔買遊戲手提電腦，其實用較低價錢添置一個外置顯示卡都一樣可以提升打機效能。HP同期新推出一款名為OMEN by Accelerator的外置顯示卡，內置GeForce GTX 1060顯示卡及1TB硬碟機，只要接上一般Windows 10手提電腦都可即時提升圖像表現。不過要留意Accelerator需用上Thunderbolt 3介面連接，未必所有Windows 10手提電腦都設有這款介面；而且就算Thunderbolt 3介面頻寬較闊，但實際表現都會略比內置顯示卡差少少。除此，同系列還有一款外形都型仔的遊戲桌面電腦，暫時未有詳細規格及資料，廠方預計要到8月初才會推出市場。<br></p><p>OMEN by HP遊戲手提電腦<br>處理器：Intel Core i5/i7<br>顯示屏：15.6吋或17.3吋120Hz屏幕（1,920x1,080解像度）<br>顯示卡：GeForce GTX 1050/1060/1070<br>售價：$10,499起（15吋）、$11,499（17吋/Intel Core i5）、$15,999起（17吋/IntelCore i7）<br><br>OMEN by HP Accelerator外置顯示卡<br>配備：GeForce GTX 1060顯示卡、1TB硬碟機<br>售價：$5,999<br><br>OMEN by HP 遊戲桌面電腦<br>推出日期：8月初<br>售價：待定<br><br>記者：布偉倫<br>攝影：徐振國<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>