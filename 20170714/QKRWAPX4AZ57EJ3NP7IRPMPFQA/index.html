<html><header><meta charset="utf-8"><title>中環在線：鴻騰上市分辨孖寶兄弟靠眼鏡 - 李華華</title></header><body><h1>中環在線：鴻騰上市<br>分辨孖寶兄弟靠眼鏡 - 李華華</h1><p>上市公司由一家人做管理層就見得多，由「孖寶兄弟」做話事人就比較少見。來自台灣、寶島富商郭台銘鴻海旗下鴻騰六零八八（6088）噚日在港掛牌上市，主席與執行董事就係一對孖生兄弟，哥哥係主席盧松青，細佬盧伯卿就係執董。<br>盧氏兩兄弟今年58歲，兩位無論身形、聲線、髮型都幾乎一模一樣，連敲鑼時嘅笑容都好一致。<br>有份協助鴻騰上市嘅投行賓架與公關大員笑住話，當初接觸兩位盧總時，都儍儍分不清，好在兩位身上有一樣嘢係好唔同嘅，各位又估唔估到呢？就係眼鏡嘞，哥哥戴無框眼鏡，細佬戴粗框圓形眼鏡。</p><p>哥哥係郭台銘五虎將</p><p>除咗眼鏡唔同，其實兩位嘅興趣都唔同。兩位雖然同於美國伊利諾大學畢業，但哥哥讀機械工程，弟弟讀會計。之後兩人扶搖直上，哥哥盧松青係郭台銘左右手，被稱為郭董旗下「五虎將」之一，今年4月仲跟郭董去白宮，亦被外界視為鴻海嘅熱門接班人。<br>盧伯卿就喺四大會計師之一嘅德勤做高層，曾經擔任中國首席執行官，佢退休後，2015年重出江湖跟哥哥一齊打江山，到鴻騰任職。唔知係咪孖寶好意頭，鴻騰噚日股價升16%，收報3.15元。<br><br>李華華<br>mailto:LiWaWa@AppleDaily.com</p></body></html>