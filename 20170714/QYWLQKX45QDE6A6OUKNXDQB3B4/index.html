<html><header><meta charset="utf-8"><title>劉曉波佔領回歸20年的回憶 - 陳也</title></header><body><h1>劉曉波佔領回歸20年的回憶 - 陳也</h1><p>午飯時段茶樓逼爆，鄰枱幾個大媽像遼寧號駛過維港般大聲交談宣示主權，一聽竟然是肆無忌憚講劉曉波。<br>大媽忽然政治，不是做媒，環時跌眼鏡啊。大媽夠薑，一啖腸粉一啖大時局，不是說香港人被殖民主義洗晒腦嗎，幾個大媽的腦海卻是標準國旗紅，猛撐中國，翻叮林鄭口吻：「中央一定會以合情合法方式處理。」點樣「兩合」？呷住鐵觀音的大媽說：「依法辦事，生於斯死於斯，劉曉波係中國人吖嘛，外國哪有說三道四的資格！」滿口強國邏輯的大媽一錘定音：「中國強大了，唔同二三十年前，使乜睇人面色。」但把劉曉波扣在病床上，藥石無靈，等他嚥氣，這樣好麼？大媽說：「這樣做大收威懾效果！習帝治下，凡反對黨的，都不得好死！」有醫生指劉曉波捱不過這個月，撞正回歸二十周年，劉曉波注定要做香港人71 × 20的七月回憶。「係又點啫！中國要槍有槍要錢有錢，無有怕，香港人唔生性，遲早被截財路，貶做仙股，喊都無謂。」咁，香港人有未來嗎？「學吓老董，臨老仲過得世。唐唐勁乖，個個富二代富三代聽聽話話，仔女送晒出國讀書，邊個係劉曉波都唔知，趁住個勢，全力抓錢好過啦。」大媽口氣咁熟嘅，睇真些，原來係前度梁粉和現任奶粉！我剛落肚的灌湯餃嘔返出來！</p></body></html>