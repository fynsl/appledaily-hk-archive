<html><header><meta charset="utf-8"><title>《殭屍II》一碟歌手蔣嘉瑩少奶奶復出</title></header><body><h1>《殭屍II》一碟歌手<br>蔣嘉瑩少奶奶復出</h1><p>【《蘋果》專訪】就算大家忘記了「一碟歌手」蔣嘉瑩，17年前都會聽過她唱亞視劇《我和殭屍有個約會II》主題曲《假如真的再有約會》，當年蔣嘉瑩還是卜卜脆學生妹，僅出了一張碟就閃走樂壇，早前現身無綫《流行經典50年》節目開金口，網民驚訝她的聲音沒變過！</p><p>同學哥哥</p><p>一曲翻hit的蔣嘉瑩現年36歲，4年前做了人妻兼有一個兩歲兒子，日前她在旺角接受專訪表示：「十幾歲識老公，係我中學同學嘅哥哥，嗰時冇拍拖，直至幾年前返香港喺街撞番，好快keep住聯絡，好快拍拖，好快結婚，好快生小朋友。」<br>蔣家瑩的老公做燈飾生意，她現於德國公司做時裝買手，問到老公是否贊成她再唱歌？蔣嘉瑩坦言：「老公好支持我，佢話我enjoy自己life就得。」記者笑她是少奶奶，可以不用工作，她笑說：「可以咁講啦。」<br>勾起集體回憶的蔣嘉瑩，獲伯樂Big Echo老闆Apple姐邀請，將於下周五為《我們的K歌演唱會》做特別嘉賓，她憶述當年入行經過：「當時跟秦燕老師學唱歌，Apple姐咁啱上嚟探老師，問我有冇興趣唱歌，咁就簽咗公司，咁啱亞視機緣巧合搵我唱主題曲，因為媽咪反對我做呢行，要我返去繼續讀書，所以冇再唱歌。」</p><p>純粹玩票</p><p>對於被指為「一碟歌手」，蔣家瑩完全不在乎：「因為我鍾意唱歌，唔係好介意呢個稱呼。自己冇發過明星夢要做歌手，都係玩票形式。」<br>採訪：余燕儀<br>攝影：仇志德<br>場地提供：Big Echo i-Box</p></body></html>