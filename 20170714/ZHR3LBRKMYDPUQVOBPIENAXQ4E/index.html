<html><header><meta charset="utf-8"><title>【蘋果VR】全球第一貨件處理量青衣DHL速遞中心揭秘</title></header><body><h1>【蘋果VR】全球第一貨件處理量<br>青衣DHL速遞中心揭秘</h1><p>淘寶、亞馬遜、eBay...網購完梗係心急想收貨啦！track嚟track去，媽呀！到底件貨去到邊？有個地方你收貨嘅時候睇唔到又摸唔到，不過係每件經DHL來香港或者離開香港嘅速遞必經之路，就係呢個青衣速遞運作中心。想知道呢個咁神秘嘅中心係點樣運作？只要點擊以下《蘋果VR》網址：<br> http://bit.ly/2vbwrQ4 <br><br>平時旅行搭飛機要check in、過安檢同海關，而包裹都唔例外，速遞運作中心就係貨件嘅check-in counter同出入境大堂喇。呢個位於青衣嘅中心面積近1萬3千平方米，貨件處理量係全球DHL運輸網絡之冠。下午4點到凌晨2點係中心處理出境包裹高峰期，而凌晨2點至7點就會主力處理入境包裹。DHL Express香港服務運作處副總裁吳志忠先生笑言，「通常我哋開始運作(繁忙)嘅時候，係客人瞓覺嘅時候。」<br><br>出口到海外嘅包裹，喺速遞員收件後會運嚟呢度，先做個X光body check，檢查有冇可疑。所有出入境貨品都要向海關申報，即係清關。中心每小時可完成2,200件貨件嘅清關程序，每日可達380噸，相等於成250萬件T恤o架。<br><br>之後到度高磅重，舊式機器需要12秒去檢查貨件體積同重量，不過o依家利用呢部價值100萬嘅全自動系統，只需2秒就搞掂。千萬唔好睇少呢個程序，吳先生解釋，「上飛機前要保證佢(貨件)嘅重量係準確，(因為)機師要決定為飛機加幾多油，飛機幾重會影響到整架機嘅運作。」至於大型貨物，就會安排另一部價值50萬嘅測量器做立體掃描。<br><br>包裹經過高山低谷，走過450米、相當於36架巴士嘅長度嘅輸送帶，終於嚟到盡頭，然後會根據目的地分派去唔同航班嘅集裝箱。同俄羅斯方塊一樣，員工要爭分奪秒，喺指定時間內用最小嘅空間，放最多嘅貨物。集裝箱size個個唔同，一個砌唔好就嘥晒機倉位置，一般嚟講要先砌好四個角、大型貨件擺喺底，真係少啲技巧都唔得呀！最後集裝箱會經特製滾球平台推去磅重，再上貨車，正式向世界出發！<br><br>由以往需要大量人手處理貨件，到引入自動化設備，吳先生相信電子商貿喺速遞業將會扮演更重要角色，「整個收派貨件過程以後會有大轉變，用無人駕駛工具做派送可能係速遞業下一步要發展嘅地方。」<br><br>只要點擊上面連結，就可以360度親身睇吓呢條隱世速遞必經路。電腦用戶可選用Google Chrome瀏覽器，以滑鼠或方向鍵上下左右移動，360°欣賞片段。<br> <br>手機讀者，可率先下載全新《蘋果VR》程式，立即體驗壹傳媒集團旗下製作之所有360°影片及VR互動資訊：<br>iOS： https://itunes.apple.com/hk/app/ping-guovr/id1194504717?mt=8 <br>Android： https://play.google.com/store/apps/details?id=com.appledaily.apple360.hk <br><br>撰稿：Toto、劉嘉慧<br>後期：劉嘉慧<br>採訪：何宛珊(表妹)<br>攝影、編審：Kaman</p></body></html>