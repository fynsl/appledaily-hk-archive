<html><header><meta charset="utf-8"><title>【用手掟蕉】VR版《Mario Kart》東京有得玩 4人坐震椅鬥車</title></header><body><h1>【用手掟蕉】VR版《Mario Kart》東京有得玩 4人坐震椅鬥車</h1><p>影片：http://bit.ly/2upC0hq<br></p><p>位於東京新宿的VR ZONE Shinjuku剛正式開幕，相信好多機迷都想親身飛到東京體驗最新VR街機遊戲！遊戲中心內設有12款VR街機遊戲，當中最受關注應係《Mario Kart Arcade GP VR》這款Mario Kart遊戲，到底同大家用Switch玩《Mario Kart 8 Deluxe》有幾唔同？VR版《Mario Kart》可以4人連線鬥車，但角色選擇方面就只有Mario、Luigi、Yoshi以及Peach公主，另外Bowser同Wario都會以NPC方式一同比賽。據日本網站Game Watch試玩報告所講，《Mario Kart Arcade GP VR》駕駛座設計都真車好相近，扭軚時有力回饋（Force Feedback）感覺，櫈亦會震，同以往《Mario Kart》感覺好唔同。道具方面亦減少至只是「蕉」、「槌」及「綠龜殼」3種，用途大家都清楚，不過VR版就唔係按掣掟道具，而真係需要用手向前或向後掟。而遊戲畫面上亦唔會顯示現時排名、距離時間等資料，純粹大家嘻嘻哈哈玩完就算。至於遊戲實際效果如何，大家都可以Click入示範影片中自己判斷。</p><p>想玩《Mario Kart Arcade GP VR》又要幾多錢？VR ZONE Shinjuku入場費是800日圓，每款VR遊戲價錢1,200日圓，不過有冇得玩得心水的VR遊戲就要睇當日預約情況。最好都係事前預購入場券加4張遊戲券的套餐，價錢只是4,400日圓，不過VR ZONE Shinjuku將12款VR遊戲分為4種不同顏色（紅、藍、黃、綠），每種顏色3款VR遊戲入面只可揀其中一個去玩，而《Mario Kart Arcade GP VR》就屬於黃色，同組還有之前已在台場「VR ZONE Project i Can」有得玩《極限度胸試 高所恐怖Show》及《裝甲騎兵Battling野郎》，照計無可能唔揀VR版《Mario Kart》！<br><br>資料來源：VR Zone Shinjuku, Game Watch<br><br>記者：布偉倫<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>