<html><header><meta charset="utf-8"><title>【超夢夢快現身？】Pokemon Go粉絲活動　8月玩到歐亞</title></header><body><h1>【超夢夢快現身？】Pokemon Go粉絲活動　8月玩到歐亞</h1><p>Niantic趁住《Pokemon Go》推出一周年推出一連串活動，如近期推出的「團體戰」都幾受歡迎，如果有道館爆出「班吉拉」時，圍爐打大佬的人數都重現到最初捉啟暴龍時七、八成風采。其實除了「團體戰」外，Niantic亦會在世界各地舉行現實世界活動，在特定地方舉行特別活動，活動期間精靈出現都更為頻密，而且更會設置期間限定PokeStop。</p><p>首個現實世界活動「Pokemon Go Fest Chicago」將於7月22日在芝加哥Grant Park舉行，早前一宣佈賣飛隨即火速爆滿，剛剛Niantic又宣佈會將現實世界活動推廣至歐洲，在8月至9月期間分別在丹麥哥本哈根（8月5日）、捷克布拉格（8月5日）、瑞典斯德哥爾摩（8月12日）、荷蘭阿姆斯特丹（8月12日）、德國奧伯豪森（9月16日）、法國巴黎（9月16日）同西班牙巴塞隆拿（9月16日）舉行「Pokemon Go Safari Zone」，形式大致都同芝加哥活動相似，會有較高機會出現稀有精靈外，亦會設置期間限定BOSS道館。亞洲方面雖然就未有類似大型活動計劃，不過官方都宣佈8月9日至8月15日期間將會在日本橫濱港未來地區「Pokemon Go 比卡超」活動，雖然官方預計稍後才公佈詳情，不過從宣傳圖樣及句話所見，除了會出現大量比卡超外，應會有其他特別精靈出場，唔知會唔會有近期傳得好行快將登場包括超夢夢在內的稀有精靈現身呢？</p><p>資料來源：Niantic<br><br>記者：布偉倫<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>