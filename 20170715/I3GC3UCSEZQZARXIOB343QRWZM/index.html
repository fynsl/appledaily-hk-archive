<html><header><meta charset="utf-8"><title>「當我認真去諗，身邊開始有動盪」何韻詩女人40　遺憾未生仔</title></header><body><h1>「當我認真去諗，身邊開始有動盪」<br>何韻詩女人40　遺憾未生仔</h1><p>【《蘋果》專訪】<br><br>【香港書展2017】<br><br>香港書展將於下周三開鑼，不少藝人女星搶閘出書出寫真迎戰。何韻詩將推出新書《行旅．往後》，她日前接受本報記者專訪，雖已踏入女人40，原來才是她思考人生的開端。阿詩考慮過當媽媽：「曾經有一年，我有諗過係咪可以生仔？」但時代令她放棄十月懷胎的機會，她說：「當我認真去諗，身邊開始有動盪。」眼見同學結婚生仔，她坦言也有感慨！</p><p>何韻詩前日在觀塘為新書《行旅．往後》接受本報專訪，她形容這個「回到加拿大滿地可（Montreal）的尋根之旅」是今年5月40歲生日的禮物，所以內容可以講是「相當之何韻詩」。<br></p><p>考慮過凍卵生B
</p><p>阿詩在剛過去的5月，回到曾住過8年的滿地可，駕駛露營車穿州過省，重回以前的校園，與中學同學見面，她說：「我見番佢哋，好多已經結婚生仔，有好平穩嘅生活，但係我無論內在定外在都仲有咁多動盪，我會諗係咪我都應該去結婚生仔呢？」對於婚姻她很決絕的表示：「結婚唔講住。」但不諱言有過生小孩子的念頭，她開始娓娓道來：「係曾經有一年，邊年我唔講，費事你哋聯想到，我有諗過係咪可以生仔呢？你知啦，我要有後代係困難嘅，至少技術上係難。不過，我覺得自己細個都幾得意，第時個小朋友都應該得意呀，但當我認真去諗，身邊就開始有動盪。」<br></p><p>到現時阿詩認為在時間上未必照顧到小朋友，如果要讓工人湊，又何苦要生。加上環境跟氣候未必是小孩子成長的好時機，更重要的是誠如電影中的殺手或者小說中的高手，要到無敵的境界就要沒有負擔，阿詩多少有類似想法：「𠵱家我可以咁狂妄，係因為我冇家庭嘅負擔，我唔想有嘢令我卻步。人生總要犧牲一啲嘢去交換。問我有冇可惜？係有嘅，有啲同學都生咗四、五個，但係自己仲係咁嘅狀態，係會感慨嘅。」她笑言曾經想過凍卵，但想深一層沒必要50歲要人扶過馬路時才生。<br></p><p>心中仍有一團火
</p><p>近年她致力爭取同性婚姻，但卻對婚姻制度看得很淡：「我真係冇乜諗法。我爭取係為咗有權去揀結與唔結，不過呢刻，我睇唔到自己有需要去做，但我唔會講得太深入，太私人。總之我追求生活、思想上空間嘅狀態。」<br>阿詩直言凡事以大局為重，對部份人來說40歲已經是老，但她覺得可以集合過往的經驗及經濟能力，加上心中一團火，是一個很好的時機去再試，她說：「因為我想做嘅嘢唔係咁傳統，所以要花好多氣力行事，所以家庭得到我嘅時間係少咗。𠵱家嘅工作量比以前，可以係乘10咁多，但係每兩個星期我都一定會同屋企人飲茶，呢個係基本需要。」因父母及大哥一直是支持她的原動力之一。<br>採訪：盧妹<br>攝影：陳俊強<br>髮型：Ben Lee<br>化妝：Hubei Har<br>場地：Parc古道具公園</p></body></html>