<html><header><meta charset="utf-8"><title>【係愛呀】Sweet夫妻出食譜　跨上跨媒體變小說再拍電視劇</title></header><body><h1>【係愛呀】Sweet夫妻出食譜　跨上跨媒體變小說再拍電視劇</h1><p>煮餸煮到出食譜，我明；食譜化身做小說，真係腦筋轉彎轉到入地心都諗唔通。前無古人喎，唔通出版界依家興玩transformer？市道不景，新書銷量過千已經要開香檳，版稅奇少，出版社幫作者諗其他出路與可能性，係好正常嘅。</p><p>創造館呢間出版社上上下下一定係約埋食咗豹子膽，首先搵like數得幾百嘅「榮式住家飯」專頁主理夫婦波屎（李崇德）同楚榮（姚楚穎）出食譜，已經係逾越了理性，超過自然嘅決定。不過佢哋又好彩，小兩口幾得讀者鍾意，兩本食譜《男人都愛住家飯》都幾受歡迎。記者親身接觸，佢兩個係sweet嘅，係幸福嘅，係笑聲笑聲滿載溫馨嘅。<br><br>兩人閒時煮吓家常菜，畫插畫、影相、拍片放到facebook專頁，純為高興，like數於佢哋如浮雲。得知開專頁原因，真係笑到肚腩細咗，因為出自搞笑老公波屎把口。佢指住老婆話：「佢無乜興趣，無乜朋友，乜都無，個人好悶。我想佢學番細個想學嘅嘢，佢以前想學芭蕾舞，結果學咗跆拳道。但有啲嘢過咗就過咗，佢啲筋好硬，學唔到芭蕾舞啦！偶爾發現佢鍾意煮嘢食，我就幫佢開個page同人分享，等佢個人開朗啲。」喂，咁高調話老婆係獨家村都有嘅？老婆笑謂：「傾得埋嘅朋友的確五隻手指數得晒，我又真係可以無所事事過一日，所以佢無誣蔑我嘅，佢幫我發展咗煮食興趣，我真係開心咗好多。」<br></p><p>自從煮食成癮，佢哋屋企成間私房菜館咁，經常大宴親朋。如果喺現實中經營，有趣確係有趣，但太多制肘，也可能違背「好玩」原則。傾吓傾吓就演變成《男人都愛住家飯》小說版，一於用故事實現開舖計劃。出版社果真勇者無懼，竟然搵咗自稱「零人氣毒L寫古佬」陳四月執筆。佢寫開網絡連載小說，風格題材又魔幻又異能又吸血鬼又前世今生咁，總之就同溫情小品大纜都扯唔埋！陳四月笑謂：「我都覺得好神奇。」小說中的情味，佢又寫得唔錯，起碼睇落唔矯情，唔會打冷震先。小說講夫婦二人經營私房菜館，因為性格八卦，不斷介入客人私生活。楚榮說：「你都可以說我們八卦嘅。」波屎搶答：「我會話係關心。」小說九個故事，每個都用一道菜式串連。咦……咦，是咪抄《深夜食堂》先？陳四月說：「都估有人會比較。我從漫畫開始睇《深夜食堂》，正因為我睇過，我知道點樣可以寫出唔一樣嘅故事。故事好貼近香港人，例如喺街頭演唱嘅追夢青年、做嘢做到好夜無生活嘅上班族。」豆腐火腩飯、梅子排骨、花雕醉雞，一道道菜，帶出一個個缺失的故事。<br></p><p>食譜變小說已夠創新，奇妙電視買咗小說版權改編為劇集，更為奇妙也。劇集中扮演楚榮嘅係《點五步》女主角談善言，男主角係鄒文正。波屎：「真係無諗過喺電視睇到有人飾演自己，感覺應該幾有趣。」一餐飯可以係簡單一餐飯，加兩茶匙回憶同埋感情少許，又可以係唔簡單嘅一餐飯。波屎說：「用故事形式推廣住家飯係開心嘅，有意義嘅。」劇組願意採用本地作家作品，點計都好過大台電視劇左抄韓劇，右抄美劇，再炒埋一碟當原創嘅！</p><p>Facebook：榮式住家飯<br><br>記者：葉青霞<br>攝影：潘志恆<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>