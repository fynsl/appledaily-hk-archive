<html><header><meta charset="utf-8"><title>【菜街老來Rock】68歲Band友愛LMF　中風照街頭打鼓</title></header><body><h1>【菜街老來Rock】68歲Band友愛LMF　中風照街頭打鼓</h1><p>「我鍾意LMF，粗口band好型，最鍾意講李小龍嗰首《唐山大兄》！」雖然歌名說錯了，樂隊LMF的確有首歌講李小龍，那是《1127》，但眼前這位身形瘦削留着長髮的趙仲強，68歲卻仍跟得上潮流。難怪不許人家稱他叔叔或伯伯，要我叫他Lou仔。「L-O-U，Lou仔，咁樣叫型啲。」<br><br>要有型，又愛耍帥的Lou仔，年輕時是個band仔，未夠15歲就開始打鼓，「六、七十年代，band仔喺人哋眼中就係死飛仔，又煙又酒，不過我無。」父母不反對嗎？「無反對，通常我有表演，佢哋仲會坐第一行。」Lou仔夾band時是六、七十年代，正值樂隊蓬勃之時，香港酒吧林立，間間都有樂隊坐鎮。講起年輕時的風光，他突然手舞足蹈，「許冠傑每次開音樂會，去香港大學都會請我做guest band，我同Anders Nelsson都係老友。」至於酒吧，Lou仔說幾乎在灣仔所有酒吧都打過鼓，「最出名嗰間Susie Wong、最難去嗰間日本酒吧Mikato美加多……」聽他說得興起，我不忍打斷，卻又真的一個名字都沒聽過，或者他也見我眼神空洞，忽然搭着我膊頭，說：「打到1971年我無打鼓喇。」</p><p>為何1971年突然不再打鼓呢？「因為識到我老婆囉，結婚就要修心養性，要搵錢養家。」太太也熱愛音樂，年輕時是Lou仔的忠實歌迷，每次出show必定買票捧場。1971年他們結婚，Lou仔為求安定就放下鼓棍，收山幫李嘉誠打工，一份工打到退休。「退休後唔好彩， 有退休金都無用，中風，仲中咗三次。」第一次中風是2005年，當時很嚴重，Lou仔左邊身不能動，就連扣鈕也不能自己處理。「然後四年後又中第二次，中風真係好煩，每四年一次。」結婚至中風期間三十多年，Lou仔為太太、為養家不再打鼓，但叫他重執鼓棍的偏偏又是太太。「太太鼓勵我，她叫我唔好去做物理治療，佢見我咁愛打鼓，就買套鼓我玩。」他笑說太太果然懂他，知道自己會怕物理治療太悶難堅持，「老婆居然叫我打番鼓，我梗係開心！就當挑戰自己，期間都好辛苦，頭會很痛。痛咗一星期過咗個難關就發現，啊，原來我可以！」</p><p>重新練習打鼓後，Lou仔首先打的是偶像Shawn Pelton的歌曲。「呢個美國鼓手好勁，天花龍鳳，有姿勢有實際，打到連櫈都轉來轉去，厲害！」練鼓期間，除了年輕時已喜歡的偶像，他還緊貼本地樂壇，其中特意欣賞樂隊觸執毛。「觸執毛初時喺尖沙嘴樹底表演，佢哋好型㗎！一邊玩band一邊飲酒，呢啲咪真band仔嘅好趣。」幾年後，大概於2010年，他得知西洋菜街有大大小小音樂人，於是帶着自家鼓走到街上，「當時我同老婆一齊，帶住套鼓出旺角問有無人要鼓手，點知剛好呢隊人就爭一個鼓手。」現在他與幾位中年音樂人組成「開心快樂人」樂隊，每逢假日都到旺角表演，是街上少有的real band。「一晚由七點開始，玩到夜晚十點半。」正式在街上表演已經七年，樂隊不但演奏一些經典老情歌，如《甜蜜蜜》、《無奈》，也有不少節奏輕快的歌典，如《夜上海》、《Words》。自稱「阿伯殺手」的Lou仔隨節奏一下一下打鼓，根本看不出他曾中風三次。他說復原得快，大抵跟保持心境開朗有關。「我好開心㗎！因為打鼓係我兒時最愛，到老咗，我又重拾兒時樂趣，真係賺咗！」<br><br>西洋菜街或者有人嫌嘈，有人嫌人多好日都不會行，但你總不能否定，這長街的確盛載了很多人的快樂回憶。<br><br>記者：李煒汯、黃凱婷<br>攝影：張志孟、周芝瑩<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>