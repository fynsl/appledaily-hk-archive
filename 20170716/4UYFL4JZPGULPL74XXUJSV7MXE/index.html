<html><header><meta charset="utf-8"><title>傳台灣密會洗米華松岡嬲爆反擊　打卡晒行蹤添疑團</title></header><body><h1>傳台灣密會洗米華<br>松岡嬲爆反擊　打卡晒行蹤添疑團</h1><p>日模松岡李那近日與周焯華（洗米華）的緋聞鬧得熱烘烘，雖然松岡早前斬釘截鐵否認跟洗米華撻着，但近日再傳她與洗米華大前日在台灣密會，二人一起現身台北W酒店。嬲爆的松岡前晚在facebook反擊，強調自己由本月4日至前晚一直在香港，又揚言不介意出示護照證明。不過，松岡大前日在fb打卡及貼相示意身在香港一間美容院，但其實照片是上周一拍攝，令其行蹤添疑團。</p><p>松岡李那跟太陽娛樂老闆周焯華，上月因在安以軒的夏威夷婚禮上攬腰跳辣舞而傳緋聞，惟本月初松岡由日本返港出席活動時，發誓沒跟洗米華一起，更揚言不會拆散人家庭。雖然松岡否認緋聞，但她跟洗米華緋聞依然沒完沒了，前日下午洗米華獨自一人由外地返港，隨即有傳聞指洗米華大前日與疑似松岡同遊台北，有目擊者見到疑似松岡跟洗米華前後現身台北W酒店，當時女方表現避忌，一支箭先飆入酒店。</p><p>唔排除用護照證明</p><p>對於有關傳聞，松岡嬲到爆，前晚11時許突然在fb大反擊，留言指自己由本月4日開始一直在香港，沒到過台灣。她以英文留言說：「是否想我公開護照？請勿將我捲入遊戲中，為何要講大話？我會跟律師商量一下。」大前日傍晚6時許，松岡曾於fb打卡貼相，指自己身在香港的AP Beauty美容院，但早在上周二該美容院已在fb上載松岡的相，並指松岡於上周一光臨，令人對松岡這幾天行蹤起疑。<br>本報昨日聯絡松岡的經理人王友良，他指松岡昨日已返日本工作，對於松岡與洗米華台灣密會傳聞，王友良說：「肯定冇，佢呢幾日一直喺香港冇去過台灣，傳聞話佢哋喺台灣W酒店當晚，佢喺香港同一個叫Toby嘅主持人喺一間叫天空龍吟嘅地方食日本嘢。佢話唔會搶人老公，所以仲要寫到佢咁，佢好嬲，已經搵咗律師睇吓可以點做。」<br>對於松岡大前日打卡示意身在香港美容院，及有網民質疑松岡去台灣可以攞落地簽證而護照不會有紀錄，王友良說：「松岡係日本人，要用護照出入境，所以去台灣嘅話護照一定有紀錄。至於佢大前日喺美容院打卡，其實呢個係job嚟，佢冇用嚟做任何掩飾，佢係同美容院夾時間放上網，唔係用打卡嚟證明啲乜嘢，大前日都未有嗰個傳聞傳出啦。」問松岡可否出示護照證明？他說：「絕對可以，但護照係好私人，唔交得畀傳媒，佢會交畀律師，𠵱家佢搵咗律師研究緊，如果一啲報道涉及誹謗成份，佢會保留追究責任，到時佢會用護照做證明。」</p><p>洗米嫂返港撐古仔</p><p>另邊廂，洗米嫂陳慧玲懶理老公緋聞，不時與兩女四處遊玩，昨日傍晚洗米嫂與兩女由台灣返港，記者問她可知洗米華與松岡傳在台灣密會時，洗米嫂笑說：「有小朋友喺度唔講呢啲。」原來洗米嫂跟古天樂老友鬼鬼，古仔主演的電影《喵星人》昨晚為洗米嫂任副主席的仁愛堂舉行慈善首映，洗米嫂特意趕返香港撐場。<br>採訪：魯吉<br>攝影：朱志聰、梁繼光</p></body></html>