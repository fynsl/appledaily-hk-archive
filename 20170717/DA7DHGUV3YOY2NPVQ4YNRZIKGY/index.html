<html><header><meta charset="utf-8"><title>智取大市：大升市換馬策略 - 晉佳</title></header><body><h1>智取大市：大升市換馬策略 - 晉佳</h1><p>港股連升5日，冇一日主板成交超過1,000億，買需未消耗盡。升完5日，9日RSI都仲係70.55，未感覺到技術超買，仲要連續裂口，未見大成交就代表一直只係保持續性裂口，最快點都等到單日成交超過1,100億（往績見頂訊號之一），先有可能形成消耗性裂口，到時先考慮沽貨。升浪末段越見激情，暫時唔估頂。<br>面對大升市，可用一套簡單策略應付，首先每日諗定手頭上走勢最差、最冇前途嘅一兩隻股沽出，同時每日揀選一至兩隻機會最好嘅股份，揀股可以睇圖或睇公告，亦可留意美股前一晚炒乜。每日透過呢種方式換馬，直至成手都係走勢好嘅強股為止。近日最強勢莫過於燃氣股、汽車代理股同商品股，但去到上周五龍頭中燃氣（384）同中升（881）都見回吐壓力，資金本周初應該會轉向。<br><br>科網股近期升得嚟偏靜，但美國科網股進入業績期，有望炒上。內房股上周五有中海外（688）突破，升勢龍頭恒大（3333）、雅居樂（3383）、碧桂園（2007）反而保持待變格局，相信北水並非放棄強勢轉追落後，強勢內房或有新一輪攻勢。龍工（3339）剛破頂，論圖表係建築機械股之中最強，要追龍頭就要快手。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>