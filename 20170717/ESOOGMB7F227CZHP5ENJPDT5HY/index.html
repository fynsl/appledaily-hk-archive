<html><header><meta charset="utf-8"><title>中環在線：貪靚郭少明　少做運動 - 李華華</title></header><body><h1>中環在線：<br>貪靚郭少明　少做運動 - 李華華</h1><p>家陣人人想有個靚body，健身中心亦大行其道。教育局前局長孫明揚女婿呂錦傑有份投資嘅健身中心噚日開張大吉，除咗孫明揚，莎莎（178）主席郭少明兩夫婦亦有到賀，不過3位「老友記」竟然話好少做運動。照咁講，主人家送永久VIP會籍畀佢哋，睇嚟無用武之地。<br>72歲嘅孫明揚少做運動都可以理解，不過，郭氏夫婦只係年過花甲，又話貪靚，好緊張自己身形，點知原來佢哋都好少做運動。郭少明最多閒時去gym room拉筋，郭太就話自己對腳唔聽話，唔做得劇烈運動。咁游乾水（打麻雀）有喇啩？郭生都話：「冇呀，最多鬥吓地主咋。」</p><p>孫公女婿gym room開張</p><p>剪綵儀式尾聲，健身中心向3位送上永久VIP會籍，郭少明笑住話，自己雖然做化妝品生意，注重外在美，但強調內在美同樣重要。<br>其實，郭少明兩夫婦呢日以業主身份到賀，健身中心租用郭氏夫婦喺銅鑼灣嘅私人投資物業「V Point」一樓全層約7,000呎地方。<br>郭少明笑指，V Point全幢商廈多數租畀食肆，佢同健身中心傾租約時，見對方團隊專業，個個身形好，佢希望有間健身中心喺度，餐廳人客食飽後，都會考慮走去做運動，順便帶動人流，一舉多得咁話。<br><br>李華華<br>mailto:LiWaWa@AppleDaily.com</p></body></html>