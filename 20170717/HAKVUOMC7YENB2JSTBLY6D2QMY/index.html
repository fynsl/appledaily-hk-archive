<html><header><meta charset="utf-8"><title>放榜時刻 - 左丁山</title></header><body><h1>放榜時刻 - 左丁山</h1><p>七月十一日，升中派位放榜，考評局公佈DSE試成績，一時之間，一年一度，教育組記者大派用場，成為新聞報導主⻆，較早前IB試成績公佈，香港有26名IB狀元（考到45分滿分），其中15位來自英基學校，5位來自聖保羅男女，其餘來自男拔，保良局蔡繼有，加拿大國際等。左丁山嘅朋友營銷A係半個虎媽，話俾左丁山聽：「我個仔會報晒申請入讀男拔、蔡繼有、加拿大國際及英基嘅沙田書院。」點解係沙田書院呢？原來過往英基以KGV及Island School著名，現在就係Shatin College盛產IB狀元，益晒九龍塘區及沙田區嘅家長，譬如沙田駿景園就有不少沙田書院嘅學生！<br>不過你估咁易入咩！問清楚營銷A：「你個仔明年升中一呀？」佢答：「唔係，乖仔現在讀緊小一之嘛！」吓！五年後之事，咁快諗定？營銷A話：「輸在起跑線呀，現在就要籌劃！」咁緊張，佢只係算叫做半個虎媽啫噃，佢見到一位阿媽，自嘆不如，甘拜下風，因為嗰位真正虎媽（香港人持外國護照）入唔到某國際學校（與她的護照、兒子護照同國籍），直情返祖家要求佢所住地區嘅國會議員寫信俾嗰間國際學校關說也！<br>爭入名校爭得咁辛苦，名校教師亦覺辛苦，女教師B係左丁山世姪女，佢話：「我間學校有好多名人子女入讀，點解會入晒嚟，我唔知，我冇資格決定收生，但啲父母仲惡頂過啲學生，仔女在學校發生乜嘢事情就追電話嚟查問，當我地係法庭證人咁盤問，啲女律師媽咪最麻煩，如果由我話事，阿媽係律師嘅學生我就一定唔收！」女律師媽咪兼且係虎媽嘅話，何止子女難頂，子女嘅老師更想辭職逃亡。咁啱嘅，左丁山起碼有三四位世姪女係名校出身，在大型外國律師樓做律師嘅，佢地一有仔女之後，全部辭晒職返屋企湊仔女，左丁山問過一個世姪女：「你唔覺得浪費咗教育資源咩，讀咁多書，30歲後竟然唔做嘢！」世姪女答得妙：「我為社會培育下一代，更加有貢獻！」佢地除咗在家親自為子女補習（尤其是英文）之外，更會帶仔女出外學藝，等仔女多方面發展。譬如帶女兒去學整餅，一名國際學校嘅年青英國人男教師原來係甜品師傅，教書之餘，心生一計，在上環租咗一個寫字樓專教小學生整餅，世姪女上星期就帶五歲女兒去學整法式macaroon，學費600元一堂，有十幾名家長攜女參加，學生由三歲至六歲，識得幾多吖，真係好搵！不過，老師最好係洋人，講英文，用廣東話教，就唔夠吃香㗎嘞！香港堅尼指數夠晒高，兒童教育更加貧富不均！</p></body></html>