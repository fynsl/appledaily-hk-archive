<html><header><meta charset="utf-8"><title>「政治觸覺遲鈍　唔係共產黨員」倪匡：梁蠢到拆穿習謊言</title></header><body><h1>「政治觸覺遲鈍　唔係共產黨員」<br>倪匡：梁蠢到拆穿習謊言</h1><p>【本報訊】「梁振英真係唔係共產黨員」，作家倪匡斷然否定多年的傳言，只因梁「政治觸覺太遲鈍」，早前於國家主席習近平前「洩漏國家機密」，拍馬屁指香港5年來成績只因獲「習主席指點同領導」，變相拆穿港人治港謊言。倪匡亦批評強推國教終將失敗收場。<br>記者：翁煜雄</p><p>特首選舉如倪匡早前所說「無懸念」，林鄭月娥大熱當選。他接受專訪時稱「任何人嚟做特首都一樣，你都係聽上面話。林鄭係公務員，選佢嚟做，因為你聽話吖嘛」。林鄭會否為港人爭取利益？他秒答：「除非嗰啲嘢係中央同意嘅。」<br>對現任特首無興趣多談，倪卻主動談起梁振英6月29日陪習近平向本港官員講話，「佢講過去5年香港所有嘅成績，都得到習主席指點同領導。習主席嘅面幾黑呀，哈哈。你即係穿我煲啫，我話港人治港，你話係我領導」。<br></p><p>「維園改叫愛國公園都冇用」
</p><p>電視當日也有直播，梁發言後走向習近平，伸手準備握手，習卻別過臉去，「習主席最後唔同佢握手，梁振英伸隻手出嚟幾尷尬呀，哈哈！好似當年趙紫陽被貶落嚟，就係佢同戈爾巴喬夫（前蘇聯領導人）講：『我哋國家大事，鄧小平雖然唔話事，但係我哋乜都要請示佢㗎。』話明港人治港，你點可以洩漏習主席領導嘅大秘密呢」。再加上梁氏夫婦被趕出飛機及以往行為，他認為「梁振英真係唔係共產黨員，政治觸覺太遲鈍喇。如果佢係黨員，佢係一個唔合格嘅黨員」。<br>習近平亦將推愛國教育重任交予林鄭月娥，但倪匡斷言終將失敗收場。「香港有人講至少有50萬黨員，但唔公開身份。我最唔明共產黨員，你咁偉大光明正確，點解喺香港要咁鬼頭鬼腦，要隱藏自己嘅身份？」他諷刺共產黨員如此隱隱蔽蔽又怎可成功令港人愛黨愛國。<br>對於去殖，他也嗤之以鼻，「例如𠵱家有間中學叫聖乜乜乜中學，係殖民地嘅名嚟吖嘛，你喺呢間中學讀，日日唱國歌：『起來』升旗，有鬼用？」不過，他說就算改掉名稱，也無濟於事，「維多利亞公園叫愛國公園，英皇道叫做共產黨道，都冇用。因為香港人幾十年嚟睇到你所有衰相」。<br></p><p>航母來港不去釣島「好滑稽」
</p><p>他笑言最佩服中聯辦一女保安員，因據報一次中聯辦前示威活動中，「佢對丟抗議物品入嚟嘅抗議人士，大聲話『我怕你們呀？我是中國共產黨黨員，我怕你們呀？』得佢一個人承認！（舉起大拇指）真係威呀」。<br>中國第一艘航空母艦遼寧號早前訪港，駐港部隊指是讓港人上一課愛國主義教育，但倪匡說「我覺得好好笑，航空母艦係軍艦嚟，香港有仗打咩？釣魚島俾日本人佔咗，你駛去釣魚島附近，啲㗎佬仲唔走？嚟香港耀武揚威，你話滑唔滑稽？等於一個大隻佬對住自己老婆咁樣（作大力士狀），你有乜用箒，你要對住敵人吖嘛」。</p></body></html>