<html><header><meta charset="utf-8"><title>林二汶4個月狂減60磅黑仔日日做Gym戒油鹽</title></header><body><h1>林二汶4個月狂減60磅<br>黑仔日日做Gym戒油鹽</h1><p>減肥，除咗係每一位女性嘅共同事業，對好多人嚟講，仲係因為太肥影響健康。<br> <br>好似林二汶咁，體重試過去到190磅，直至膝頭哥痛，先發現問題所在。上年演唱會前，佢每星期抽兩日去健身，戒食白飯轉食魚蛋米粉，用咗4個月減60磅，唔使再做肥妹。<br> <br>黑仔姜皓文體重亦都試過有190，但佢成功搣甩大肚腩。佢嘅方法係，日日做運動兩個鐘，包括做GYM、跑步，另外進食都係重要一環，無論係烚蒸煮，佢都一定要冇油、冇糖、冇鹽。<br> <br>運動代表就有發哥周潤發，平時大家行山見到佢，多數都係集郵，但比較少人知道，發哥仲會約埋星級教練跑山，輕輕嘅緩步跑，就已經練到發哥呢個身型。如果想平民啲，就可以睇住<br>轉咗行教瑜伽嘅Coffee林芊妤分享過嘅減肥9式，keep住做，用一個月就可以同肥肉講拜拜。（新聞連結：  http://bit.ly/2t7yxQe  ）<br> <br>少見啲嘅方法可以參考靚媽陳爽，佢早幾個月喺微博話試咗一個天然古法紮肚療程，兩個星期每日都要紮住個肚8至10個鍾，但係唔係所有人都合適，就要問下專業人士。<br> <br>而台灣代表小S就出烹飪書，教人煮健康私房菜。佢最出名嘅戰績，係減十幾磅着番一條舊牛仔褲。佢嘅方法係，早餐要食有機五穀雜糧麵包，咖啡就要無糖。午餐、晚餐就少油炒菜、魚、肉同蛋，仲要將飯放最後食，避免進食過量澱粉質。</p></body></html>