<html><header><meta charset="utf-8"><title>智取大市：一隻股王已到價 - 晉佳</title></header><body><h1>智取大市：一隻股王已到價 - 晉佳</h1><p>舜宇（2382）喺前日本欄交稿後發盈喜，刺激股價爆升17%。舜宇老早破晒頂，關鍵係幾時落車。<br>今年3月、舜宇股價60蚊樓下時，本欄講過，舜宇MACD上下波幅擴大，呈現喇叭形，屬於股王形態，當然預計佢有股王般的走勢。觀乎千禧年嘅盈科數碼動力（現為電盈）、2007年嘅港交所（388）、2013年至2014年嘅騰訊（700）、銀娛（027），都同樣呈現過呢種股王MACD形態，而見頂必要條件，係MACD同股價同時創新高。點解要舊文重提？原因係噚日舜宇爆升過後，MACD同股價係自3月以來首次同時創新高，對小弟嚟講，舜宇噚日正式到價，係時候食糊。<br><br>舜宇多年來，從無發盈喜習慣。以舊年半年同全年業績為例，兩次純利增長都超過五成，但都冇發過盈喜，今次係上市以來第一份盈喜，表現較《彭博》綜合分析員預期高出16.6%，似乎係催谷短期股價急升嘅一着。耗盡好消息去推動股價爆升，有可能係長線升浪結束嘅預兆。<br>假設下半年盈利較上半年急增三成，舜宇預測2017年市盈率達37倍，長遠有可能學似騰訊估唔到頂，亦有可能盡反映增長令股價爆升故事完結，點都好，再升的話，風險回報不算吸引了。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>