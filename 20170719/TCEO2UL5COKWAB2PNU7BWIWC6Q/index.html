<html><header><meta charset="utf-8"><title>【面試真人騷】CV要列點咪扮高深　內容緊要過外觀</title></header><body><h1>【面試真人騷】CV要列點咪扮高深　內容緊要過外觀</h1><p>CV只有兩個下場，一，降落垃圾筒，埋藏堆填區；二，降落你未來老闆張枱上面，受到注目禮。關鍵真的在於look and feel嗎？</p><p>美國總統Donald Trump個女Ivanka Trump早前教人寫CV，話只可用一頁紙，字體要有10pt，還有最重要唔好再用Times New Roman字款。資深人事顧問、職場專欄作家張慧敏（Alison，人稱Son姐）說：「嘥氣啦，老老實實，我想知佢有無搵過工，佢有機會請人嘅，但你信唔信佢會親自睇CV？我唔信。用乜字體唔使拘泥，將注意力集中喺內容啦。我認同字體大細唔可以小過10pt，睇唔清楚真係即丟。」佢認為係咪用一頁紙，取決於工作經驗及成就多寡，但強調初出茅廬年輕人要學習簡而精地突出自己條件。<br></p><p>《果籽》搞咗一場「一擊職中」模擬面試，請來Son姐及金融公司CEO、前JP Morgan執行董事葉耘開（Cliff）評論三位求職者的CV及提供寫CV貼士。<br>很多人喜歡把相片放上CV，Son姐認為咁做會令人先入為主。Son姐謂：「根本無呢個必要，唔好畀人預先判定你係乜類型嘅人。」地址更加係唔寫好過寫。「你填屯門，對方可能覺得你會因塞車遲到；我見到應徵者住舊山頂道，會諗佢好有錢，我哋得嗰萬幾蚊人工，都係唔in啦！」有些資料，包括身份證號碼、婚姻狀況、性別等，都無必要寫，應利用呢啲位置寫突出到你嘅事項。Cliff認為求職者寫CV應該清楚列點，將同職位相符嘅條件勾出，令部門主管加深印象。另外他又提到如果同一份履歷，可同時發畀十間公司，呢份就唔係好CV。「因為太general太普通啦！應該為每間公司度身訂做一份合適CV。」他又建議利用簡單圖表突出自己在前公司的成就，更為一目了然。<br>Englishtown英語導師Robert認為不宜刻意喺CV用艱深字詞，否則顯得賣弄，建議用較直接易懂的句子，他又提醒寫過去工作經驗應用過去式，寫現在的工作則應用現在式。<br><br>記者：葉青霞<br><br>唔知Cover Letter 啲英文寫得好唔好? 免費幫你執靚佢<br> http://bit.ly/cv-proofread <br><br>對interview冇乜信心? 嚟個免費模擬面試啦!<br> http://bit.ly/freemockinterview </p></body></html>