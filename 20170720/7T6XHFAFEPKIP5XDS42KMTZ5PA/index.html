<html><header><meta charset="utf-8"><title>魚樂無窮：越升越有的邏輯 - 唐牛</title></header><body><h1>魚樂無窮：越升越有的邏輯 - 唐牛</h1><p>騰訊（700）直衝300大關，舜宇光學（2382）與紅底股只差一線，究竟邊個先衝線，相信今日有結果。<br>從基本因素出發，業績好自然吸引資金捧場，從操作層面睇，大把基金長線坐貨，街貨買一股少一股，加上零蟹貨效應，升勢幅度及速度，自然幾何級數上升。<br>今日推介天寶集團（1979），同樣有越升越興奮嘅因子，大股東4月由72%減持至63.8%後，股價一直橫行，上周突然一棍破位，原來聯昌國際銀行（CIMB）出報告，畀咗個超高目標價3.22元，上升空間超過四成。<br><br>橫行三個月再破頂，或多或少反映幕後人士已收齊貨，砌上自然得心應手，雖然大股東減持非正面，但睇番CCASS，接貨嘅包括美林、摩通、德銀等，說穿了又係落入基金手中，貨源依然歸邊。<br>基本因素方面，天寶主要從事產銷消費品開關電源及工業用智能充電器及控制器，近年進入高增長期。<br>天寶去年全年盈利升52%至1.94億元，單計下半年則賺1.2億元，較上半年又多近六成，保守估計今年上半年盈利保持，咪要發盈喜囉？呢排走勢咁勁，莫非就係迎接呢個好消息？<br><br>唐牛<br> http://www.fb.com/tongcow88 <br>本欄逢周二、四刊出</p></body></html>