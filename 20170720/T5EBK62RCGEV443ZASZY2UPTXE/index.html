<html><header><meta charset="utf-8"><title>中環在線：張嘉聲：冇沽壹傳媒股票 - 李華華</title></header><body><h1>中環在線：張嘉聲：冇沽壹傳媒股票 - 李華華</h1><p>壹傳媒（282）本周一宣佈計劃出售《壹週刊》等一系列雜誌畀商人黃浩，刺激股價一度大升，坊間唔少人替壹傳媒行政總裁（CEO）張嘉聲高興，皆因佢手上有批行使價0.373元嘅認股權（option），股價大升有利佢行使option沽貨獲利，不過張嘉聲噚日澄清，「我冇行使到公司嘅認股權」。</p><p>手持500萬股認股權</p><p>張嘉聲解釋，公司一直都有授出認股權畀高層，屬正常事情。佢強調《壹週刊》報道中，指公司畀500萬股認股權佢，佢從未行使過：「我睇《壹週刊》報道，佢有列個表出嚟，講晒公司董事有幾多股份，有幾多認股權同獎勵股份，係冇錯嘅。不過我冇行使500萬認股權，公司股價有上落，只係賬面所賺，我都冇買賣過公司嘅股票。」<br>咁佢又冇講錯喎，事關董事買賣上市公司股份，係要向港交所（388）申報，就算董事行使option都要申報。根據港交所資料，暫時真係唔見張嘉聲有呢個動作。<br>壹傳媒周一曾經爆上0.59元，噚日跌近一成，收報0.375元。睇番年報，張嘉聲有幾批option，行使價最低係0.373元，呢批option今年初先批畀佢，基本上，公司每年年頭都畀一批option佢，佢冇乜機會行使啫。<br><br>李華華<br>mailto:LiWaWa@AppleDaily.com</p></body></html>