<html><header><meta charset="utf-8"><title>窮到拎八達通按金開飯崔建邦寫悔過書俾媽咪</title></header><body><h1>窮到拎八達通按金開飯<br>崔建邦寫悔過書俾媽咪</h1><p>崔建邦曾經係大台一線主持，被視為「陳志雲頭號愛將」，不過當年因為涉打前女友鄺敏慧及醉駕搞到形象插水，加上陳志雲當年捲入涉貪事件被無綫停職，崔建邦一度被掟入雪櫃，好彩志雲回歸大台後，先至有機會復工，不過就係做助導。<br><br>佢曾經接受訪問大談佢喺呢段時間嘅經歷，佢仲話做助導嘅時候，每個月萬一蚊人工，雖然開工食飯盒收工返屋企，慳到極限都好，經濟好快陷入谷底，最窮嘅時候，甚至連八達通嘅50蚊按金都要拎番出嚟用。<br><br>崔建邦仲話當年阿媽一直都係住喺清水灣住村屋，但有一次媽咪俾狗咬，所以佢哋要搬走，不過由於崔建邦積蓄唔多，最後安排媽咪搬咗去天水圍住，而自己就住喺旺角嘅酒店仔。因為呢件事崔建邦仲寫咗封悔過書俾媽咪，唔單止俾唔到家用就連媽咪都要搬開住，佢除咗講對唔住，仲承諾一定會接媽咪返屋企一齊住。</p></body></html>