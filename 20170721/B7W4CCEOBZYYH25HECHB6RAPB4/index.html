<html><header><meta charset="utf-8"><title>【器材共享】台男出租相機航拍機　港女：100蚊日借去旅行用</title></header><body><h1>【器材共享】台男出租相機航拍機　港女：100蚊日借去旅行用</h1><p>唔好諗，即刻答。你有冇藏喺櫃底，萬年唔用嘅攝影器材？年年月月過去，部舊相機永遠得個擺字，不如幫佢增值啦！最近有個叫「拍一拍」的攝影器材共享網站，可讓人放租及租用不同類型相機、鏡頭、腳架等等，就連航拍機都有，錢銀交易統統在網上弄好。</p><p>網站由台灣男生汪群桂（Andy）創辦，之但係創業點解會來咗香港？「我喺英國讀high school，識咗好多香港人，我覺得創業應該去朋友比較多嘅地方。」廣東話算講得不俗嘅佢解釋。<br><br>Andy原本喺美國華爾街從事金融業，無啦啦搞startup，原來源自一次旅行經歷。「之前搭廉航去巴塞隆拿，唔可以帶太多嘢，我就將相機留咗喺屋企。去到想影相嗰陣就覺得如果有部相機喺度就好喇！」打算補救，但發現喺當地租攝影器材都唔易。「畀人方便租機」呢個意念一直喺腦海，今年4月佢終於成功推出網站，提倡共享，至今約有五百人註冊。<br></p><p>攝影器材閒閒哋價值幾千，甚至幾萬，租出去整花咗，甚至壞機，心都痛埋。「發生乜事，我哋都會做中間人，幫忙處理。我哋有個維修部門幫物主修理，完全免費。」如果租客一去無回頭，挾帶私逃呢？「平台先收按金，如有咁嘅情況，物主可以直接claim番按金。」<br><br>於平台放租器材的專業攝影師Alan提到為咗迎合市場需要，佢經常被迫買最新器材。「舊嘅其實未壞，就咁放喺防潮箱好浪費， 拎去賣又唔值錢。大家共享，令件資產增值，有番少少收入都唔錯。」佢提到曾有人向佢租鏡頭，原來對方想在真正購買前，試清楚效果才扑鎚。<br><br>網站大部份租客都是租機出遊拍照用，也有學生租來做功課。曾透過網站租專業級相機嘅Vicky認為網站易用簡便。「平日上網買嘢都要面交，都接受到。價錢也合理， 一日只係100蚊左右。」網站有評分機制，租用過程完結後，物主與租戶可互相評分，大家就有指標可循了。<br><br>Facebook：拍一拍攝影器材共享平台 Pak1Pak<br>場地提供：樓上空間@太子<br><br>記者：葉青霞<br>攝影：劉永發<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>