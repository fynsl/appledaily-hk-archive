<html><header><meta charset="utf-8"><title>隔牆有耳：小肥張72變　公廁換衫走7場試過cosplay裝修工去上堂 - 李八方</title></header><body><h1>隔牆有耳：小肥張72變　公廁換衫走7場<br>試過cosplay裝修工去上堂 - 李八方</h1><p>曾稱「打呔返工就興奮」嘅政務司司長張建宗同傳媒茶敍，呢個工作狂自爆平日清晨5點半起身睇報紙，朝早約7點半返到office，晚上8點先返屋企，但返到屋企仲會再工作兩粒鐘，主要係回覆電郵，就連星期六佢都會返office辦公，話以往做勞福局局長時試過一日出席7個活動，行程緊密，其間要到公廁換衫出席另一活動，「試過朝早着波鞋，夜晚着tuxedo」。</p><p>膚色太白被識穿</p><p>七一宣誓時因為普通話發音唔太準確成為熱話，張建宗承認「知道自己不足，我係要努力」，𠵱家有跟老師上普通話課，指過去嘅崗位，完全冇機會練習普通話。雖然榮升政務司司長，但佢仲未搬入官邸，透露官邸只會做一啲必要維修例如更換冷氣系統，唔會裝修、美化，相信工程需時兩個月，完成後先遷入，笑稱連官邸嘅網球場喺邊都唔知，佢亦會請政治助理搞facebook同大家connect。<br>人稱「樓王」嘅佢話物業都係太太名下，同自己冇太多關係，自己只係幫手交稅箒。講到當年推出「平安卡」時曾經喬裝裝修工人接受平安卡課程訓練，佢話取卡後只係續期一次，「因為唔想再煩啲同事」，而當年喺「平安卡」考試答中晒20條問題，試過同8位食煙工人一齊午膳，其白皙皮膚令人留意佢唔係建築工人，及後先發現佢係勞工處處長。<br>至於聘用副局長同政治助理問題會唔會考慮中聯辦引薦或要求，張建宗只話要經適當程序，「唔係有個名就照收」，相信10月時副局同政助會「齊人」迎接新一屆立法會會期。<br><br>李八方</p></body></html>