<html><header><meta charset="utf-8"><title>一起割包皮 - 邁克</title></header><body><h1>一起割包皮 - 邁克</h1><p>女友P見鹹濕基對住A片男主角招聘廣告大肆意淫，旁敲側擊試探圍內直佬邊個有本事連做七日七夜，兼夾次次衝鋒陷陣時間超過二十分鐘，為免越演越烈搞到新知舊雨人心惶惶，不惜自毀戴了幾廿年的淑女面具，傳來另一絕妙宣傳品企圖分散我的注意力。標題「暑假帶兒子一起去五洲割包皮」先聲奪人，對比之下，任何區域的迪士尼主題公園廣告都黯然失色，這項結合旅遊和醫療的活動簡直應得年度最佳創意獎，甚至提名和平組別諾貝爾，我實在想不出除咗父與子肩並肩召妓，有什麼更具潛力促進兩仔爺感情。少了一浸皮的小乖乖秋天開學回到班房，面對《我的暑假》這種悶出鳥來的作文題目，可以洋洋灑灑從實招來，白描父子兵血淋淋的一刀切，包保一新Miss耳目，批個甲之餘高調貼堂示眾。<br>好戲在後頭：作為促銷殺手鐧，「第二根半價」所向披靡，直達消費者貪小便宜心臟地帶，毋須想像力扶持，也可以馬上聽到由慳妹榮升慳婦的師奶個個牙痛咁聲，責怪毫無遠見的枕邊人平白浪費血汗錢：「都話咗㗎啦，呢啲手術使乜急住做唧，晨早流流學人割鬼咗包皮，家陣眼白白睇住咁大隻蛤乸隨街跳，一日最衰都係你！」不過對街市市場學素有研究的主婦諗深一層，不會不明白優惠其實搵笨，兩個旗鼓相當的好基友結伴齊割買一送一就話抵啫，老竇嗰碌咁大收一千，個仔隻小雞雞收五百不是理所當然嗎，有什麼值得大書特書？至於底下細字標明「無痛苦、不住院、隨治隨走」，充滿神經線的器官呀大佬，有冇咁神奇你諗你，反正我是不信的。</p></body></html>