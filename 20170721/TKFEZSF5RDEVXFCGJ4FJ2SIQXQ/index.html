<html><header><meta charset="utf-8"><title>讀書向錢看 - 左丁山</title></header><body><h1>讀書向錢看 - 左丁山</h1><p>建築邦覺得屋企雜物太多，冇地方擺放，丟棄又唔捨得，於是心思思去搵迷你倉，一搵之下先知問題複雜，幾驚防火出問題。同佢四姐夫講起，方知英雄所見略同，傾傾吓，覺得不如合資去工業區買一個幾百呎至一千呎單位，用作儲物室兼小型辦公室，以備他日退休之用。<br>一放聲氣，經紀立即來電：「火炭工廈，行路距離火車站七分鐘，交吉有匙」。於是趁周末一齊去睇樓，兩個單位分別在一條街不同工廈，相距甚近，一間係新鴻基起嘅，一間係華懋昔年興建嘅，當然係三十年以上嘅舊樓啦，睇完問價，經紀回覆：華懋嗰間呎價三千餘，新鴻基嗰間約四千零。咦，地點街道無分別，點解價錢會相差咁多？一千呎就相差一百萬元噃！經紀話：「你睇完樓應該明白，發展商唔同吖嗎，你懂的，我唔敢講嘢！」<br>睇完樓，兩親戚走去駿景園商場麥當勞飲杯茶，撞到一位家姐嘅好友L太，問L太：「點解會響呢度呀？」L太話：「我個孫女考DSE成績好好，我特登買份禮物嚟駿景園送俾佢。」成績好，入大學讀邊科呢？不出所料，L太話：「孫女喜出望外，現在話一定要申請入港大讀醫科喎！」又係讀醫科，成績梗係五六科5**嗰隻，建築邦話：「嚡，點解我未見過啲考試星級人物入港大讀土木工程或結構工程嘅呢？我去邊度搵接班人？」呢個問題會考起好多工程專業人士，因為8大之中有5大有工程學院，偏偏每一間工程學院都係只有（大部份係）21至25分（最好5科計）嘅DSE學生報讀，讀醫科法律環球商業嗰啲，要有30分以上，連四姐夫專長嘅新聞系，都有28分以上，難怪建築邦話要考慮加入工程師學會專業小組，希望監察一下近年工程學畢業生嘅專業考試嘅水平，以盡把關之責。四姐夫就話千祈唔好教人讀新聞系，呢系學生特多，除中大浸大新聞系夠老資格係皇牌學系之外，樹仁珠海有更多新聞系學生，恒管已開設呢系，港大不知何故，亦開埋同類課程爭飯食，搞到新聞系畢業生一年有幾百人，新聞界邊度有咁多飯碗呀，畢業生前途不明朗，人工又低，中英文成績好嘅學生不如去讀英文、中文或繙譯，就係唔好選新聞系！醫科有政府及醫生組織合謀保護，令到供應少人工高，向錢看嘅尖子，梗係要讀醫科啦，但真有大志，想真正發大達向錢看，要學馬化騰、汪韜嘅，不如進入工學院讀電腦科技，讀醫科或環球商業，只會做到高級中產，與馬化騰差好遠好遠！另一隻馬，馬雲係讀英文系嘅。</p></body></html>