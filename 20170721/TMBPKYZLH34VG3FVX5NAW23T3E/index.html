<html><header><meta charset="utf-8"><title>【馮仁昭四圍超】阿嗲擁仙姐慶生日</title></header><body><h1>【馮仁昭四圍超】阿嗲擁仙姐慶生日</h1><p>阿嗲梅雪詩同陳寶珠前晚喺尖沙嘴文化中心演出粵劇《蝶影紅梨記》，謝幕嘅時候，現場忽然奏生日歌，仲推出一個大蛋糕，幫噚日生日嘅阿嗲預祝生日。<br>白雪仙現身同寶珠姐向阿嗲送上深情擁抱，一齊吹蠟燭同切生日蛋糕，仙姐仲領台前幕後同台下觀眾一齊唱中西生日歌，搞到阿嗲眼泛淚光。唔少阿嗲嘅fans仲喺後台等偶像出嚟，向佢送上玫瑰花。<br>撰文：馮仁昭</p></body></html>