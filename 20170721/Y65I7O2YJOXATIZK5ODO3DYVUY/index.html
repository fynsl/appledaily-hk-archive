<html><header><meta charset="utf-8"><title>攻完內地回歸香港出碟阿B人生經驗腔　寸飆高音</title></header><body><h1>攻完內地回歸香港出碟<br>阿B人生經驗腔　寸飆高音</h1><p>【《蘋果》專訪】現年64歲鍾鎮濤（阿B）的人生大起大跌，經歷了跟前妻章小蕙的失敗婚姻、欠債逾兩億宣佈破產，衰到盡頭的他，多年前轉戰內地掘金絕處逢生，最近再戰樂壇出Hi-Fi碟《a better bee》翻唱金曲，日前阿B在北角接受本報專訪，他說：「內地工作多到做唔晒，呢樣幾感恩，到𠵱家都可以揀工作做。我已經有呢個市場，唔通唔去呀！」<br><br><br>已有五年沒出廣東碟的阿B宣佈：「回歸香港啦，我成日想搵機會為香港fans做番啲嘢，自己係香港人，但登台拍戲都係內地多，呢張Hi-Fi碟唔做唔得，一直都係自己願望，唱法加咗人生經驗，唔係飆高音嗰啲嘢。」前陣子林敏驄於紅館舉行作品展，當年曾為阿B寫hit歌《香腸蚊帳機關槍》及《淚之旅》，但卻不見阿B做嘉賓？他解釋：「因為我喺內地拍緊網劇《尋人大師》，我要搵食冇辦法，已經簽咗約。」<br>娶了台灣人范姜做第二任妻子的阿B，訪問當日自備台灣水飲用，他說：「我去台灣好鍾意飲珍珠奶茶，但飲完成日惹痰，飲呢個水就通番喉嚨，所以飲水都有選擇性，如果唔保護會失聲，以前食住支煙都喺度唱歌，𠵱家戒咗煙，身體叫你唔好再食，唔止喉嚨痛，把聲啞晒。」</p><p>唔想囡囡拍拖</p><p>年過60的阿B保養得宜，他說：「做運動要持之以恒，同埋我戒咗雞皮，已經唔記得乜味。」他的大女鍾嘉晴已22歲，跟其他星二代一樣活躍於社交網晒相，問到嘉晴有否拍拖？阿B說：「以前佢都識過男朋友，puppy love嗰啲，但最好就唔好識啦，陪住我，如果識到男仔幫佢睇睇，唔好古靈精怪嗰啲。」<br>採訪：余燕儀<br>攝影：陳順禎<br>化妝：ninayeh<br>場地提供：港島海逸君綽酒店</p></body></html>