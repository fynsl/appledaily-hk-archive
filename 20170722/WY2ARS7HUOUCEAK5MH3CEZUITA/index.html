<html><header><meta charset="utf-8"><title>遷出立會辦公室長毛籲恒常捐款撐抗爭</title></header><body><h1>遷出立會辦公室<br>長毛籲恒常捐款撐抗爭</h1><p>【DQ四議員】<br>【本報訊】被取消議員資格的社民連「長毛」梁國雄，昨開始遷出立會辦公室，運走百箱藏書和物品到朋友於屯門的寫字樓及社民連總部。長毛呼籲港人改變只在六四、7.1捐款做法，嘗試恒常捐助民間團體，「喺一個威權主義社會，大家有機會做嘅時候，就好做嘞，將來未必得。唔係講笑，23條一過咗，可能連我哋啲戶口都要凍結」。<br>記者：林俊謙</p><p>長毛昨在立會10樓辦公室接受本報專訪，指除了書和有紀念價值的物品外，並無太多「身外物」。被問到對巿民有何呼籲時，長毛說希望港人支持某一個政治人物或政治團體時，要身體力行和持之以恒，「香港人唔太習慣做恒常嘅嘢，例如月捐，但我覺得現時咁嘅局勢，對面恃住有錢、有權、有勢，我哋呢面如果仲係行善咁樣去支持想抗爭嘅人，呢個當然係事倍而功半。好簡單，一個家庭持家，主婦都唔知有無錢買米，咁點搞呢？」</p><p>倡慳凍飲早茶錢捐助</p><p>長毛指過去不少巿民都支持他抗爭，認為支持者只要改變生活小習慣，例如出外用膳時不喝凍飲、周日不飲早茶，已能省錢用作捐款，「一日三餐出去食飯嘅人，每個凍飲加3元，每日你慳9元，9元乘30日即係270元，你捐畀社民連，咁已經幫咗我哋好大。星期日朝早食個麵包，幫自己減吓肥，唔去食蝦餃燒賣，唔去食味精，咁又可以慳返啲錢」。<br>長毛稱不是想勉強港人捐款，「我唔想勉強人，不過提醒大家，有啲習慣的嘢，其實一改變就唔同咗」，認為港人只在六四集會和7.1遊行時捐款，對民間團體平日運作不理想，「香港人真係要明白，喺一個威權主義社會，大家有機會做嘅時候，就好做嘞，將來未必得。唔係講笑，（基本法）23條一過咗，可能連我哋啲戶口都要凍結」。</p></body></html>