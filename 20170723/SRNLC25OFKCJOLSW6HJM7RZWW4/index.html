<html><header><meta charset="utf-8"><title>摸魚手札：批判樓市相關財經書 - 渾水</title></header><body><h1>摸魚手札：批判樓市相關財經書 - 渾水</h1><p>書展期間，身為作家的我比較繁忙，常出入書展去推銷自己的著作。財經書很多，我當然覺得自己的《殼股財技》是最好的，正如生母總是覺得親兒是人中龍一樣。書展是商場特賣場，這是講了幾年的文化現象，我無文化上的批判。只是好奇，既然書展是商業掛帥、物質主義行頭，為甚麼利字當頭的財經書總是不夠親子、小說、補充練習等書咁好賣？我摸不着頭腦。<br>突然之間，很多媒體朋友趁勢問我對財經書的睇法，除了無恥讚自己的書外，我覺得睇財經書有幾點可以address一下。先把話講清楚，我是講財經書，不是講與經濟學相關的學術書。<br>第一，我很少睇財經大人物的傳記，傳記可以是自傳，但更多是別人吹捧寫成，例如葛拉漢、巴菲特、科斯托蘭尼、是川銀藏等名家，往往很多人追捧。李敖大師曾經有類似的講法：「看書是毒，所以要看而知其法。」傳記比較合適的讀書，是當成口述歷史，以側面的角度去睇當時的社會、經濟真實狀態。<br>如果太盲信名人的傳記，然後去透視學習其投資方式，你會被無數繡花枝節拉走焦點，睇唔到真象。因為名人傳記，總是褒多於貶，吹到個名人點勁點強，很少着墨講其辛酸失敗過程。即使講失敗過程，都是避重就輕，為了襯托名人其後發迹成功的主旋律。睇呢類書，很容易迷失，因為傳記跟歷史一樣，是勝利者去寫的。<br>第二，關於樓市的書，要抱批判懷疑的態度。樓係近年最受歡迎、穩定、又升得快的資產類別，所以關於樓的書往往大行其道。不過，有幾點要注意。首先要謹記，書展是散貨特賣場，有一些講樓的書，是幾年前的倉底貨，那陣子是樓市升得最勁的高樓價增長期，甚至辣招都未有。如果你睇返那陣子的書，環境不同，政治、社會、經濟的大氣候也不同，自然不能同日而喻，所以要有批判思維，只選擇有用的東西。其次，有一類書是自high用的，自我吹捧如何食正樓市升勢然後置富、財務自由之類。用返林作的字眼，這類書是不折不扣的「masturbatory」，純講自己有幾叻，冇乜理念同技巧。原理正如牛市周街股神，個個都有「成功經驗」分享。睇人自我膨脹，那有甚麼樂趣。<br>有一些樓市書我覺得多睇無妨，例如講裝修、驗樓等，那是涉及水電、樓宇工程的硬知識，多學無壞。好像欄友湯文亮前輩，每次出新書都很客氣托湯公子送我幾本，我覺得當中有一些indicator值得參考，即使你不認同其論點，還是有insight落到袋，一定比自我吹噓買樓致富的書更有營養同價值。<br>第三，要小心以理財做包裝的書。坊間理財書的理論不複雜，都是幾招套路，教人儲蓄、控制買支，月供股票買ETF、指數基金之類。雖然陳腔濫調，但至少不會錯，也輸不死人。<br>最怕是那類用理財、穩定收息、財務自由做包裝的書，然後骨子裏是教人用杆桿、甚至按了層樓去買債券。一般中產不知就裏會盲信，買樓本身就是高杆桿，再搞呢味真係可以累死不少中產，尤其是樓市逆轉就真係GG了。我自己也長期高桿杆，但我是用專業投資者角度去寫，不以穩定、理財和中產等做定位。<br>糖衣有毒藥，呢類書堅要小心。<br><br>渾水<br>專業投資者、上市公司執行董事、90後<br> http://www.facebook.com/muddydirtywater </p></body></html>