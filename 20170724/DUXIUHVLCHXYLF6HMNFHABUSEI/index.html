<html><header><meta charset="utf-8"><title>異動空間：太好記性難贏錢 - 魏力</title></header><body><h1>異動空間：太好記性難贏錢 - 魏力</h1><p>曾經睇過一本投資心理學的書籍，分析投資者對贏輸的感受，調查發現，原來投資者炒股賺10%的愉快感，竟不及輸10%所帶來挫折感的一半。簡單講，贏錢好快唔記得，輸錢就會記好耐。<br>以上周推介中國重汽（3808）為例，剛公佈超級盈喜，投行紛紛大升目標價，計數可睇10蚊樓上，但基於此股上市以來不斷潛水，中伏散戶者眾，魏力在網台推介重汽後，不少戰友都表示「唔敢買」，皆因幾年前輸過錢，又或者坐艇多年，上星期先浮上水面，當然先走為敬，原因就是「以前輸過錢」。經驗有助投資者避過陷阱，但有時也會造成困擾，令人看不清當下的情況。<br><br>內房股今年地上最強，綠城服務（2869）月前於3蚊附近推介，其後衝到4.3元才回落，近日重整旗鼓彈上20天線，可博呢轉上5蚊！集團2014至2017年連續獲評為「中國物業服務百強滿意度領先企業」第一名，2016年物業管理費升至每月每平米3.08元人民幣，遠高於行業平均的2.3元。毛利高之餘，分析預期2017至19年總管理面積的複合年增長率可達26%，帶動盈利高速增長。<br><br>魏力<br> http://www.fb.com/2012jason <br>本欄逢周一、五刊出</p></body></html>