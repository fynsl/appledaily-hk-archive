<html><header><meta charset="utf-8"><title>Can Bank：摩笛加持　華晨睇30蚊？ - 散子</title></header><body><h1>Can Bank：摩笛加持　華晨睇30蚊？ - 散子</h1><p>噚日大摩又吹起佢支摩笛為華晨（1114）祝福，將公司目標價下一子升至30元，經過噚日一輪急升嘅華晨，升完都係得18.2元，今次大摩真係幾樂觀，目標價距離上周五收市（未升之前）有78%潛在升幅，原因係預期華晨寶馬銷售將會有唔錯嘅升幅。<br>唔少人會響一隻股份急升之際追吓同類股份，睇吓會唔會有得炒吓，升唔足，跟升少少都有賺。但同類型擁有北京奔馳嘅北汽（1958）今日都幾唔爭氣，人哋埋單都升超過8%，佢就要跌0.4%。<br><br>事實上，寶馬響舊年百周年慶之時在中國市場被主要競爭對手Benz追到有氣冇掟唞，雖然寶馬舊年響大陸銷售排名仍保持第二，但與後來居上排名第三的Benz追至銷售差距只有4萬部。相信寶馬亦都因為咁受刺激之下，決定未來三年推出最少28款新車，其中14款響今年推出，所以今日可謂重槌出擊。<br>雖然寶馬今年推不少新車，但Benz事實上亦都唔執輸，今年會推15款。新車推出，有人買先最重要！寶馬中國市場銷售14.3萬部，按年升12.4%。至於北汽方面，Benz首季在中國銷售已達到14.49萬部，按年增長37.3%。<br>講咗咁耐，北汽可唔可以當影子股炒？睇返最基本，華晨主要業務係華晨寶馬加少少零部件製造；北汽，除咗北汽奔馳之外，仲有北京品牌及北京現代。除Benz之外，其他兄弟都要生性先得囉。<br><br>散子<br>本欄逢周二刊出</p></body></html>