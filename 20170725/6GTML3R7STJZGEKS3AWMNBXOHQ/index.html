<html><header><meta charset="utf-8"><title>莫可被人見 - 邁克</title></header><body><h1>莫可被人見 - 邁克</h1><p>自從同志先驅小明雄先生上世紀八十年代開始吶喊，迄今大大話話三十年，港九新界基佬的生態環境有沒有改善？粗略講，有，但睇真少少，你就不能不心灰意冷。你情我願的成年男子肛交非刑事化後，粗獷性行為這種唐突的字眼基本在報紙標題消失，社會上千奇百怪的勒索事件無疑大幅度降低，閂埋門胡天胡帝的兄弟可以玩得安心，進入夜半敲門也不驚新境界，供同道中人交際遊戲的場所也由異味陣陣的公廁跨入半合法的桑拿和完全冇皇管的互聯網，教曾經在美國生活的資深人士想起電話公司黃頁宣傳口號「讓手指替你行萬里路」。可是，看看近日服裝界名基高調和同性醫生男友訂婚，新聞見報後網上如雪片飛來的惡毒留言，不能不慨嘆普羅大眾的心態其實和一百年前毫無分別，甚至因為有愛滋作為仇恨的中介站，大放厥詞的聲音更加有恃無恐。<br>隨手摘錄幾句：「見到都想嘔」；「死仆街違背天意必遭報應。賤人生賤種，隨時畀天收」；「基佬醫生誰敢看病，會不會有愛滋」；「遲啲隻豬公結婚都合法化我X你老母」；「基佬全部死曬就好，睇見想嘔」；當然還有經典中的經典，「基唔係問題，但請低調啲」。這些腸胃不適的男男女女，點解會咁唔化，明知頭重腳輕身子弱，仲允許自己去睇啲「核突嘢」，五內翻騰嘔嘅不論係早午晚三餐飯抑或黃膽水，都不值得同情。那種可笑的「我唔反對同性戀，但千祈唔好畀我見到」心態，簡直數十年如一日，怪不得聰明的自私暗基們一個二個奉寧可被人知莫可被人見為座右銘，莎士又好比亞又好，總之不認不認還不認。</p></body></html>