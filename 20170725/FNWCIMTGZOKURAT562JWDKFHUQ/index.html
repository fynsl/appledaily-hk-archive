<html><header><meta charset="utf-8"><title>中環迷你裙：大力水手下隻挾甚麼？ - Samantha</title></header><body><h1>中環迷你裙：大力水手下隻挾甚麼？ - Samantha</h1><p>港股上周九連升斷纜，指數點都要唞唞氣啩？誰知事隔一日再次攀升，雖則成交未配合，二三線要做陪襯品，散戶開始無癮，「指數係咁升，但我啲股唔升，有啲仲陰跌！」火滾就梗㗎喇，但股市最可恨亦最可愛的地方是錢多者話事，故錢只炒強者，那就強者越強，暫時港股都沒有打算派錢給散戶，一廂情願望市況能鋤強扶弱，雞犬皆升，恐怕又是一場痴心錯付。<br>眼下股市對股民最大的懲罰，是升緊啲「山係石頭、海係水」的股票，偏偏這類股票不太對散戶的口味。每逢親戚長輩問股票，一提這類「阿媽係女人」的股票，兩個反應：「呢隻咁大」，「呢隻升得咁多」，誠如股王騰訊（700），一年前就很多人話貴，家陣仲貴，弱股呢？繼續弱。關鍵是，你敢追嗎？<br><br>每個散戶都有自己的心魔，Sam對着融創（1918）這類股票也有漏氣的時候，選擇收窄下，還是指數股最好。下棵推升指數的大力菜相信是濠賭股，未來兩星期將有多家濠賭股公佈第二季業績，更重要是，此板塊第二季處於回氣的狀態，適逢傳統淡季和禁止微信下注等不利因素已反映得七七八八，是時候翻兜，濠賭藍籌僅得兩隻，Sam揀銀娛（027）。<br>瑞信發表報告指，預計7月份博彩收入增長有機會高於該行的26%至28%預測。濠賭股接連在銀聯卡和微信支付上有限制後，最能發圍應是中場，銀娛第一季中場收益為58億元，按年升15%，主要收入的澳門銀河，其中場博彩和角子機博彩收益，分別按年上升21%和19%，擁不俗增長動力。<br>氹仔客運碼頭已經在今年5月啟用，銀娛重鎮在氹仔，擁最大的相連土地儲備，應能帶動增長，現價可買入，博破頂，跌穿46元止蝕。<br><br>Samantha<br> http://fb.com/stocksamantha <br>本欄逢周二刊出</p></body></html>