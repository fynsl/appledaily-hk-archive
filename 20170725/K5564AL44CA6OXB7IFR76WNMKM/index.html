<html><header><meta charset="utf-8"><title>與喬妹10月成婚宋仲基：我率先提出公開婚訊</title></header><body><h1>與喬妹10月成婚<br>宋仲基：我率先提出公開婚訊</h1><p>韓國男星宋仲基因與宋慧喬合作神劇《太陽的後裔》而撻着，兩人早前宣佈將於10月31號結婚，震驚全城。而近日正忙於宣傳新片《軍艦島》嘅準新郎宋仲基，昨日接受媒體訪問時亦不避嫌提到未來老婆，高調放閃。<br><br>宋仲基：「對於即將結婚一事仲未有實感，不過因為公開咗婚訊，身邊唔少人都有恭喜我，而且結婚消息爆出後得到好多粉絲支持，令我覺得我未來都要好好生活，去回饋粉絲嘅祝福及信任。」及後又提到好友李光洙似乎因為佢結婚而唔開心：「噚晚佢唔知係咪飲咗酒，突然發短訊畀我話『你竟然結婚』。」<br><br>由於《軍艦島》即將喺後日上映，但雙宋卻喺上映電影前夕公開婚訊，令外界都集中喺宋仲基嘅婚事上，對此宋仲基表示：「雖然有打算電影上映後先公開，但唔係世上所有事都咁順利，所以我率先向喬妹提出不如公開婚訊，對於外界集中喺婚事多過電影，我都感到抱歉。」唔知宋仲基係咪暗指早前話喬妹曾喺其鄉下家中過夜嘅報道呢？宋仲基續指：「因為不實嘅報道令我同喬妹兩人都感到好唔開心，所以索性公開(婚訊)，當日發表聲明前我哋都好緊張。」<br><br>宋仲基亦大讚喬妹係一個思想成熟嘅人，又指喺對方身上學到好多嘢，並指：「我小時候都冇打算要遲結婚，而且周圍嘅人對我影響好大，特別係車太鉉。」宋仲基表示希望可以好似車太鉉咁，能成為好好兼顧工作及家庭嘅好老公。<br><br>另外，新片《軍艦島》人氣勁高，截止韓國時間昨日晏晝2點半，電影預售率已高達65.1%，累積預售人數達21萬1千多人，除咗排預售榜第一名之外，更成為韓國電影史上最高預售人數嘅電影，打破埋2013年《3個特攻美少年》嘅預售人數(9萬7千人)。</p></body></html>