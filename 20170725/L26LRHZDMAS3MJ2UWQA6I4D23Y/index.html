<html><header><meta charset="utf-8"><title>大棋局：央行通縮奇應丸 - Mr. Tregunter</title></header><body><h1>大棋局：央行通縮奇應丸 - Mr. Tregunter</h1><p>幾盞聚光燈射住，等待美國聯儲局及歐洲央行從八寶袋拿出通縮奇應丸。紐約聯儲兩星期前出咗份報告《Projections for the SOMA Portfolio and Net Income》，SOMA係指系統公開市場賬戶（System Open Market Account），亦即預計聯儲局縮減資產負債表的路徑點行。<br>整份報告預計縮表路徑，可概括為大、中、小三個結果：假設最終聯儲局負債規模較大，資產負債表會提前至2020年第一季度正常化，屆時的投資組合規模為3.5萬億（美元，下同）；喺中等情況下，投資組合將於2021年第四季度正常化，屆時投資組合預計為2.9萬億；假設最終聯儲局負債規模較細，資產負債表會延遲到2023年第三季度正常化，屆時投資組合規模為2.4萬億。<br><br>唔止美國，歐洲央行及日本央行亦準備要停QE，QE係有盡頭。QE要買債，但市場上嘅債券有限，央行最終會被QE之環箍住自己。歐洲及日本央行雖然未公佈停QE，然而都面對即將無債可買嘅窘局。<br>歐洲央行因為要按資本額比重買政府債券，例如歐元區內德國經濟體最大，德債要買最多。據巴克萊估計，如果歐洲央行維持現行買債計劃，10月就會觸及33%的德國債券持有上限，除非改規則，否則歐洲QE只剩下3個月玩。<br>日本亦唔好得幾多，日本央行已經買起市場上流通嘅40%日本國債。銀行本身都要揸住部份國債，一般而言，街上要有50%流通量先夠。故日本央行就算話無限QE，實際上只有10%可買。日本央行本來話每月買80萬億日圓國債，但近期每月只買入約60萬億日圓。因此如無意外，美歐日都大機會9月拿出通縮奇應丸，分別公佈縮表及停QE。<br><br>Mr. Tregunter<br>本欄逢周二刊出</p></body></html>