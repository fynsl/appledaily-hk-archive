<html><header><meta charset="utf-8"><title>【馮仁昭四圍超】爆乳羅霖　抗拒同性婚姻</title></header><body><h1>【馮仁昭四圍超】爆乳羅霖　抗拒同性婚姻</h1><p>羅霖、鄭明明同張文慈噚日喺粉嶺為美容院開幕擔任剪綵嘉賓，爆乳上陣嘅羅霖話因為拍劇，所以消瘦唔少：「我第一次拍古裝，真係拍到七勞八傷，因為古裝要戴假髮，搞到甩頭髮，加埋我病咗食啲好勁嘅消炎藥頂住，𠵱家變咗慢性喉炎，不過都拍得好開心，台前幕後做晒好朋友。」<br>之後羅霖又主動提到近日有關同性婚姻嘅報道，佢話：「我係基督徒，其實我身邊都有好多同性戀朋友，但講到同性結婚，我唔會反對不過唔會接受，如果好多國家都通過，我覺得係顛倒咗個傳統。」佢話有好多國家甚至由「父母」改成「雙親」：「我比較傳統會覺得好亂，不過如果你問我啲仔係同性戀會點，我都要體諒，冇辦法啦。但我兩個仔都比較傳統，覺得（同性婚姻）好奇怪，反而大仔喺美國，就會知道世界有好多種唔同嘅愛。」</p><p>張文慈演家姐</p><p>另外，露背又露腿嘅張文慈早前喺橫店拍古裝劇，之後又再接到新劇：「新劇我會做馬德鐘家姐，以前拍戲，做過黃浩然阿媽㖭，今次算年輕咗，我哋演員嚟㗎嘛，都冇所謂。」<br>撰文：馮仁昭</p></body></html>