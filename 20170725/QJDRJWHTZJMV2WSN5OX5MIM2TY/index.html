<html><header><meta charset="utf-8"><title>智取大市：港股供求新規律 - 晉佳</title></header><body><h1>智取大市：港股供求新規律 - 晉佳</h1><p>市場上肯參與嘅投資者幾乎一面倒睇好後市，但仍有未參與者一直坐擁資金等緊調整，形成一時三刻好友資金消耗得七七八八、但超買又超買唔晒嘅尷尬情況。恒指小時圖RSI三頂背馳，似乎係反映緊呢種狀況。<br>回帶至7月初，騰訊（700）因《王者榮耀》被官媒狙擊事件而拖累大市，單日恒指曾急跌逾500點，當時令到本來唔敢買貨嘅投資者，都趁難得嘅調整機會一齊搶貨，於是恒指當時跌穿25500點支持位後，唔夠一星期已收復失地，然後火速炒高破頂。<br><br>點解跌完先識破頂？原因係調整出現，一直唔敢追貨嘅投資者先至敢趁機吸納，但因驚恐而喺調整沽貨嘅投資者，見無事發生又會買番，於是調整反而觸發唔同取態嘅投資者一齊蜂擁入市，入市資金相比調整前更多，於是恒指回吐反而加速破頂。聽起上嚟有啲矛盾，但呢種玩法今年一直循環緊，因為等入市嘅投資者力量，相比有貨而想食糊嘅投資者力量更大。<br>除非有突如其來重大壞消息出現，否則未來一兩個月，重覆番6月至7月嘅劇本，即先橫行、後短暫急插、再之後拗腰掉頭急升破頂嘅機會唔低，直至有一日消耗盡市場資金，即單日成交激增至千幾億或以上、確認見頂為止。目前呢一刻，有可能等緊下一次橫行階段。<br><br>晉佳<br> http://www.fb.com/advanceguy1 </p></body></html>