<html><header><meta charset="utf-8"><title>隔牆有耳：楊潤雄睇愛情小說紓壓 - 李八方</title></header><body><h1>隔牆有耳：楊潤雄睇愛情小說紓壓 - 李八方</h1><p>書展倒數前夕，財經事務及庫務局局長劉怡翔同教育局局長楊潤雄先後捧場，同青年傾偈之餘，又分享讀書心得，其中楊潤雄話佢睇嘅書籍種類「好雜」，無論小說，抑或特首林鄭鍾意嘅愛情小說，佢都有睇，而且中文或英文書，佢都一概唔拘，並指閱讀係佢紓緩壓力嘅方法之一，但𠵱家就「睇得慢、睇少咗」。<br>其實講到讀書，不得不談自稱月睇30本雜誌同小說嘅前教育局局長吳克儉，楊潤雄噚日被問到係咪都會月睇30本書時即時大笑，賣關子叫記者估下喎，答案好明顯啦！而佢噚日一次過買咗3本書，行過樂文書店嗰陣，仲對之前好Hit嘅《你的名字》特別有興趣，話「好得意」轉頭返嚟買，但最後尾冇返轉頭，唔知有冇託人買番？<br>而青協攤位有個靚女店員噚日一見到劉怡翔，就力Sell講一帶一路背包客嘅《背包行》，唔通係想對方親身「實踐」一帶一路？劉怡翔話鍾意旅遊影相，平日多數睇呢兩類書，同時向青年推介《智能時代》，話社會過份依賴科技，好多工作都被電腦代替，所以要凸顯創造力嘅重要性。</p></body></html>