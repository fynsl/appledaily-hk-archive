<html><header><meta charset="utf-8"><title>七級偽術：白宮的關公災難 - 彭瑪莉</title></header><body><h1>七級偽術：白宮的關公災難 - 彭瑪莉</h1><p>上周五特朗普委任來自金融界的斯卡拉穆奇為白宮傳訊總監，原白宮發言人斯派塞（Spicer）閃電呈辭，一街都知Spicer是不忿被一個毫無正統公關經驗的外行人head住，一句「唔想白宮此熱廚房有太多大廚」，大家聞歌知意，心照不宣。<br>一方面深明Spicer的感受，公關真的不是飲茶灌水去派對，唔係隨便找個衣着光鮮（聽聞特朗普對Spicer其中一樣怨言係佢啲西裝唔夠型）、上過電視的評論員可以勝任，但這Spicer自己又確係唔爭氣，上任183日以來，劣評如潮，始終幫唔落。<br>沒有甚麼關公災難敵得過公關本身就已是一個關公災難。很不幸，Spicer正是其一。他和傳媒之間關係之惡劣，街知巷聞，在傳媒心目中，這位新聞官別號是「大話精」。<br>例子多籮籮，第一次叫白宮記者嘩言就是死撐特朗普就職是歷來最多群眾見證的一次，喂！有圖有真相噃，後來還要衍生出甚麼「另類事實」的詭辯，你叫記者點尊重你！<br>後來的「希特拉無用化武論」，鬧出軒然大波；新聞稿錯漏百出，文翠珊個名都串錯，typo更是多不勝數；在白宮新聞發佈會中和記者開火，搶白記者，無禮地叫資深白宮黑人女記者April Ryan「停止搖頭」；由於騎呢多爭議，由他主持的白宮記者會收視率爆升。<br>這還不止，呢位仁兄，離職前不久又宣佈不准電視台拍攝白宮記者會，只許發佈錄音，原因係話有啲記者會為出位故意在直播中問刁鑽問題，此例一出，直如新聞自由大倒退，記者媽媽連聲，關係差到咁，斯先生點留低丫。<br>但新官斯卡拉穆奇也不見得是甚麽好東西，一上任就要先刪去自己曾駡過特朗普的帖文，仲話此舉好有透明度，well，以此人滑頭程度，你信佢？<br><br>彭瑪莉<br>mailto:marypang2015@gmail.com</p></body></html>