<html><header><meta charset="utf-8"><title>中環在線：信置三兄弟7,000萬回購力寶單位 - 李華華</title></header><body><h1>中環在線：信置三兄弟7,000萬回購力寶單位 - 李華華</h1><p>上一代喺30年前賣出嘅樓，下一代喺30年後買番！講緊嘅係信置（083）主席黃志祥同兒子黃永光三兄弟。<br>田土廳最新資料顯示，近期黃永光三兄弟持有嘅利德有限公司，以7,000萬元買入金鐘力寶中心1座37樓1室，面積約2,300方呎，呎價30,435元，成交價唔算太離譜。</p><p>老竇30年前賣出全幢</p><p>有趣嘅係，力寶中心呢塊地，正正係由黃志祥揸旗嘅信置喺1984年，用3.8億元投得，其後建成兩幢商廈，不過，喺1987年底，大廈落成之前，就以超過19億元，將全座大廈業權出售。今次太子爺買番一個單位，唔知所為何事呢？<br>講到黃志祥三位公子黃永光、二仔黃永龍同細仔黃永耀，佢哋已經前後腳加入公司幫阿爸手，三兄弟近期亦好積極入市買中區物業。<br>除咗力寶中心，黃永光三兄弟持有嘅新宜有限公司，最近亦以6,500萬元買入中環結志街36號全幢舊樓，總樓面約6,500方呎，呎價1萬元左右。計埋，佢哋共擲1.35億元掃貨。而信置3月獨資投得市建局中環卑利街A地盤，正正就喺中環結志街36號舊樓對面。公司與私人名義一齊掃貨，睇嚟「超級大好友」之名，當之無愧。<br><br>李華華<br>mailto:LiWaWa@AppleDaily.com</p></body></html>