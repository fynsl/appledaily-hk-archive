<html><header><meta charset="utf-8"><title>Money Walker：傳媒．全霉 - El.</title></header><body><h1>Money Walker：傳媒．全霉 - El.</h1><p>本地免費報與雜誌停刊、傳媒裁員凍薪等消息接踵而至，政治壓力、市場飽和同閱讀模式轉為網上固然係原因，但更重要嘅係，傳媒現時單單依靠廣告收費支撐嘅營運模式已無法持續。<br>網上閱讀新聞係大勢所趨，但「網上」與「免費」唔知由幾時開始劃上等號。雖然有唔少本地傳媒堅持對網上版內容收費，但收費卻極低，遠遠無法抵銷營運成本，傳媒依然只能依賴廣告收入，而非訂閱或賣紙收入生存。<br>問題係網上空間無限大，廣告商要畀錢落廣告幫產品做宣傳，單係網上渠道已數之不盡。傳媒sell廣告時唯有以點擊率高為賣點，問題係當傳媒以點擊率而非內容質素為依歸，「邪惡韓式隱世自助小店足料拉絲流心紫薯海膽抹茶芝士雪糕」、「強姦亂輪血肉橫飛身首異處」呢類重口味新聞，自然於網上充斥並頻頻被推送到閣下手機。<br><br>問題更不止於此，美國有研究發現，絕大部份網上廣告收入都係流向Google同Facebook，Google與Facebook向網民提供免費服務，獲取廣告收入係理所當然，但兩大科技巨頭分一杯羹下，本地傳媒廣告收入難免遭到攤薄。<br>讀者唔願榜水睇新聞、傳媒過份強調點擊率，再加上網上廣告市場競爭激烈，再唔發掘新嘅盈利模式，大概傳媒只能永無止境地經歷停刊、賣盤、外判。<br><br>El.<br> http://fb.com/moneywalkerhk <br>本欄逢周三刊出</p></body></html>