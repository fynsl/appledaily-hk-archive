<html><header><meta charset="utf-8"><title>四大花旦離晒巢關詠荷做影帝夫人最幸福</title></header><body><h1>四大花旦離晒巢<br>關詠荷做影帝夫人最幸福</h1><p>雖然亞視機已熄，不過無可否認，亞視多年嚟真係培育咗唔少人才，至於當家花旦，就梗係唔少得啦！<br><br>關詠荷<br>1988年加入亞視出道嘅關詠荷，喺亞視拍第一套劇就做女主角，一做就做到佢同亞視約滿，而當年佢仲同一樣都係亞視藝員嘅張家輝拍拖，佢哋之後仲先後去咗大台，仲喺03年結婚，而婚後關詠荷少有拍戲，慢慢淡出幕前做影帝背後嘅女人o添！今年53歲嘅佢，不時被影到都仲係咁省鏡。<br><br>楊恭如<br>46歲嘅楊恭如喺95年參加亞姐獲得冠軍，當年喺亞視拍劇之餘，仲有機會拍電影，代表作就有《風雲之雄霸天下》、《古惑仔情義篇之洪興十三妹》。近年楊恭如主力喺內地發展。<br><br>萬綺雯<br>喺89年參加亞姐嘅萬綺雯，當年同佢同屆嘅有翁虹、伍詠薇、袁潔儀等，而萬綺雯就勇奪亞軍，之後佢就加盟亞視拍劇。仲拍咗代表作《我和殭屍有個約會》，而佢喺12年轉投大台，喺15年做轉簽部頭合約，一年只係拍一套劇。今年46歲嘅佢，同老公陳十三仲不時喺微博晒恩愛。<br><br>陳煒<br>今年43歲煒哥喺96年參選亞姐仲拎埋冠軍入行，卸任後就即刻被安排拍《雪花神劍》，咁啱得咁蹺，當時煒哥仲係part住楊恭如做女主角。佢喺08年同商人老公顏志行結婚決定息影，到2012年復出仲加盟大台。</p></body></html>