<html><header><meta charset="utf-8"><title>趣趣地：基達鏟隊友博炒投紅軍</title></header><body><h1>趣趣地：基達鏟隊友博炒投紅軍</h1><p>利物浦想買RB萊比錫中場拿比基達嘅傳聞，吹足半個夏天，不過有紅牛集團做幕後大水喉嘅RB萊比錫就企硬唔放人。呢位22歲幾內亞中場據報其實都想過檔紅軍，唔知係佢心情煩躁定係想博炒啦，佢周一喺球隊嘅奧地利集訓營中使出收山腳，以報復性鉸剪腳飛鏟，鏟傷隊友迪亞高迪美右膝，後者倒地慘叫，據報仲痛到流下男兒淚。<br>事緣迪美以一腳犯規嘅鏟波令基達瞓低先嘅，然後基達就深深不忿，等到一個大好機會埋身就整番腳報復性飛鏟，中到應一應嘅迪美立即慘叫倒地，有啲隊友幫佢出頭去推撞基達，好彩基達都冇還手，不過神情就仲係有啲不滿咁。<br>教練夏辛侯迪隨即腰斬操練，球會周一公佈迪美嘅右膝受傷，不過半月板同埋韌帶冇事，但目前都未知要唞幾耐。據報夏辛侯迪要求基達向迪美道歉，其他懲罰就未定。之前報道話紅軍出到6,600萬鎊（約6.6億港元）想買基達，不過萊比錫表明絕不放人，唔知呢件事後，會唔會促成呢單交易嘞！</p><p>高路普勢放走馬高域</p><p>講開利物浦，領隊高路普話葡萄牙翼鋒拿沙馬高域喺紅軍已經冇前途，目前有傳多間球會有意出1,300萬鎊（約1.3億港元）希望收購佢。</p></body></html>