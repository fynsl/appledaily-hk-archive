<html><header><meta charset="utf-8"><title>智取大市：惜售股票大潮流 - 晉佳</title></header><body><h1>智取大市：惜售股票大潮流 - 晉佳</h1><p>上期講到港股進入橫行階段，雖然連續4日市寬較差，跌股多過升股，表面睇係靠騰訊（700）死頂指數，實情係呢兩日有唔少龍頭股壞消息，但跌勢冇感染其他同業股份，睇嚟大家好惜售股票。<br>內房最強嘅融創（1918）突如其來配股，其他內房只係偏軟，證明高位有壞消息仍未見投資者爭相獲利。<br>另外，Google母公司出咗業績，收入符預期，但廣告價格下跌，拖累股價市後交易下跌3%，亦唔見得拖累香港上市科網股，雖然騰訊先升後回，舜宇（2382）及瑞聲（2018）仍向好。話就話騰訊回，但另一邊廂冇畀佢停，滙控（005）隨即接力升2%，市況實在唔似衰。<br><br>股市正值高位，壞消息冇感染性，獲利盤竟然唔湧現，情況比預期好，至於無驚喜嘅盈喜出現喺招行（3968）身上，一樣炒得起，證明資金對於業績評價非常寬鬆，照計星期五公佈業績嘅友邦（1299）都冇走雞。<br>大家呢幾年見識過樓市升浪，發展商早幾年惜售新盤，供應少之下，樓價咪GOGOGO。當然，樓市惜售同股市惜售有點唔同，但不妨睇吓喺呢輪股票惜售期之下，後市係咪仲會升。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>