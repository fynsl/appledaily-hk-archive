<html><header><meta charset="utf-8"><title>【彩蛋揭秘】Android O正式名稱叫八爪魚？</title></header><body><h1>【彩蛋揭秘】Android O正式名稱叫八爪魚？</h1><p>Android向來都會用上甜品及零食名稱去命名新手機操機系統，如Android 5.0 Lollipop（波板糖）、Android 6.0 Marshmallow（棉花糖）、Android 7.0 Nougat（鳥結糖），到今次順序排到「O」的Android 8.0，又會叫咩名呢？網上傳出幾款好有機會會成為Android 8.0正式名稱的甜品零食，當中以Oreo（朱古力餅）大熱，另外Oatmeal Cookie（燕麥曲奇）以及Orange Sorbet（香橙雪葩）都有機會，不過從剛推出的Android O開發者預覽版本最後一個版本中所見，「O」字可能另有所指。在這個預覽版本中揀選「Setting」-&gt;「System」-&gt;「About Phone」-&gt;「Android version」，然後快速連撳畫面幾下，畫面上就會出現彩蛋，長按彩蛋後竟然孵出了一隻八爪魚（Octopus），唔通Android 8.0 Octopus先係真命天子？雖然八爪魚有8隻腳跟Android 8.0版本都幾夾，而且八爪魚都可以食，但似乎有違向來以甜品零食命名的傳統。到底Google係唔係特別製造話題引大家討論，抑或真係會改變命名方針，就要等Google正式公佈先知，不過到這刻為止，小記都仍然相信Oreo跑出機會最高。<br><br>資料來源：The Verge、Android Central<br><br>記者：布偉倫<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>