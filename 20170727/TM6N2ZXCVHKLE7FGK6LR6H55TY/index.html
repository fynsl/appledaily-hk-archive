<html><header><meta charset="utf-8"><title>鄭中基4,630放售愛巢古天樂賣獨立屋賺3,862萬</title></header><body><h1>鄭中基4,630放售愛巢<br>古天樂賣獨立屋賺3,862萬</h1><p>圈中愛買磚頭嘅藝人多的是，而好眼光啲嘅，仲可以靠買賣轉手賺一筆。好似啱啱再度榮升業主嘅薛凱琪（Fiona）咁，以3,630萬元購入新地(016)何文田天鑄三房戶，其實Fiona喺今年5月，以2,200萬元賣出於08年7月入手、位於九龍塘筆架山帝景峰帝景軒5座低層E及F室相連戶，實用面積1,227方呎，連車位賣出，賬面勁賺1,070萬元。<br> <br>至於圈中吸金力強嘅古天樂，除咗花費於佢啲玩具上，都會買吓磚頭嘅，不過佢就自用較多，甚少投資炒賣。好似佢先後喺2002及2005年，分別以2,800萬元及6,638萬元買入何文田京士柏山單號屋，之後再先後喺2005及2009年先後放賣該兩屋，合共賺3,862萬元。而古天樂於2009年以1.26億元買入嘅貝沙灣獨立屋，已升值逾一倍，另外，佢喺2006年購入火炭豐盛工業中心3個單位，其手上「磚頭」約值逾4億。<br> <br>另一影壇搶手貨、影帝張家輝買樓投資都有眼光，佢喺2004年至2013年間，買賣物業屢有斬獲，買賣3個物業，賬面利潤合共超過2,500萬元，其中佢喺2011年售出薄扶林貝沙灣勁賺1,260萬元。<br> <br>仲有視后佘詩曼，佢喺2003年以以500萬元購入北角千呎風水屋自住，到2010年以1,368萬高價出售，賬面激賺868萬，當年被問及賣樓一事，阿佘更認叻咁話：「我投資物業至今，從來冇蝕錢。」可見佢眼光獨到。<br> <br>另外，現為廿四孝好老竇同好老公嘅鄭中基，於2005年以4,630萬放售其位於深水灣的文禮苑獨立屋，總面積達3,500呎，設有車房。翻查資料，當時鄭中基的女友蔡卓妍曾在上址過夜，令兩人戀情曝光，但鄭中基其後火速賣樓，搬去與家人同住。</p></body></html>