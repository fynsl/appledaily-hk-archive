<html><header><meta charset="utf-8"><title>隔牆有耳：潮人女高官「也文也武」 - 李八方</title></header><body><h1>隔牆有耳：潮人女高官「也文也武」 - 李八方</h1><p>食物及衞生局局長陳肇始（Sophia）、警務處副處長趙慧賢（Winnie），兩位除咗都係新班子上任唔夠一個月嘅女高官，原來仲有一個共通點——都係祖籍潮州嘅「自己人」。<br>話說噚晚香港潮屬社團總會搞咗場慶賀同鄉受勳嘅晚宴，Sophia同Winnie都有出席。佢哋嘅服裝都好貼合工作性質，前者身穿連身裙，凸顯護士嘅優雅；後者身穿黑色上衣同長褲，頗有幾分警察英姿。佢兩位仲有合照，似係想話畀人聽，女性都可以「也文也武」喎。<br>其實除咗佢兩位一文一武潮人女高官，現屆政府仲有唔少潮州幫㗎，例如有到場嘅商經局長邱騰華，同埋冇到場嘅財政司司長陳茂波。</p></body></html>