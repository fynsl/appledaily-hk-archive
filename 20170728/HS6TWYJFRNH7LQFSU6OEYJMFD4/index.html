<html><header><meta charset="utf-8"><title>又「鮑魚」又「警鐘」吳家樂「口頭騷擾」咪神</title></header><body><h1>又「鮑魚」又「警鐘」<br>吳家樂「口頭騷擾」咪神</h1><p>昨日大台宣傳新劇，主角當然落在胡定欣同陳展鵬兩位會有幾尷尬身上，話晒舉行活動嘅地方係商場，大人細路一大堆，但司儀吳家樂就係咁講衰嘢，仲拎34D新咪神張秀文嚟抽水……搞到已為人父嘅唯唯梁烈唯非常尷尬。<br> <br>咁呢，當時眾演員戙晒喺台上介紹角色啦，講下自己有乜嘢長處咁啦，到梁烈唯嗰陣，佢就話自己最叻飛車，又話：「我係受保護動物，佢哋為咗保護我，成日都要打鬥，所以我好重要。」吳家樂即反問：「個個都保護你，咁張秀文邊個保護呢？」梁烈唯答佢：「佢唔使保護啦，佢本身已經係一個防狼器。」企埋一邊嘅張秀文即問：「你講乜嘢呀？」<br> <br>估唔到呢個moment，吳家樂突然爆一句：「即係你講緊佢個警鐘呀？」張秀文接口道：「係呀，仲係你敲響嘅添！」梁烈唯一臉無辜：「我唔知呀呢啲！」吳家樂大驚：「佢敲響你個警鐘？」張秀文就試圖解釋：「我哋兩個係一對嘅…」吳家樂再抽多嘢：「嘩！你有一對警鐘？！」<br> <br>張秀文已經成個人亂晒，身邊嘅梁舜燕就有啲尷尬。未冷靜到嘅張秀文試圖解釋：「點解佢成日敲響警鐘呢？我舖頭間茶餐廳呢，佢成日嚟黐飲黐食，但我真係好鍾意佢，所以我最叻就係偷，專偷火腿俾佢食。」梁烈唯終於出到聲：「哦，鮑魚嗰啲就唔偷嘅…」吳家樂就話：「鮑魚留咗俾你食。」梁烈唯一臉尷尬，烏低身無言以對…<br> <br>學陳展鵬話齋，「今日好多小朋友，唔好亂嚟……」</p></body></html>