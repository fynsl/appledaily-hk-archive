<html><header><meta charset="utf-8"><title>代聽眾示愛點知撞著人夫森美都唔知Lucy點收科</title></header><body><h1>代聽眾示愛點知撞著人夫<br>森美都唔知Lucy點收科</h1><p>森美小儀昨日主持商台叱咤903嘅節目《早霸王》，因為女聽眾Lucy希望佢哋幫手向一位相識差唔多八年嘅朋友告白，點知呢個朋友原來有老婆小朋友，結果搞到佢哋都沉默咗一陣，收線之後森美、小儀都話唔識點講，森美仲一路感嘆：「勁過阿希！勁過阿希啊！」跟手喺短短半日竟被網民瘋狂討論，仲出現咗唔少猜測。<br><br>節目後森美接受《蘋果》訪問：「聽完Lucy嘅電話之後，梗係覺得好婉惜，不過愛情係咁樣，要把握機會，有得愛嗰陣就要好好愛，有得表白嗰陣就要好好表白，愛係唔能等待。不過Lucy之後係點呢？我就真係唔清楚，因為做完節目出嚟，佢就收咗線，冇再同佢傾，不過我覺得佢應該堅強，可以努力向前搵下一個目標。」<br><br>查實森美口中講嘅「勁過阿希」，呢個電話已經係好多年前嘅故事，有一個男聽眾打電話希望向阿希示愛，點知呢個阿希原來係男仔，就算事隔多年都不時俾人瘋傳，森美：「其實戲劇性真係泊得住阿希，我當時個腦都停咗幾秒鐘，呢個震撼都可以泊得住，呢個CASE喺近期都算係幾特別，但係喺真實嘅愛情當中，呢個CASE唔會係唯一，所以真係要鼓勵啲女仔，如果有心目中鍾意嘅人，真係要表白。」</p></body></html>