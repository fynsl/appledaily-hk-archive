<html><header><meta charset="utf-8"><title>【搶先玩動漫節】動主播遭白兵生擒　試打VR新Game嚇餐懵</title></header><body><h1>【搶先玩動漫節】<br>動主播遭白兵生擒　試打VR新Game嚇餐懵</h1><p>一年一度動漫電玩節開鑼啦！同往年一樣，現場人山人海，氣氛勁熱鬧！除左大型參展商請嚟性感又可愛嘅Game Girl，現場仲有唔少Cosplayer，吸引大量龍友狂影。</p><p>會場仲有好多未面世嘅遊戲任你試玩，包括XBOX ONE X嘅賽車遊戲，分別以高達、ONE PIECE為主題嘅手遊，連最新嘅Play Station 4 VR Games都有，唔怪得知現場排晒隊啦！但講到人龍又點及得HOT TOYS咁犀利呢！食住Marvel、DC Comic、Star War個勢，吸引大量漫畫電影迷喺現場掃貨。</p><p>除左大人啱玩，今年會場仲增設咗兒童專區，首辦「第一屆兒童玩具節」，場內設有3D自拍館，仲有三個大型吹氣彈床。會場特設親子通道，家長憑門票最多可帶兩名12歲以下小童免費入場，首500名入場小童更可獲汽球一個。</p><p>咁多精采項目，就等兩位動主播Sapna同Rachel，率先帶你睇吓今年動漫展有咩好玩啦！<br><br>記者：Sapna、Rachel<br>攝錄：馮峰、NEO<br>剪片：IVAN</p></body></html>