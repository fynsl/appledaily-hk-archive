<html><header><meta charset="utf-8"><title>拍拖8年　患難與共孫耀威興奮娶Macy　行禮前哮喘</title></header><body><h1>拍拖8年　患難與共<br>孫耀威興奮娶Macy　行禮前哮喘</h1><p>孫耀威（Eric）與拍拖8年來經歷不少風浪的女友陳美詩（Macy），今年4月在美國秘密註冊，昨日在香港補辦行禮。二人雖已做了三個月夫婦，仍然難掩興奮之情，當中孫耀威在行禮前哮喘病發，慶幸聲沙未有咳，能完成唱詩歌環節。由於朋友眾多及工作忙關係，一對新人直言想再搞多一次婚禮及婚宴，實行搞足三次慶祝人生大事。</p><p>現年44歲的孫耀威於今年4月與拍拖8年的女友陳美詩，被爆在澳洲墨爾本影婚紗相，其後他於5月現身唱片簽約活動時，才肯認二人已在美國註冊。一對新人昨日在中環堅尼地道的佑寧堂補行禮。新郎哥孫耀威心情興奮，昨日行禮前更在facebook玩live，直播化妝整頭的準備情況，新娘子Macy則與一班姊妹包括王君馨、李亞男及鄺文珣等人於前晚搞婚前睡衣派對。</p><p>鴛鴦戲水慶祝</p><p>作為教徒的孫耀威，揀此教堂行禮有雙重意義，因為是他最初信主的地方，曾有過不少開心與失意的回憶，加上教堂將於下月重建。婚禮於昨午4時舉行，孫耀威與Macy分別抵達教堂，身穿紫色禮服的老孫披上頸巾，皆因他哮喘病發，但並沒大礙，他笑笑口趕入教堂。儀式開始時，改穿了懷舊款式長婚紗、戴上500萬鑽飾的Macy蹺實爸爸，由鄺文珣的兩名兒子做花仔，以及趙頌茹的兩名女兒做花女引領入禮堂，而孫耀威唱《Deeper in love》的詩歌，之後牧師主持婚禮，二人交換婚戒及講誓詞，更提及Macy加Eric成為新的「ME」，寓意夫妻二人成為一體，而Macy表示自己並不完美，有老公在旁可以互補不足。<br>一對新人完禮後見傳媒，甜蜜地咀了5次，Macy細心為老公抹唇印，提到行禮前哮喘病發，孫耀威表示：「因早前感冒，好彩冇咳到被影響，只係聲沙，所以真係好開心，想喺教堂重建前搞呢個婚禮，所以真係好趕。」問到二人在婚禮的感動位，孫耀威表示：「我哋誓詞各自寫，知佢講到我complete咗佢人生，其實人會有好多岩岩巉巉位，當兩個一齊，最好互補不足。」<br>在旁的Macy自言步進禮堂時，因貪靚強忍淚水：「蹺住爹哋手嗰刻感覺好深，聽到老公每一句誓詞好感動。」Ｍacy穿起婚紗見腹部微隆，她即笑言：「呢條裙好貼身，我會努力啲。」記者叫孫耀威待教堂五年後修葺完工，帶二人所生的小孩重臨此地洗禮，他笑言：「到時應該唔止一個，生幾多都得，睇佢都幾好生養。」問到二人晚上如何再慶祝，孫耀威透露已訂了酒店套房，與Macy鴛鴦戲水。</p><p>遊酒莊度蜜月</p><p>由於場地所限，昨日婚禮只可以招呼200人，故孫耀威笑言：「嚟緊希望可以搵到個大啲會場搞多次，希望今年內。」問到婚宴日期，他坦言想於今年內完成：「要搵到適合場地，一係就係5圍，一係就係100圍，冇中間位，唔係會得罪好多人，因為好多朋友想參與，度蜜月都要欠住先，嚟緊10月，我喺法國有個騷，希望11月可以有長假期，同太太去波爾多遊紅酒莊，因為自己好鍾意紅酒。」<br>採訪：馬建華<br>攝影：仇志德</p></body></html>