<html><header><meta charset="utf-8"><title>【放負無罪】出書狙擊正能樣　插畫師：有啲安慰難聽過粗口</title></header><body><h1>【放負無罪】出書狙擊正能樣　插畫師：有啲安慰難聽過粗口</h1><p>再好的東西，過量了，成癮了，濫用了，都變質。正能量也如是。</p><p>「我反對純粹而狂熱的正能量。我出呢本書就係要正視呢個問題。」插畫家Cliffy咬牙切齒，以筆為劍，誓要狠狠刺中「正能樣」。「一千個人有一千種情緒，你嘅情緒同我嘅情緒唔一樣，正向思考喺你身上有用，唔代表你可以逼我用。」正能量狂徒以「為你好」之名把膚淺「正念」強加抑鬱症病人，甚至有自殺傾向人士身上，佢要爆啦！<br><br>「我做呢啲創作，有人會向我來信『指教』。我出嘅書，為人詬病嘅係因為圍繞血同死亡。其實一個有抑鬱情緒嘅人最睇唔透呢兩樣嘢，諗通咗，反而會無事。」早前出現學童自殺潮，有正能量狂熱者公開留言指摘佢。「佢哋話如果你再畫呢種題材，再有學童自殺，係你害死佢哋。」偏偏佢收到不少半隻腳踏入鬼門關、覺得人生可恥的人來信，提及從書中獲得力量，感覺有人明白自己，反而把腿抽回人間。「自殺新聞下最令人氣憤嘅留言係『有勇氣去死，點解無勇氣面對？』自殺唔係因為有勇氣呀，係因為無咗生存嘅勇氣！」更甚的是大家總會機械地、條件反射地補一句：「佢哋有無為身邊人諗過呀？咁做好自私，傷害咗佢哋。」對此Cliffy更失望：「大家無去關心佢本人，而係指摘佢無關心身邊人，我必須為佢哋發聲，將佢哋不能言喻嘅痛畫出來，等佢哋知道佢哋並不孤單。」<br></p><p>Cliffy四年前無緣無故的被抑鬱症纏上，一個月下來，瘦了廿多磅。「我會形容為鬼上身時期，我唔知點解會咁，我無得揀。完全食唔落嘢，一瞓上床就全身發滾，心亂咁跳，持續咗幾個月。」最低潮時他想過尋死，《完全自殺手冊》是他的救命恩書。「我睇完先真正思考死亡係乜嘢，我反而唔想死。」抑鬱症把人的力氣粗暴抽走，要走出來不容易，把問題掩埋，強顏歡笑，不是辦法。「要自救首先你要明白你唔可恥，社會好多人只係扮無事。要接受自己有光暗兩面，一定有軟弱無力嘅時候。」佢建議大家寫日記，面對自己的內心，跟自己溝通。<br><br>「我都可以，點解你唔可以箒？」、「加油，你一定做得到，只要你想好，個世界就會好。」這些假安慰，對佢來講難聽過粗口。唔係將問題抹走，叫人唔好諗，個問題就唔存在。安慰唔應該否定對方負面情緒。「面對失意嘅人，你話會陪住佢，喺佢身邊靜靜地聽佢嘅心聲，就係你最應該做嘅事。」香港放負空間細過劏房。放負，可理解為「發放負能量」，其實都可以係身處黑暗的人想放下負擔。「正能量狂熱者好鍾意講一個人如果係個杯，載滿沙你就學唔到新知識。我就用番佢哋講嘅呢個杯，如果沙就係負面情緒，我唔將啲沙倒走，點接收到正能量？但佢哋反而認為倒沙呢個行為係錯，佢哋合唔合邏輯？」<br><br>很多人寫「only me」帖文，甚至開一個專頁自說自話，只為有個私密又不「打擾」別人的空間「放負」。只要不是無病呻吟，心懷不軌刷存在感，請尊重別人放負的自由，不喜略過。「你成日諗住啲唔好嘅嘢，梗係唔開心啦。」把人家的負面情緒偷換概念為「咎由自取」，你話，公平咩？<br><br>記者：葉青霞<br>攝影：劉永發<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>