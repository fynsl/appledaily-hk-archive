<html><header><meta charset="utf-8"><title>經濟客艙：又有賭客打爆莊 - Captain Cool</title></header><body><h1>經濟客艙：又有賭客打爆莊 - Captain Cool</h1><p>記得有次同屋企人過大海，喺澳門氹仔一個賭場內，見過有位大媽玩輪盤，鋪鋪贏錢。不過，最令我同細細佬睇到目瞪口呆，係呢位大媽嘅面前「成呎厚」嘅1,000蚊籌碼。<br>最近又聽到有賭客喺澳門賭廳贏錢，玩百家樂一個月內贏走近千萬美元，仲搞到賭廳蝕錢。原來中國人不只人夠多、錢又多，「賭神」都可以出到好幾個。<br>如果有睇過《賭神》系列嘅港產片都知，「賭仔切忌打爆莊」。其實講白啲，賭場打開門做生意，賭規都係站在賭場一方，賭客輸錢係應該，贏爆莊先唔啱數，否則都唔會有「十賭九輸」呢句話。<br>賭客會否有呢個能力，一個月贏走千萬美元？如果呢位賭客喺VIP，日日落貴賓廳打躉，閒閒哋落注都幾百萬上落，手風旺起嚟，一個月計起上嚟贏走近8,000萬又唔係完全0%，只要個賭客夠膽打爆莊就得。<br>至於要搵到「傳說中」賭神嘅真身，估計機會率比賭客喺賭場玩百家樂贏錢機會率差唔多──微乎其微。有統計發現，玩百家樂嘅賭客每落注100蚊，就會輸1.2畀賭場，但點都好過拉老虎機，每入100蚊，賭客就輸12蚊。<br><br>Captain Cool<br> https://www.facebook.com/seeforcaptain/ <br>本欄逢周一刊出</p></body></html>