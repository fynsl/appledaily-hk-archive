<html><header><meta charset="utf-8"><title>股壇猛人原是打機高手創辦Nova eSport　奪世界冠軍</title></header><body><h1>股壇猛人原是打機高手<br>創辦Nova eSport　奪世界冠軍</h1><p>【科技透視】<br>提起電子競技（esports），一般會聯想起一班後生仔圍埋打機的畫面，又怎想到太古廣場內一間上市公司主席的辦公室，竟藏有一位隱世打機高手？Nova eSport創辦人楊俊偉年屆不惑之年，但他不愛旅行、只愛打機，更曾奪得手遊《皇室戰爭》的世界冠軍！<br>記者：梁偉聰　倪敏慧</p><p>外表成熟穩重的楊俊偉「機齡」30多年，自7、8歲就開始打機。「嗰時細個玩㩒㩒嗰啲遊戲，跟住之後就紅白機，之後PlayStation」。直至踏進社會，仍然機不離手，「有時出差啦，開完晒會夜晚喺酒店，我就好自閉嘅，淨係喺酒店房到打機。」</p><p>部份遊戲課金幾十萬</p><p>但對於「毒」這個形容詞，他顯得相當抗拒，「唔好用毒字，係強烈啲嘅嗜好，又唔傷害人嘅，除咗有陣時我課金比較多啲之外……有啲遊戲我哋可以去到幾十萬。」對一名坐擁3間上市公司的股壇猛人來說，可能只是零錢。<br>出於對遊戲的熱愛和好勝，楊俊偉投入1,000萬元創立Nova eSport，由一個人打、變成團隊戰，將興趣化為事業。「個人第一好似唔係好夠喉，不如要個團隊第一。」香港玩家對Nova可能有點陌生，但打開《皇室戰爭》就會發現，Nova成員長期佔世界頭三、部落亦是全球第一。「我哋嘅選手攞嘅冠軍，真係多到一版紙都寫唔晒。」<br>Nova的發展集中於歐美，在港才剛起步。楊解釋，海外電競已形成產業生態圈，能做到自負盈虧而非「燒錢」。現時Nova的戰隊已有固定贊助商，以及整套「粉絲經濟」，包括自家品牌服裝、Youtube及twitch上的直播分成等。人工方面，選手全職底薪約2,000美元（約1.56萬港元），當紅的話加上直播分成和獎金，月入可達十多萬港元。</p><p>愛打機可令女士放心</p><p>公屋長大的楊俊偉，雖熱愛打機，但沒有荒廢學業，考入港大，後加入投行工作。如當年已有電競業，會否直接全職打機？「當時都唔成熟，我又睇唔通，我就唔會咁做。」楊指，今時今日電競需大量後勤支援，如同球會管理球隊。當投資界都接受之際，便代表有資金支援整個行業，他估計往後五年將為電競增長的高峯期。<br>作為一個有家室的男人，太太可有微言？楊俊偉承認，「喺屋企梗係閂埋房門或者去廁所打」，有時會被譏諷「借咗聾耳陳隻耳」。但他認為，「你有呢一個咁嘅嗜好，消磨到你一段時間嘅話，我諗啲女士都會好放心。」</p></body></html>