<html><header><meta charset="utf-8"><title>【馮仁昭四圍超】落選港姐ViuTV劇同性激吻張敬仁咀女一鏡過</title></header><body><h1>【馮仁昭四圍超】落選港姐ViuTV劇同性激吻<br>張敬仁咀女一鏡過</h1><p>張敬仁（Kendy）2013年以大熱姿態參選港姐，最後大熱倒灶三甲不入，隨即閃離無綫以自由身發展，Kendy本來喺美國生活做金融投資，鋼琴八級兼有唱歌底子，背景唔輸蝕，近日簽咗經理人公司，即刻來個大膽新嘗試，同吳海昕（Sofiee）喺ViuTV新劇《賤民20》有激吻親熱場面。<br>Kendy日前喺黃竹坑受訪時話：「最初都擔心做唔嚟，性感場面仲要kiss。導演唔嗌cut都要keep住錫，每次起碼半分鐘以上，直到拍到一個好鏡頭先回氣，都幾激。」Kendy以前讀女校，見唔少同性戀人，身邊亦有朋友係一對，而佢覺得同Sofiee咀一啲都唔尷尬：「我螢幕初吻畀咗Sofiee，之前都好緊張，𠵱家跨進一步，原來唔係咁難啫。」其實Kendy已有圈外男友，佢話男友好明白同支持，認為要爭取機會就要咁做。</p><p>想試好多嘢</p><p>回想當年喺美國工作，Kendy瞞住家人辭職返港參加選美，如果冇踏出呢一步，𠵱家可能仲喺美國過住平淡嘅銀行工作生活，佢話：「同屆港姐陳凱琳、蔡思貝、劉佩玥、歐陽巧瑩都好好，電視有曝光率係重要，我自己諗法係想試電影、唱歌、舞台劇同其他，所以冇留低發展。」Kendy拒絕接受一條龍捱世界模式，好享受過去嘅一切經歷，唔會後悔自己嘅選擇。<br>撰文：馮仁昭<br>場地提供：Campfire（黃竹坑）</p></body></html>