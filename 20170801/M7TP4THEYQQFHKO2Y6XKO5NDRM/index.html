<html><header><meta charset="utf-8"><title>指遭政治檢控「已到瘋狂地步」</title></header><body><h1>指遭政治檢控「已到瘋狂地步」</h1><p>【本報訊】「長毛」梁國雄經常出入法庭，不是他興訟挑戰政府，就是政府因他犯法抗命而檢控他。他於本案裁決前接受訪問時坦言，今次因涉嫌未向立法會申報黎智英的25萬元捐款而被控，是政府首次針對他的個人誠信而提出起訴。<br>長毛自言「應該冇罪」，又重申受執法司法配合的打擊，故期望大眾支持，「希望以前捐開錢畀社民連嘅人可以再捐」。</p><p>諷廉署大細超不查689</p><p>被問到本案會否令人覺得捐錢給他或惹麻煩，從而影響社民連募捐，長毛認為確會產生寒蟬效應，「啲人驚俾人知道吖嘛」。他指社民連並非經常收到巨額捐款，「25萬已經好多喇！你睇吓民主黨、睇吓民建聯、睇吓公民黨就知啦，非富則貴，衣香鬢影」。長毛說：「當然我都希望以前捐開錢畀社民連嘅人可以再捐啦，有啲真係要隱姓埋名嗰啲人唔好驚啦，𠵱家我都可以代社民連收㗎。」<br>關於本案，長毛稱「當然廉署執法有佢嘅尺度啦」，但似乎「對某啲人特別嚴厲，用好多人力物力去追，對某啲人就唔係」。<br>說時他展示身穿T恤上的標語，寫有「徹查689 UGL 5000萬」，謂「搞咗好耐都冇理啦」。<br>長毛又說起在立法會橫洲事件會議中搶奪時任發展局副局長馬紹祥桌上文件，被控藐視立法會，認為政府竟利用保護立法會議員的條例來控告一名立法會議員，是天大的笑話，況且「仲係告一個唔告一個，朱凱廸議員就唔使告，我又要告」。<br>長毛又舉另一個例子，他在星島舉辦的校際辯論比賽中向林鄭月娥示威，政府「用一條完全未用過嘅所謂食環條例嚟告我」，然而當日「譚香文激動過我好多啦，直情衝埋去林鄭月娥嗰度」，形容政府針對他的政治檢控「已經達到咗一個瘋狂嘅地步」。<br>剛被DQ的長毛繼續宣洩無奈，指政府一方面以釋法干涉立法會事務，奪去議員議席，但另一方面，「我去打（官司）話曾鈺成剪布唔啱，咁佢又話，我哋法庭係唔會理立法會裏面嘅事」。<br>長毛因議員身份而被控本案，最終因另一案而失去議席，但他認為，「議員只不過係其中一種嘅政治領袖，通過選舉由選民授權佢喺議會裏面做政治領袖，當然佢亦都可以響議會外做政治領袖」。<br>訪問在長毛向立法會秘書處交還議員辦公室限期當日進行，辦公室仍留下不少物資有待處理。至訪問尾聲，記者關上燈，打算替長毛拍照時採用百葉簾滲入的自然光，此時長毛突然有點動氣說：「唔好搞到愁雲慘霧，好似收檔咁，我唔想個感覺咁悲觀，我受夠呢啲喇！」<br>長毛指一張照片的力量勝過千言萬語：「你影完攞張相去參展，我冇所謂，但係你畀《蘋果》就唔好。」最後長毛開燈才繼續讓記者拍照。<br>■記者楊家樂</p></body></html>