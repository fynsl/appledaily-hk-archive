<html><header><meta charset="utf-8"><title>Can Bank：歷史數據冇呃人港股升幅仲係少 - 散子</title></header><body><h1>Can Bank：歷史數據冇呃人<br>港股升幅仲係少 - 散子</h1><p>2017年唔經唔覺已經過咗7個月，恒指亦唔覺唔覺升足7個月，累計升幅達到5323點，即係大大話話都24%，經過大時代一役，升得快跌得快，唔少散戶都對恒指會唔會升第8個月有疑問。<br>雖然歷史數據唔代表將來表現，但如果無參考價值，又點會成日俾人抽出嚟講？所以先嚟睇吓歷史，由1984年開始計起，恒指計埋今次，總共有6次連升達到或超過七個月，上一次係2007年，當時恒指由2月開始，連升8個月至10月份累計升幅59%。<br><br>最長有兩次，分別係2003年5月起至2004年2月，以及1984年8月至1985年5月，兩次升浪均長達10個月，兩次升幅分別為59.5%及74%。而1985年一次亦是升幅最大的一次，而升幅最少的一次為2006年5月至2007年1月的一次，幅度為26%，但大市只調整一個月之後，再連升8個月，升幅亦達到41%。兩次升浪加埋，計埋中間一個月調整，累計升幅更達到97%。<br>論幅度或長度，今次連升七個月的恒指，均尚未及過往嘅表現，話而家個市已經炒得瘋狂，好似唔係幾有說服力；加上8月業績期，已公佈業績的藍籌均有不俗表現，即使是友邦（1299）公佈業績後股價來個反高潮倒跌，噚日都升返上嚟，更加唔好話噚日公佈業績嘅滙控（005），恒指咁嘅勢，叫人沽貨分分鐘係非理性建議，但再狗衝嘅，真係要睇真啲先。<br><br>散子<br>本欄逢周二刊出</p></body></html>