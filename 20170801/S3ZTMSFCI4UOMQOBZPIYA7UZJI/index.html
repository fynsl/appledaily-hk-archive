<html><header><meta charset="utf-8"><title>智取大市：升市失機之死穴 - 晉佳</title></header><body><h1>智取大市：升市失機之死穴 - 晉佳</h1><p>近期有一個趨勢，強勢股無啦啦升市逆市轉弱，令短線客見佢零舍弱勢、篤眼篤鼻而沽走佢，唔使兩日股價便轉強爆升。一隻係前排中遠海控（1919），另一隻係洛鉬（3993），上星期四升市見隻洛鉬即市走勢唔多妥，兩個鐘唔夠由高位震倉跌足7%，相信大部份短線客都會先走為敬，點知……短短兩日掉頭就爆升破頂了。<br>雖說坐功重要，但坐貨要考眼光又考信心，呢兩樣嘢唔係講吓就有。如果每次升市，手上都有強勢股逆市震倉，要承受升市輸錢嘅壓力，唔比大跌市容易得多。如果抵受唔住而換馬，換去以為十拿九穩之後會升嘅股票，但往往沽嗰隻就升，買咗嗰隻就停喺度，於是慘案又出現。<br><br>既然升市有呢種模式，咁就順應潮流，今日睇吓有乜單日轉弱嘅中長線強勢股？就包括汽車股吉利（175）、中升（881）、手機股王舜宇（2382）等等，即管睇吓係咪快將發力，有興趣短線一博無妨。<br>如果揸實上述二三線股，信心不足又驚震嘅話，咁一係選擇低難度動作，揀返騰訊（700）、友邦（1299）、滙控（005）、港交所（388）、平保（2318），大價股升勢確係誇張，整體大市成交未到頂，大價股睇怕繼續發癲。大價股及強勢股升浪長到巨龍咁長，資金轉往落後股嗰轉，相信一樣驚人，稍後唔使愁冇機會。<br><br>晉佳<br> http://fb.com/advanceguy1 </p></body></html>