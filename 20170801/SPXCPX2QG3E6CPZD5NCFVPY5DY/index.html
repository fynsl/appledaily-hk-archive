<html><header><meta charset="utf-8"><title>魚樂無窮：殼股遭徹底擊潰 - 唐牛</title></header><body><h1>魚樂無窮：殼股遭徹底擊潰 - 唐牛</h1><p>滙控（005）業績優於預期，加上20億美元回購大計，好消息出貨變搶貨，股價見8字頭只是時間問題。恒指亦在騰訊（700）發力配合下，再衝上大時代後高位，可喜可賀。<br>另一邊廂，積弱一段時間嘅細價股，卻再傳來噩耗，殼價以至殼股市場，似乎翻身無期。<br>中國生物資源（8129）上周五發通告，指聯交所引用上市規則第9.15條，並列出四大死因，要求公司除牌，當中包括主業不足以支持繼續上市地位、業務無迹象有重大改善、新業務未能展示其可行性及可持續性，及資產水平未能保證股份繼續上市地位。若集團半年未能提交復牌建議，聯交所將取消其上市地位，受消息拖累，昨日埋單狂瀉五成。<br><br>「一隻半隻出事，使乜講到徹底擊潰咁嚴重？」整件事微言大義在於，原來一隻trade緊嘅上市公司，只要不合監管當局口味，價值可即時變零，意味之前那句「殼價都值幾億」嘅炒殼金句，已不再適用，殼價呢條保險線一夜之間消失，唔係徹底擊潰係乜嘢？<br>殼股係咪已死？我只會炒賣那些confirm易手的殼股，炒憧憬？可免則免了。<br><br>唐牛<br> http://www.fb.com/tongcow88 <br>本欄逢周二、四刊出</p></body></html>