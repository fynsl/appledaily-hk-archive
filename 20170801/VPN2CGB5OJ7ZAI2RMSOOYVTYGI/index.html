<html><header><meta charset="utf-8"><title>財路：中冶等爆上有排玩 - 錢雋</title></header><body><h1>財路：中冶等爆上有排玩 - 錢雋</h1><p>中國中冶（1618）今年上半年簽約近3,000億元人仔，超過晒上年全年營收，食住內地斷萬億元基建設施，中冶有排玩，又係等爆上。<br>中冶今年上半年，新簽合同額2,980億元（人仔，下同），同比增加22%，當中，新簽海外合同256億元，同比亦增加23%。而今個上半年，集團簽約合同，亦超過上年全年收入2,196億元，靚仔到痹。<br>中冶主打工程承包、資源開發，同內房瓣數。尤其係前邊一瓣工程承包，近嘅包括海綿城市、智慧城市等13.5期間基建項目，投資額過3萬億元計數。仲未計，一帶一路帶嚟商機。<br>又再遠少少，據G20最新發佈全球基礎設施中心報告，總結全球50個國家基建投資需求數額，到2040年，全球基建投資需求增加到97億美元，中國投資額將達到26萬億美元，折合高達173萬億元人仔！當攞個平均數計，呢23年間，中國每年基建投放資金，達到7.5萬億元人仔！<br><br>又中冶對上冶金工業部，係大牌子，講競爭力，中冶亦係超班。睇到亦諗到，中冶食住龐大基建勢頭，加埋本身競爭力，中冶掂過碌蔗。<br>場內專業預測，中冶今、明兩年EPS0.35港元同0.45港元，現價2.68港元預測PE，得7.65倍同6倍。仲吸引係，市場專業預估集團呢兩年PB，得0.7倍同0.64倍，場內近磅瓣數，好似中國機械工程（1829），兩年預估PB 1.2倍同1.1倍、中交建（1800）0.85倍同0.78倍，中國鐵建（1186）0.87倍同0.8倍，中冶就算比起最近磅嘅中交建，都平咗近18%！<br>數咁計，中冶上番同業明年平均約0.9倍PB水位，中冶講緊要升40%，到3.76港元，到時，集團明年預測PE，都係得8.4倍，都仲未上到雙位數。<br><br>錢雋<br>細價股專家<br>本欄逢周二刊出</p></body></html>