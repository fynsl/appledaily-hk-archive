<html><header><meta charset="utf-8"><title>心穎BB同家姐打對台曹敏莉妹妹做Hi-Fi碟歌手</title></header><body><h1>心穎BB同家姐打對台<br>曹敏莉妹妹做Hi-Fi碟歌手</h1><p>曾幾何時港姐被視為香港一年一度嘅盛事，而脫穎而出嘅佳麗就被認為係「美貌與智慧並重」。除咗佳麗本人之外，其實有唔少佳麗嘅姊妹都非常出眾。<br><br>李嘉明<br>1988年嘅港姐冠軍李嘉欣，2010年嫁許晉亨，之後生活幸福就唔使講啦。而佢家姐李嘉明一啲都唔輸蝕，經嘉欣介紹認識身家估計達10億嘅上市公司主席顧毅勇，而佢哋仲喺2010年奉子成婚。<br><br>黃心美<br>黃心穎喺大台上緊位，而佢家姐黃心美講美貌真係同阿妹有番咁上下，黃心美現時喺ViuTV做緊「一姐」，曾經結過婚嘅佢，年前同台灣籍老公離婚後仲一蚊贍養費都唔要，實行靠自己。<br><br>曹敏寶<br>曹敏莉喺2003年參選港姐，成為「五料冠軍」，2010年就同金融才俊男友結婚，仲生咗兩子一女。佢妹妹曹敏寶就07年參加有線主辦嘅歌唱比賽入行，做過節目主持，喺11年出道做歌手，近年做出咗多隻Hi-Fi碟。</p></body></html>