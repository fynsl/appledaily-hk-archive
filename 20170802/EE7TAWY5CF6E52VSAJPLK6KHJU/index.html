<html><header><meta charset="utf-8"><title>財女手筆：如果有1,000萬，買唔買香港樓？ - Melody</title></header><body><h1>財女手筆：如果有1,000萬，買唔買香港樓？ - Melody</h1><p>香港地遍地富豪，根據花旗銀行早前公佈的「香港千萬富翁調查報告2016」，香港擁有1,000萬或以上流動資產的千萬富翁有成5.9萬人，真係一個招牌跌落嚟都死幾個。無他，香港樓市近10年升完又升，普普通通一個200呎劏房都可以賣成千萬，你話千萬富翁唔多都冇人信。<br>之不過咁，有人辭官歸故里，亦有人漏夜趕科場；有人賣樓套現，有亦人高價追貨。如果你有1,000萬，仲買唔買香港樓好? 依家就幫你好簡單咁計吓數，有1,000萬，假設唔買香港樓走去移民其他國家，你可以做啲咩?<br>用加拿大呢個香港人熱門移民嘅國家做例子，同移咗民成10年嘅親戚打探下，哇！不得了！原來依家係溫哥華買間1,300呎嘅Townhouse（兩層有車庫嗰啲啊Baby）只係50萬加紙，折合300萬港紙！！！離市區遠少少，仲有成20年樓齡，不過裡面裝修都幾新，已經好過好多香港偽豪宅啦。<br>喺加拿大住，用咗300萬買咗間屋，淨番700萬，咁未有工返都要生活㗎，唔緊要，瞌埋眼，現價痾煙5號仔匯豐，每年收息接近35萬港紙，計番都有成3萬蚊一個月，唔大使都夠喺加拿大印印腳唔使做啦。不過，你要首先可以移民加拿大同有1,000萬先有價講。<br>再望番轉頭，用1,000萬係香港買個劏房，你預樓價可以升多倍，double再double嘅當然就咩都唔好諗掃港樓啦。哈哈。<br><br>Melody<br> http://www.facebook.com/whichroad <br>本欄逢周三刊出</p></body></html>