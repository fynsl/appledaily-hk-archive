<html><header><meta charset="utf-8"><title>中環在線：張茵家族年薪　人仔3,550萬 - 李華華</title></header><body><h1>中環在線：張茵家族年薪　人仔3,550萬 - 李華華</h1><p>尋常百姓好多時都會羨慕富二代，無他嘅，唔少富二代一畢業就有高薪厚職，例子比比皆是。好似做過內地女首富嘅玖龍紙業（2689）創辦人張茵（圖），佢一家三口連埋張茵細佬都做晒公司執董，最近請埋25歲張連鵬做非執董，每年董事袍金有72萬人仔，除開月薪有6萬人仔呀。</p><p>搵埋姪仔做非執董</p><p>玖紙噚日公佈，請來張茵細佬張成飛個仔張連鵬，入公司做非執董，非執董呢個位，照常理就唔使負責公司日常運作嘅。至於張連鵬嘅工作經驗呢，公司只係話佢喺紐約大學持有文學學士學位，曾於美國工作，具有行政、項目管理、會計同企業融資方面經驗，具體冇披露做過乜嘢公司。<br>做非執董月薪有6萬人仔，睇番公司其他星級獨立非執董，好似立法會前議員吳亮星、港區人大代表團團長譚惠珠舊年袍金連花紅都只係54萬人仔，月薪4.5萬人仔咋。<br>家陣玖紙董事局9名成員中，其中有5人係家族成員，根據年報，張茵兩夫婦、佢細佬、加埋張茵阿仔，4人舊年年薪合共3,550萬人仔（包括認股權），張茵35歲阿仔張晉嵩，單計袍金，全年都有115萬人仔。齋睇呢啲數，真係好難唔令人羨慕。</p><p>李華華<br><br>mailto:LiWaWa@AppleDaily.com</p></body></html>