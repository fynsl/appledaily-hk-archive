<html><header><meta charset="utf-8"><title>貨車閃唱塞爆行人路圓脹G.E.M.身形失控</title></header><body><h1>貨車閃唱塞爆行人路<br>圓脹G.E.M.身形失控</h1><p>鄧紫棋（G.E.M.）昨日到尖沙嘴街頭搞貨車閃唱，宣傳下月中舉行的紅館騷，由於正值中午時間，吸引多人圍觀睇免費騷，成功造勢塞爆行人路，令途人要行出馬路繞過貨車，險象環生。</p><p>節食練馬甲線</p><p>而G.E.M.在貨車上跟fans玩遊戲兼送飛，並宣佈加開一場，共開三場。她表示已開始為個唱備戰，更特別從美國請來麥當娜（Madonna）的排舞師，笑說：「我同麥當娜都有少少緣份，係同日生日，我都想似佢咁犀利。」而着橫間露臍裝襯牛仔褲的她，身材仍然顯得圓碌碌，她說：「我已經控制飲食同做運動，可能排練辛苦，所以食量都大咗。」問到有甚麼地方要減？她坦言：「希望應大就大，應細就細，暫時想再減吓肚腩仔，到時有馬甲線。」</p><p>歌衫心口開窿</p><p>問到男友Mark有否陪做Gym？G.E.M.說：「佢係造型師，我都係請教專業人士。」有否給意見設計戰衣呢？她說：「今次演唱會冇畀，因為紅館件出場服係全新，我噚日先試身，件衫配合今次演唱會主題，喺心口位開咗個大心形窿，如果唔暴瘦，有信心撐得起件衫。」<br>採訪：馬建華<br>攝影：仇志德</p></body></html>