<html><header><meta charset="utf-8"><title>智取大市：見頂還須追落後 - 晉佳</title></header><body><h1>智取大市：見頂還須追落後 - 晉佳</h1><p>越嚟越多大藍籌加入強勢陣營，但係熱門二三線股反而要調整。<br>恒指9個月RSI接近80，係金融海嘯後最超買，9周RSI去到80.65，只有2015年大時代先可以上得更高。人人話買騰訊（700）、友邦（1299）可以合埋眼長揸，呢種曾淵滄式長線投資浪漫主義勝過一切理論，但此非小弟研究範圍，因此不作評論。<br>所謂技術超買指標如RSI，只係話你聽同過往升市浪頂比較，藍籌股𠵱家有幾狂熱，唔代表上次嘅盡頭等於今次嘅盡頭。要判斷係咪真正見頂，要配合其他因素同訊號去分析。初步估計，騰訊、友邦、滙控（005）等大股下次全日腳軟之時，就係短期頂部。<br>近日升勢只集中藍籌，稍嫌大家未夠興奮，唔係壞事，因為投資者係最貪婪，從來冇一個唔追落後嘅升市，一定要能炒嘅股票都炒過晒為止。炒落後股不如睇睇綠城中國（3900），股價受制10.5元至10.7元阻力已經接近一個月，但挑戰阻力嘅密度越嚟越高，相信係準備破頂徵兆，斷估好快起動，加上內房係熱門板塊，資金要翻啅唔難，大藍籌以外選擇，大可以吼佢。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>