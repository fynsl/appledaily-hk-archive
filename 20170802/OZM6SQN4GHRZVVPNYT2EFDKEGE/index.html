<html><header><meta charset="utf-8"><title>洪永城半山搬到地面住黎姿谷底反彈成闊太</title></header><body><h1>洪永城半山搬到地面住<br>黎姿谷底反彈成闊太</h1><p>好多藝人表面風光，但其實背後分分鐘孭起頭家，真係有苦自己知。<br><br>好似近年愛情方面唔多得意嘅洪永城，亦係家道中落嘅人之一，話說洪母係台灣人，早年營商，家境殷實，家中排行第二嘅洪永城10歲起就被送去新西蘭留學，可惜經濟差，生意失敗，家道中落，佢屋企更越搬越落，由住半山搬到尖沙嘴同天后等地方，物業賣得嘅都賣。後來洪永城回港工作，由有線轉NowTV再轉去無綫，先叫做撈番起身價。<br><br>而最勵志嘅例子，應該係生於電影世家嘅黎姿（現名馬黎珈而），佢係香港電影之父黎民偉嘅孫女，家中有唔少電影明星，原本家境不俗，可惜自黎姿嫲嫲過身後，其因患腦膜炎失聰嘅父親因不擅爭家產，導致家境變差，黎姿一家四口更由豪宅搬到東頭邨居住。黎姿年紀小小就已經出去做嘢兼職幫補家計，更因一次到父親工作地方探班，被許冠傑睇中，介紹佢去試鏡入行，亦因此踏上星途。黎姿入行以來，做齊歌影視三棲藝人，代表作更有《金枝慾孽》及《珠光寶氣》等。到2008年宣佈全面退出娛樂圈，同年嫁商人馬廷強，婚後專心相夫教女，並抽時間幫其胞弟打理醫學美容公司生意，今年初更成功喺創業板掛牌。</p></body></html>