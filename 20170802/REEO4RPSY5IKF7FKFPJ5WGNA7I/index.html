<html><header><meta charset="utf-8"><title>收市閒情：財仔與港媽噩夢 - 千頌C</title></header><body><h1>收市閒情：財仔與港媽噩夢 - 千頌C</h1><p>「菲傭或准京、滬打工，月薪萬五蚊」，大陸出到用高薪搶人呢招，有幾多好嘅工人姐姐肯喺香港打工？冇？咁咪出多啲錢囉……出到萬五銀仲要包伙食？劏咗啲港媽隻車咩！<br>不過，菲傭唔落香港打工，另外兩個最受影響嘅Party，應該係財仔同收數佬！以下真實經歷，係由靚仔過彭于晏嘅R先生提供：<br>屋企電話響起，發生咗咁嘅對答。<br>佬 : 喂？XXX呀？（佢未拎起聽筒好細聲）<br>Ｒ: 喂？咩話？（未瞓醒但好禮貌）<br>佬 : 唔該，搵你姐姐吖。（佢都好禮貌）<br>Ｒ: 嗯，又係追數嗰啲？（我未瞓醒嘅聲）<br>佬 : 嗯，你有冇姐姐ID？你Fax入境處炒魷嗰張嘢畀我啦。<br>Ｒ︰得。想問聲你係邊間？我mark低，因為你已經係第11間。<br>佬︰（大笑）仲未破到我以前紀錄<br>Ｒ︰你最高紀錄姐姐借咗幾多間？<br>佬︰13間。<br>Ｒ︰我都望我姐姐破到紀錄嘅。話時話，你哋追唔追得番？<br>佬︰追得返，七成啦。<br>Ｒ︰另外嗰三成用嚟搵人搞佢？<br>佬︰（大笑）類似啦，但嗰三成可以同稅局claim番。<br>Ｒ︰得嘅咩？<br>佬︰（大笑）得㗎！<br>冇錯，菲傭姐姐可算係財仔一大客源！靄華押業（1319）2012年嘅招股書，外傭嘅典當貸款額已超過1,600萬銀，佔當年典當貸款額三成。R個Case同時反映到一件事，就係菲傭走數機會高，高到點？高到財仔要收好貴息！第一信用（8215）2016年年報顯示，來自外傭貸款淨息差係公司所有業務中最高，有成47.15%！<br>話說，R先生嘅姐姐真係破到紀錄，埋單走咗15間財仔，銀碼方面……只係3萬幾蚊，最大嗰筆萬幾蚊，最細筆數800蚊。<br><br>千頌C<br> http://www.fb.com/winbigwok <br>本欄逢周三刊出</p></body></html>