<html><header><meta charset="utf-8"><title>【科技籽】我們的芒亨時代　 「面連」識朋友  「改機」玩老翻</title></header><body><h1>【科技籽】我們的芒亨時代　 「面連」識朋友  「改機」玩老翻</h1><p>【科技籽：玩物達人】<br>有打機的，一定聽過《Monster Hunter》這遊戲。沒有打機的，也應該記得十年前開始有一段長時間，去到麥記除了見到人食薯條外，還常見四個年輕人圍埋一枱，每人一部PSP打機的日子。那就是「芒亨」的黃金年代！現在《Monster Hunter: World》回到PS陣營，那個年代的獵龍戰友可還有聚頭？</p><p>在這個online打機的年代，就算不常見面的朋友都可以晚晚有交流，踢波又好，射爆頭又好，總之不用相約於麥當勞。係方便，係更容易集齊人，但那個需要「面連」，即面對面連線的年代，始終令老機迷懷念。未講新遊戲之前，兩位屠龍友先緬懷十年前。</p><p>麥記三缺一　主動參戰 　</p><p>《Monster Hunter》第一集於2004年3月11日在PlayStation2推出，不過未掀起熱潮。當年已經有玩的機迷Bill說：「嗰陣仲要用電話線嚟連線，啲連線質素極差，而且啲怪血量設定過強，可能兩三個鐘先殺到一隻怪，又冇血量表睇到，好多人打打吓都放棄。所以第一集係反應麻麻嘅。」引爆點是PSP的《Monster Hunter Portable》，更爆的是2007年2月22日推出的《Monster Hunter Portable 2nd》。另一位機迷Johnson說：「PSP嘅Portable第一集都改良咗好多，不過最勁都係《Monster Hunter Portable 2nd》，我記得係去到第二集推出一段時間之後，熱潮開始爆起。」爆起熱潮，除了遊戲好玩外，也不得不提PSP的黑歷史，就是玩老翻遊戲，當時「1000機」可以改機，之後上網下載遊戲去玩，雖然不合法，也無視版權，但不能否認的是這邪道玩法令PSP以及這遊戲更爆人氣。當時可以四人面對面連線，而且無論你係玩正版UMD （Universal Media Disc）或老翻，都可以一齊連線玩。<br>「嗰陣開始興去麥當勞玩，因為開得夜，雖然嗰陣仲未有24小時，但有啲收夜晚11、12點，收咗店之後仲會坐喺門口玩。去麥記玩除咗因為方便之外，仲係你嗌個餐食飽就可以無限時間玩，嗰陣有啲人叫杯嘢飲都玩半日，冇人趕又唔會唔好意思嘛。」而且可以認識新朋友，「嗰陣如果自己一個人落麥記，見到人哋『三缺一』，就會自己行埋去問可唔可以摻埋呀，不過有時對方未必啱level一齊玩，咁玩一個鐘咪扮約咗人行開囉。」Bill說記得那個時候都已經有尿袋（流動充電器），不過未有現在的普及，「當時個個都會帶多幾嚿後備電。」所以個人相信，手提遊戲機有史以來最好賣的電池，一定是PSP的電池。<br>除了麥當勞，上樓cafe也是屠龍聚腳地，Johnson說：「因為上樓cafe有得插電掣，嗰陣好多上樓cafe都標榜有得插電，宣傳都叫人組隊上去屠龍，不過有啲設最低消費，比起麥記會貴啲。」</p><p>回歸PS陣營　讚多過彈</p><p>訪問那天拍照的遊戲，多由Bill帶來，他一向都玩正版遊戲，不過……「當年都為咗呢隻遊戲而改機玩老翻，我都有買正版遊戲，當年老翻有人改到可以睇隻怪嘅血量，即係可以睇到隻怪邊個位係最勁嘅弱點，令當年嘅玩家玩得更勁，成隻遊戲嘅效率都提升咗，簡單講就係更加好玩。之後Capcom出啲『磚頭書』都係為呢樣嘢，講明邊度係弱點。」還有一些叫「自製任」，「玩到後期，啲怪太易打，可能幾分鐘就玩完一次，有啲人就覺得唔夠滿足，所以老翻又有啲自製任務，一次過打好多隻怪，啲怪嘅血量又可以set得高啲，襟玩啲。」在PS陣營爆起，不過之後轉會到任天堂陣營，主要在3DS推出，上年出了《Monster Hunter XX》，今年亦會移植至新機Switch。不計online玩、收月費的作品，《Monster Hunter: World》成為多年後正式回歸PS陣營的正傳作品。「3DS我都有玩，不過有好多朋友都冇出機，所以冇玩，加上成日有啲傳聞話會喺PS出番，所以好多人都等緊。」對於新一集《World》，Bill說：「晨早要大革新啦！最好啲怪嘅設定多啲新意。」Johnson亦同意，「期待嘅，見到新遊戲嘅系統有啲唔同，可能冇咗『過區食藥』呢啲舊玩法（舊作地圖分為不同區域，怪物不會追過區，新作地圖一體化不再分區），更講求技術。」</p><p>新game製作人： 暫無意推VR版</p><p>《Monster Hunter: World》下年於PS4推出，剛過去的香港動漫遊戲展中，PS請來遊戲製作人辻本良三及總監德田優也到場，除了宣佈會有繁體中文版以下載更新型式推出外，兩人還接受香港傳媒訪問。<br>問：今集會加入甚麼新裝備？<br>答：今集會有好多新裝備幫獵人狩獵，系統中會多咗一種特別裝備，着上之後可以隱藏自己行蹤，又或者有啲着咗會吸引敵人，又可能會加強攻擊力，不過唔會係無限使用。<br>問：睇過之前影片，打怪噴血效果消失了？會硬性顯示血量？<br>答：今次會以打甩獸皮、鱗片、羽毛為主，放心，唔會影響攻擊嘅快感，而血量顯示則可以喺設定關閉。<br>問：打開地圖時會唔會受到怪獸攻擊？<br>答：打開地圖時係唔會受到攻擊嘅。<br>問：會同時出現多隻大型怪物？玩家會怎樣應對？<br>答：係會有呢個機會，玩家點樣避免呢個情況發生，都係今集嘅重點。另外啲怪物會做出逃走等反應，所以怪物長時間亂鬥嘅機會唔多。<br>問：有考慮推出VR 《Monster Hunter》？會加入電競元素？<br>答：VR暫時未有考慮。電競元素方面，其實日本一直也有《Monster Hunter》嘅鬥技大會，不過不會像格鬥遊戲般對戰。<br>問：新作公佈以嚟，聽到fans有甚麼意見嗎？<br>答：佢哋都對遊戲嘅新元素好有興趣，不過同時我想強調，大家唔使擔心有新元素就會減卻系列作嘅風格，我哋一定會保留遊戲系列嘅風格，有玩開嘅一定感受到原作嘅風味。<br>問：免費更新中文字幕，會於遊戲推出時同步？中文版只有PS4版本？能否跨平台連線？<br>答：盡力趕工希望可以同步。中文版係PS4獨佔嘅，唔可以跨平台連線。</p><p>採訪：陳孝義<br>攝影：陳孝義、鄧鴻欣<br>編輯：馮秀珍<br>美術：黃創泰</p></body></html>