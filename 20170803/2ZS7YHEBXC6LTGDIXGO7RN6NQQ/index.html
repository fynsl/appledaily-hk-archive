<html><header><meta charset="utf-8"><title>中環在線：黃百鳴同柴灣淵源　由新藝城講起 - 李華華</title></header><body><h1>中環在線：黃百鳴同柴灣淵源　由新藝城講起 - 李華華</h1><p>黃百鳴（又名黃栢鳴）旗下天馬影視（1326）近年積極拓展院線數目，第二間Cinema City噚日喺柴灣正式開幕。之所以會揀呢個地方，黃百鳴就話自己對呢間戲院特別有感情，原來背後有段古仔嘅。<br>旗下第二間戲院昨開幕<br>話說Cinema City柴灣前身都係戲院，叫「榮華戲院」，早於1982年開幕。開幕時放映一套電影叫《難兄難弟》，由石天同吳耀漢主演，編劇正正就係黃百鳴，套戲係由佢有份創辦嘅電影公司新藝城出品。<br>佢好開心咁話，間戲院成日都播新藝城嘅戲，鬼片特別賣座㖭。佢講緊嘅，咪係80年代風靡一時嘅《開心鬼》系列囉，捧紅咗羅明珠、李麗珍同林珊珊等一代開心少女組成員，成為唔少七、八十後嘅集體回憶。<br>黃百鳴話，眼見榮華戲院執咗之後，柴灣已經有超過25年冇戲院，所以就揀番同一個地方重開戲院，投資4,000萬，戲票完全係街坊價。2D戲票最平28蚊，最貴60蚊有找，3D戲票加10蚊，仲有長者首場優惠價，一張戲票最平18蚊。<br>黃百鳴都認，柴灣戲院嘅戲票賣得比較平，不過佢唔擔心會對戲院營運構成壓力，反而有信心一年可以回本。聽聞天馬今年想再開3間戲院，其中一間喺銅鑼灣。<br><br>李華華<br>mailto:LiWaWa@AppleDaily.com</p></body></html>