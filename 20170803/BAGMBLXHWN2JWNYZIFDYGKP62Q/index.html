<html><header><meta charset="utf-8"><title>【動畫‧處女情意結】男人「唔係處連拖都唔想拍」呢啲係乜心理？</title></header><body><h1>【動畫‧處女情意結】男人「唔係處連拖都唔想拍」呢啲係乜心理？</h1><p>「男人希望另一半係處女」聽落無厘頭又荒謬，但的確係唔少男士嘅心聲。網上大大小小嘅討論區都不時有人講起呢件男人心事，有班好介意嘅男人會覺得「唔係處真係冇咁珍惜」、「唔重視對方係咪處女就唔好話自己係男人」，甚至有人會話「莫講話係老婆，唔係處女，就連同佢拍拖都唔想」。究竟呢個「處女情意結」係點嚟？思健心理諮詢中心註冊臨床心理學家趙思雅就認為有以下三個原因。</p><p>原因一：思想傳統又想另一半都係咁諗<br>有啲男士對性、愛情、婚姻嘅思想特別傳統，例如堅拒婚前性行為等等，係咁嘅情況下，呢種男士就可能都想自己嘅另一半抱有同樣價值觀，所以會要求對方係處女。<br><br>原因二： 覺得女人係男性附屬品<br>大男人嘅控制慾同佔有慾特別強，甚至會覺得女性係自己嘅附屬品，係喺自己控制範圍內，所以另一半嘅貞操自然都係屬於自己，絕對唔可以同其他男人分享，掂過都唔得。<br><br>原因三：為咗showoff<br>除咗當女人係附屬品，有部份男士更可能當另一半係戰利品，周圍同朋友講自己識到個處女女友、自己係女友嘅第一次等等……呢種「戰績」令佢有種虛榮感，所以就咁介意對方係咪處子之身喇。</p><p>不過，都有人唔太介意另一半係咪處女，認為「身體只係軀殼，真係咁緊要咩？」、「呢個時代仲討論呢啲好無謂」、「唔通唔係處，你就由愛佢變到唔想掂佢？」其實所謂「處女」，即係未發生過性行為嘅女士，屬於性嘅概念，同愛情觀、係咪忠誠冇好直接嘅關係。趙思雅舉例，有啲女士可能會一腳踏幾船，但從來冇發生性行為，純粹for fun，呢個情況下佢雖然係處女，但就唔忠誠喇。另一個例子，一位飽歷風霜嘅女士可能有過N段愛情，仲同過所有前度發生性行為，但咁都唔可以抹煞佢係一個好伴侶嘅可能性，因為佢可能有其他特質，例如有愛心、賢淑等等。<br><br>時下嘅年輕一代對性、愛情、婚姻嘅睇法越來越開放，唔少人都係拍拖同居唔結婚，甚至連拖都冇拍過就同陌生人發生性行為，其實揀伴侶都要睇雙方夾唔夾、相處起嚟舒唔舒服，呢啲因素比「對方係咪處女」係咪更重要呢？<br><br>記者：李煒汯<br>攝影：梁志永、潘志恆<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>