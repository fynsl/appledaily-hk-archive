<html><header><meta charset="utf-8"><title>魚樂無窮：亢奮時代炒股法 - 唐牛</title></header><body><h1>魚樂無窮：亢奮時代炒股法 - 唐牛</h1><p>恒指過去8日升足7日，與2015年大時代高位相距不足千點，破關指日可待。匯控（005）除息前稍回氣，由阿仔恒生（011）接力炒上；騰訊（700）創新高後倒跌，瑞聲（2018）則受惠蘋果佳績抽高；炒業績輪到長和系，其中長和（001）搶高3%，我較睇好嘅長實地產（1113），好快會急起直追。<br>講完一大輪市況，重點係乜？就係資金明顯流輪炒，更蔓延至二三線股身上，同時恒指跌唔落，異常亢奮。面對如此市況，我嘅炒股freestyle係死坐爛坐，直至一日贏錢贏到麻木，先至考慮收手。記住，贏谷輸縮乃穿梭股海的硬道理，難得大時代重臨，梗係有咁盡去咁盡啦，唔通等到死氣沉沉先搵食咩？<br>成交連續兩日過千億，喚醒了沉睡已久的中港券商股，當中又以耀才證券（1428）最吸引。一來客戶人數夠多夠廣，收佣金收孖展息肯定多過人，二來首季盈利已增長五成，旺市重臨只會更勁，三來賣盤消息不絕，又多一個炒作誘因。昨日第一棍大成交炒起，突破2.6元重大阻力，但現價只及大時代的一半，值博率有幾高，你都識得計啦！<br><br>唐牛<br> http://www.fb.com/tongcow88 <br>本欄逢周二、四刊出</p></body></html>