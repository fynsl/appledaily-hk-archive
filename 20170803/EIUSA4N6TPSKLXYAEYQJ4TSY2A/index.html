<html><header><meta charset="utf-8"><title>港姐17歲佳麗恨入娛圈邱晴被爆曾性感參賽好成熟</title></header><body><h1>港姐17歲佳麗恨入娛圈<br>邱晴被爆曾性感參賽好成熟</h1><p>一年一度嘅《香港小姐競選》將會喺今年9月舉行，唔知係咪o依家有太多唔同類型嘅選美，所以聲勢都唔及以前，有時候好多活動仲喺無聲無息間完成，之不過話晒呢個都係入娛樂圈嘅捷徑，仲有好多發明星夢嘅女仔參加。<br> <br>但係o依家睇選美最吸引人嘅地方，唔係講緊邊個最靚、邊個身材最好，反而係一啲嚟自身邊朋友嘅報料，一時又話呢個整過容，一時又話邊個喺夜店工作。用CY術語就係：黑　材　料。<br> <br>喺今屆港姐之中，只得17歲邱晴（Mandy）喺宣傳短片裏面，曾經講過自己由細到大都希望參加港姐，所以當佢符合資格之後，第一時間去咗報名參加，結果順利入圍。<br> <br>咁啱得咁橋，《蘋果》日前收到報料，有讀者話，原來出身於公屋嘅Mandy，一直都好恨入娛樂圈，佢喺舊年曾經參加過一個由酒商贊助嘅選美，同場仲有仙樂都同伍淑怡做嘉賓。<br> <br>翻查番啲資料，嗰陣Mandy嘅打扮都好成熟，着住三點式bra top同超短牛仔褲上陣，一啲都唔似仲未成年。反而o依家候選港姐個樣比較後生，學生味勁濃，身形明顯亦收身咗少少，本身仲係今屆DSE考生嘅Mandy，喺社交平台亦都貼咗唔少讀書時期嘅相片，嗰陣佢似乎係活躍份子，參加咗唔少課外活動，真係好難像到佢會參加呢類比賽。</p></body></html>