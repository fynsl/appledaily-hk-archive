<html><header><meta charset="utf-8"><title>一路一帶：天下無不散之筵席 - 斯郎</title></header><body><h1>一路一帶：天下無不散之筵席 - 斯郎</h1><p>友刊《飲食男女》今日絕版，停止印刷實體紙張，全面進軍數碼化，這種最受港人歡迎的飲食雜誌都要走向停刊局面，令人唏噓，那邊廂毛記申請上市，更形成強烈對比。<br>筆者曾與壹仔、《飲食》、《蘋果》及《100毛》的朋友合作過，壹仔及《飲食》的記者抱有很強的使命感，除了尋根究底，對相片及畫面的追求近乎吹毛求疵。一張相一個姿勢，要影超過十次才收貨，「一張笑，一張唔好笑，跳高啲唔該，隻手抬得唔夠高。」以前買本壹仔，淨係欣賞攝影師的圖片，洗滌心靈，已可沖刷港人沉積的壓力和荒謬。圖片可以說故事，這是普通報章比較難達到的功力。<br>但唔知幾時開始，已失去打開雜誌的動力，作為讀者，開始對「踢爆」出現審美疲勞，或許是香港社會在過去5年出現極端變化，一男子治港後，荒謬絕論的事每日上演，香港人本土意識日漸增強，年輕一代，都追求香港人的產物。傳媒能否做到香港人的傳媒，做到「生活需要」，是目前其中一條生存的路。<br>無論是工作需要或生活喜好，我從來都是兩本誰誌的忠實讀者，不過使用手機網站上，我卻從來不想打開兩本刊物的Apps，因為我感受不到它的「生活需要」。每當香港發生重大事件，不論喜事憂事，都比較少見到其發聲；在這個新聞資訊氾濫年代，新聞變得廉價，筆者問過很多大學生意見，甚至是傳媒實習生，大部份意見都是，香港的雜誌不是給香港人睇，「淨係識得講邊個明星食煙，至少牛下女車神拎個獎時，你都出個Post啦，想派Like畀你都冇方法派呀」。他們都說，每次香港有大新聞，除了《蘋果》之外，就是看到《100毛》出Post畫埋圖。乜話？而家先搞fb追落後，已經太遲啦！<br>筆者還記得，兩年前不肯出錢請facebook管理員的大會，其實在那個時候，高層已經宣佈了雜誌的死刑。或許這個人人做KOL的時代，已不再屬於那些高層的時代。<br><br>斯郎<br> https://www.facebook.com/oneroadonebelt/ <br>本欄逢周四刊出<br></p></body></html>