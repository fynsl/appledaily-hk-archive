<html><header><meta charset="utf-8"><title>龐卓欣鍾意「同爸爸打網球」被淘汰劉穎敏嗜好「撰稿」</title></header><body><h1>龐卓欣鍾意「同爸爸打網球」<br>被淘汰劉穎敏嗜好「撰稿」</h1><p>香港小姐呢個比賽，參加得嘅佳麗，都要美貌與智慧並重，所以一班佳麗嘅資料，都要報告下自己嘅資料，身高、體重、三圍呢啲就基本啦，仲有一樣就係嗜好喇，其實以前啲嗜好都正正常常，但到咗近年，啲嗜好都奇奇怪怪咁。<br> <br>好似麥明詩咁，佢嘅嗜好係唱歌，跳阿根廷探戈，看維基百科/時事新聞，以麥明詩嘅能力嚟講，應該係睇英文維基嘅，咁真係學到嘢，如果係睇中文維基呢，可能會睇到啲古怪嘢。<br> <br>同屆嘅仲有龐卓欣，佢嗜好係：騎馬、唱歌、和爸爸打網球、健身、陪狗狗同行山。<br> <br>大家留意，龐卓欣嘅嗜好，唔係打網球，而係「同爸爸打網球」，唔通同其他人打就唔係嗜好？<br> <br>小小超女友郭嘉文，佢嘅嗜好係：唱歌、烹飪、寫作同寵物訓練。嗜好唔係養寵物，而係寵物訓練，幾有大志。<br> <br>到上年喇，港姐們嘅嗜好都好特別，好似落選嘅陳惠麒咁，佢嗜好係：搜羅健康美味的食物及食肆、瑜珈、唱歌、學習中醫食療保健養生知識，講得好詳細，因為平時啲人都係就咁寫美食咁，但佢就要「搜羅健康美味的食物及食肆」，可惜佢落咗選，唔係嘅話可以做飲食節目。<br> <br>到咗今年喇，就真係精采喇。<br> <br>今次嘅候選港姐，嗜好亦填得相當詳細，好似張寶欣咁，佢運動嗰一部分，係要寫埋咩運動，例如排球、游泳、遠足、跑步。<br> <br>而被淘汰嘅劉穎敏呢，佢嗜好係彈鋼琴、跑步、閱讀、繪畫、撰稿。<br> <br>點解係「撰稿」？而唔係用「寫作」，咁佢係咪可以撰返佢自己被淘汰嘅稿呢？<br> <br>梁雯蔚佢其中一樣嗜好係唱歌，但當中強調咗包括粵曲，仲有跳舞，都強調係中國舞，真係相當熱愛中國文化。<br> <br>順帶一提，好多佳麗都有寫嗜好係「觀賞電影」，字眼上真係靚咗好多，以前就係「電影」兩個字就算，今時今日就要變做「觀賞電影」。唔通真係越多字越有文化？</p></body></html>