<html><header><meta charset="utf-8"><title>兩保母同行一對一服侍黎姿三粉紅豬女去旅行</title></header><body><h1>兩保母同行一對一服侍<br>黎姿三粉紅豬女去旅行</h1><p>【爆相爆片】黎姿近年忙於打理醫學美容公司，今年仲將公司上市，而佢亦改名叫馬黎珈而，除咗做女強人，亦要照顧三個囡囡，分別係一對7歲孖女馬家蔚、馬家鎂同4歲孻女Pegella。近排踏入暑期，黎姿更不時帶3個寶貝女去畫畫、整曲奇，亦有貼相上社交平台，笑言3個囡囡係粉紅小豬豬。<br>本報讀者凌先生透過《蘋果》爆相爆片，喺日本成田機場撞到佢湊住3個女出發嘅相，同行仲有兩個保母隨行。凌先生同本報透露：「嗰日大約係日本時間17：55左右，我喺東京成田機場等飛機返香港，喺對面前往夏威夷航班，見到黎姿帶住佢3個女，仲有兩個保母喺度等上機，喺等上機嗰陣，佢哋仲去咗閘口附近嘅便利店買零食。」</p><p>跟實媽咪</p><p>凌先生講到黎姿嗰3個囡囡全程好乖咁跟實媽咪，隔咗冇耐就一齊上機。睇番啲相，着住黑tee襯卡其褲同波鞋打扮嘅黎姿就忙緊照顧3個女見佢哋三個齊齊着住粉紅tee，三個都差唔多高度，其中一個就拉住一個小朋友用嘅粉紅色專用篋，另外兩個就揹住粉紅小背囊，再拎一個印有Hello Kitty嘅小朋友行李篋，乖乖跟住媽咪，名副其實湊住3隻粉紅小豬豬出城。</p></body></html>