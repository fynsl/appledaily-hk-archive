<html><header><meta charset="utf-8"><title>背「香港電影之父」孫女之名闖娛圈黎姿感壓力</title></header><body><h1>背「香港電影之父」孫女之名闖娛圈<br>黎姿感壓力</h1><p>黎姿（現名馬黎珈而）出身於演藝世家，眾所周知，佢爺爺係「香港電影之父」黎民偉，資深女演員黎宣係佢姑姐，而黎姿嘅伯父黎鏗及當姑媽黎灼灼亦係圈中人，甚至黎姿嘅兩位嫲嫲——黎民偉嘅元配嚴姍姍及平妻林楚楚都係女演員，其中嚴姍姍更係中國首位女演員。<br> <br>不過，黎姿從未同於1953年離世嘅爺爺見過面，只係喺家人口中得知過爺爺啲威水史，佢喺04年接受《蘋果》訪問時，提及過自14歲入行開始，被稱為「電影之父孫女」，但佢覺得自己入行多年嚟，演技從未被提及，做得新聞人物嘅，通常都係因為是非同緋聞，所以佢覺得自己好醜，亦覺得自己好大壓力同內疚。<br> <br>好在，黎姿上個月帶住3個寶貝女遊北京時，有日走去參觀位於北京朝陽區中國電影博物館，佢仲喺嗰度同爺爺「相遇」，令到黎姿不禁覺得：「心中有點點激動。」<br> <br>黎姿當日喺微博貼出與爺爺個銅像嘅合照，仲順便回顧咗少少爺爺嘅威水史，包括黎民偉曾經喺上海開電影廠，又捧紅咗著名女演員阮玲玉，仲有為過孫中山先生拍紀錄片等，佢仲話對於自己喺電影界未有好作品，覺得唔好意思，但會視爺爺為「好好學習的榜樣」。</p></body></html>