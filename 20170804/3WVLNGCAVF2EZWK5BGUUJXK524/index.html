<html><header><meta charset="utf-8"><title>【出Post自嘲】設計師刷存在感　書展簽名會零人出席達成</title></header><body><h1>【出Post自嘲】設計師刷存在感　書展簽名會零人出席達成</h1><p>facebook世界萬家爭鳴，即使粉絲專頁like數夠多，唔keep住日日出post，真係分分鐘被世界遺棄，很可怕。網絡後浪推前浪，刷存在感成了很多版主的例行公事。專營動畫設計的DDED，專頁like數超過五萬，又如何？版主Albert最近喪出post自嘲無人識，似乎係上演以退為進，引人注意的戲碼。我問：「存在感對你來講係乜？陽光？空氣？無咗唔得？做乜係咁衝出來？衝完粉絲真係多咗？」佢答：「出咗呢啲post，粉絲無少到，個人明顯高咗、大隻咗，存在感返咗埋嚟！呀~~」得啦得啦，咪背星爺電影對白敷衍我。</p><p>「你憑乜覺得刷就有存在感？」<br><br>「憑我徹底的勇氣。」<br><br>「……」<br><br>原來成日靚抽時事製作2D起格影片嘅佢，最近把將無人識、產品無人買的慘痛經歷化為黑色幽默動畫或插圖，以自己為主角，博大家派like。「上年書展，有人將我認錯係于日辰（高登作家小姓奴），叫我簽名，我有照簽。」佢又試過變咗「送禮勤」，帶同自己創作的figure公仔去設計師聚會送人，聚會完結，figure被遺下，慘到烈。又有人曾經send email同佢傾合作，可惜對方真正想搵的係網絡紅人「大大與小妹」（90後情侶插畫師）的小妹。佢扮認真話：「用咗好耐時間平復，心靈受到好大打擊，好想將呢件事畫出來當發洩，又可以順便出post呃like。」慢慢地呢個人不斷自爆，往傷口灑鹽自嘲戲謔。「都係俾人笑吓，自己又笑吓，老實唔係真係刻意刷存在感。」唔知係咪因為睇人「X街」最開心，啲post真係好好笑，加上樣樣衰衰，猥猥褻褻的方面造型公仔，係幾令人期待睇佢有更多瘀事分享嘅。<br></p><p>剛過去的書展，佢做咗兩個創舉，第一係搞咗場零人出席簽名會，一小時簽名會真係無人去，半個都無。咁無存在感的假象，係佢精心策劃。「揀無人得閒來嘅時間搞，書展第一日晏晝三點，返工嘅人一定來唔到。專登低調宣傳，又呼籲大家唔好來。」無人來，個心真係無碎到一地都係？「無，只係覺得幾好笑。我其實係模仿日本YouTuber Shibatar，佢都搞過一場無人去嘅簽名會。其實無人來，有人來我都開心，根本就係無敵嘅狀態。」<br><br>書展期間，呢位仁兄無新書但日日蒲頭，竟然係為咗賣底褲，仲唔係怕被忘記至放大來演吧？搶focus搶到出面喎！「純粹想做啲非主流嘅事，香港地唔係即時賺到錢嘅生意，好多人都唔做，我專做呢啲，專做蝕本生意。」用扭蛋機賣底褲，佢話係一套經驗，賣嘅係整個過程。睇你會唔會好彩抽中有屎漬印花嗰款。諗落無聊，實質都係無聊，之但係整嗰個開心，抽嗰位高興，旁人又有乜好講？<br><br>記者：葉青霞<br>攝影：王國輝<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>