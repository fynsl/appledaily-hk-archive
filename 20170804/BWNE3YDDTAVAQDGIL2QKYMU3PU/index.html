<html><header><meta charset="utf-8"><title>中環在線：98%炒股App唔安全 - 李華華</title></header><body><h1>中環在線：<br>98%炒股App唔安全 - 李華華</h1><p>智能手機咁方便，家陣好多人炒股都用手機App，但原來手機App炒股唔多安全喎。香港無線科技商會最近抽查市面上140個Android手機股票交易App，發現近半嘅App安全系統唔夠，容易受黑客攻擊，用戶個人資料可能被偷走，股民要留意吓喎。</p><p>易被黑客盜私隱</p><p>商會抽查呢140個App，涉及本港多間證券行同銀行提供嘅股票交易平台，佢哋以25個安全指數做測試，發現好多App都唔達標，其中13個App冇獨立電子證書，黑客可以輕易複製使用者嘅個人鑰匙，盜取個人資料；而98%手機App甚至有被反追蹤原始碼嘅風險，會造成廣泛同嚴重嘅個人私隱洩漏問題。<br>睇到呢度，大家當然最想知道邊啲App最高危喇，可惜佢哋唔係消委會，唔會公開手機App名稱，但就會將名稱交畀相關監管機構，如證監同金管局，希望佢哋會跟進。<br>資訊科技界立法會議員莫乃光噚日擔任嘉賓，都批評香港目前對金融科技嘅監管分得太散，一個股票交易App可能要同時面對金管局、證監會同保監處三個監管機構，消費者會好混亂，佢將會向財庫局提出改善建議㗎喇。<br><br>李華華<br><br>mailto:LiWaWa@AppleDaily.com</p></body></html>