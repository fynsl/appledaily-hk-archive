<html><header><meta charset="utf-8"><title>組團唱歌內訌　劉佩玥窒慣麥明詩</title></header><body><h1>組團唱歌內訌　劉佩玥窒慣麥明詩</h1><p>劉佩玥（Moon）與翟威廉成立了「Happy Live」合唱團，近日頻頻邀請藝人朋友開live，當中大部份時間都是Moon自彈自唱多，但就坐正中間兼做咪霸，更嚴防其他女嘉賓搶鏡。昨日有報道指Moon的港姐師妹麥明詩獲邀做嘉賓，但她見對方彈錯即藐爆，更爭住唱。</p><p>「係幾好朋友」
</p><p>Moon昨日與周秀娜在尖沙嘴出席一個啤酒活動，她否認有此事：「我同麥明B，我唔會叫佢麥明詩，我同麥明B平時出活動都會夾吓啲衫，都係幾好朋友，我諗呢啲斷章取義嘅報道唔需要啦。」<br>問到平時與朋友是否習慣互窒，Moon表示：「其實冇乜朋友唔會互窒，如果講嘢都要就住對方，講嘢前要諗過度過，呢啲唔係真正朋友啦。火就冇，火花就有，講到咪霸，就留番唱K先做。」對於她與陳安立傳緋聞，Moon表示對方是她的大學師兄，僅屬好朋友，亦不是收兵。<br>麥明詩昨晚在圓方出席電影欣賞會活動，她承認當日彈錯琴：「好耐冇彈過生晒銹，我唔覺得佢藐我，其實嗰時冇表情唔代表藐人，我都試過中招，俾人話我藐麥美恩，我感同身受。」</p><p>「有人有是非」
</p><p>自言與Moon是好朋友的麥明詩，亦不覺得對方在節目收兵，對於她捍衞主持地位，她表示：「主持得一個，係翟威廉，佢喺屋企做東道主，唔覺得佢對女仔起弶，有女仔仲好，如果得男仔好齋，有人嘅地方就有是非，如果下次有時間會繼續去，我個人唔避忌，自己想做一樣嘢會正常去做，唔考慮人哋點睇。」<br>採訪：盧妹、張俊銘<br>攝影：陳順禎</p></body></html>