<html><header><meta charset="utf-8"><title>【馮仁昭四圍超】潘美辰雙性戀　不婚不生育論</title></header><body><h1>【馮仁昭四圍超】<br>潘美辰雙性戀　不婚不生育論</h1><p>台灣女歌手、48歲的潘美辰明年出道就滿30周年，𠵱家佢正準備展開巡迴演唱會。日前佢接受專訪，難得鬆口講性取向、愛情觀同事業低潮等內心世界。佢話自己從裏到外都似男仔，男同女性都同佢拍過拖，佢話：「我是無性別論的。我不相信真愛、不相信天長地久；不會結婚、不生小孩，但會希望有個伴，男的女的都行。」</p><p>在港被寸不男不女</p><p>潘美辰從小就唔着裙，唯一被迫着裙嘅時期係讀書嗰陣，學校一定要女仔着裙返學，佢因為咁同媽媽抱怨好耐。所以自細佢就成日俾人眼望望，想睇清佢係男定女，早年佢喺香港做嘢，有次全枱人以為佢唔識廣東話，喺度笑佢唔男唔女，點知佢用廣東話同大家講：「講人家是非可以小聲點嗎。」搞到場面幾尷尬。<br>以前人哋話佢唔男唔女，潘美辰會覺得唔舒服，但年紀大咗就體會到「這就是我」，根本唔使理其他人目光，享受做自己最舒服。</p><p>無論男定女對象，潘美辰話對方都唔可以干涉佢自由、唔能夠命令佢做唔開心嘅事。男生要man過佢，仲有佢工作要成日飛，對方最好能配合，佢承認自己係幾自私。潘美辰又話：「一旦發現彼此相處讓自己不快樂、有束縛，我會提分手。」<br>撰文：馮仁昭</p></body></html>