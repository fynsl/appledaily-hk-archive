<html><header><meta charset="utf-8"><title>挨近「長腳蟹」　馬貫東拍劇有古怪</title></header><body><h1>挨近「長腳蟹」　馬貫東拍劇有古怪</h1><p>大台處境劇《愛‧回家》系列，長拍長有，家陣已經發展到《愛．回家之開心速遞》，雖然冇咗「馬家」一家大細，但o依家現有班底觀眾一樣受落，好似分別飾演「熊若水」同「秦博思」嘅呂慧儀同馬貫東咁，有唔少網民讚呢一對青梅竹馬好友好睇。<br><br>日前呂慧儀同馬貫東就為《開心速遞》拍外景，當晚7點幾，喺中環必列者士街發現佢哋兩個嘅身影。劇情安排佢哋坐喺樓梯度傾心事，全程文戲，可以話係easy job。<br><br>雖然話拍嗰陣已經太陽落山，但係天氣都仲係咁熱同焗，被安排着中袖戲服嘅呂慧儀喺未埋位之前，除咗用手撥涼之外，仲見佢突然喺身後面嘅手提電風扇喺度狂吹嚟散熱降溫，而坐喺佢隔籬嘅馬貫東雖然係着短袖，未至於一額汗都好，但見佢不時坐近呂慧儀身邊，有理由相信佢係想涼埋一份。<br><br>喺劇組人員準備，呂慧儀同馬貫東一直同工作人員有傾有講，氣氛好融洽愉快，馬貫東仲幫手整理呂慧儀件戲服，似乎怕坐到對方件衫。呂慧儀仲好醒目，發現有記者在場，好友善咁揮晒手打招呼，勁好禮貌！馬貫東就含蓄啲，笑咗一笑嚟示意。</p></body></html>