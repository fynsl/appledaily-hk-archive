<html><header><meta charset="utf-8"><title>智取大市：當人人話大時代 - 晉佳</title></header><body><h1>智取大市：當人人話大時代 - 晉佳</h1><p>港股慢牛之下，大價股爬格仔咁升，散戶正常係大注買大藍籌或者call藍籌，升得咁慢反而令大家心急想賺，唔少人都大注博小贏。<br>噚日輕輕一震，相信有唔少投資者略為減磅，但難談得上係一個大型震倉。要震走更多人，仲要跌得夠低令到一班一直等低吸嘅人去一齊搶股票。大藍籌已升得飽飽滯滯，後市似乎欠主力股份帶頭，係咪跌完一日又繼續直線升？相信難度會增加咗。既然博升市博咗咁耐，不如而家輕倉少少，派返啲福利畀自己，又減低啲風險同心理壓力，亦騰出空間喺業績期捕捉新機會，一舉三得。<br>條街個個都話後市仲有得升，甚至仲有大時代，須知道股市永遠殺人一個措手不及，大家坐定粒六等牛三，都可以係升市無聲無息咁完結。遠嘅唔講，大家仲記得2015年大時代嘅教訓，就係2015年4月尾，恒指原來已見頂，大價股開始冇運行，而去到6月尾、7月頭，大家才猛然發覺進入大跌市，一切已太遲。即使升市未完嘅牌面係高，但龍頭股高位腳軟，點都有預備會調整，甚至要有「頂已見」嘅一點防備。大安旨意死忠重倉博大贏嘅話，當然要硬食埋鑄成大錯嘅風險。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>