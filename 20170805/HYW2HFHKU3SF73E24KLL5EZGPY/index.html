<html><header><meta charset="utf-8"><title>隔牆有耳：田少抽擊消失的波兒　「乜咁快換咗財爺」 - 李八方</title></header><body><h1>隔牆有耳：<br>田少抽擊消失的波兒　<br>「乜咁快換咗財爺」 - 李八方</h1><p>行政會議成員、金管局前總裁任志剛前日重出江湖再喺網誌《觀點》撰文發功，除咗力撐特首林鄭月娥嘅「理財新哲學」，為林鄭用萬億財政儲備開路之外，仲順手不點名插埋上手財爺、薯片叔叔曾俊華係「守財奴」。以任總江湖地位，自然引來政、商界議論紛紛，不過最到肉嘅「評論」仲係自由黨榮譽主席田北俊，佢一句「乜咁快已經換咗財爺喇？」完全說出了重點來。</p><p>fb分享任總新聞
</p><p>田少噚日係fb分享任總段新聞，之後話：「我只不過離開咗香港兩日啫，乜咁快已經換咗財爺喇？」仲hashtag咗#被遺忘的波兒、#行會成員做埋財政司嗰份、#薯片躺着也中槍。其實明眼人都睇到，任總連《基本法》第107條都解釋埋，話冇話唔可以用赤字預算，根本係財爺做嘅野，咁樣叫陳茂波情何以堪呢？田少個po引嚟近兩百網民留言、逾2,500人回應，有人好認同田少講法，話又唔見任總早幾年出聲？但亦有人支持任總，話搞全民退休保障、起老人院有乜唔好呀？ <br>有財經界中人話，其實將財政儲備還富於民冇人會反對，問題係點用啫！經歷過梁振英年代，市民係擔心林鄭又將錢用埋喺討好大陸嘅基建工程、又或者明益建制，更甚就係為民望大派福利，將納稅人辛辛苦苦儲落嘅錢亂花，如果政府有心還富於民，其實最好就減稅，特別係高樓價之下，好多交足稅又冇乜福利，仲要供樓嘅中產，真係好辛苦㗎！<br><br>李八方</p></body></html>