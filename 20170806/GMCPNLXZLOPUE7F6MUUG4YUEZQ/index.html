<html><header><meta charset="utf-8"><title>【直播搵真金】港女做Live賣感性　最高一日賺9萬</title></header><body><h1>【直播搵真金】港女做Live賣感性　最高一日賺9萬</h1><p>依家呢個有電話就可以做直播的年代，開台做直播賺錢已非新鮮事，自從兩年前台灣藝人黃立成的「17直播」app上架開始帶起了手機直播的熱潮，身邊總有幾個朋友八卦裝app試下玩，但熱潮喺香港好快就過，只有在台灣仍是熱潮，兼有「Up」、「Live.me」、「MeMe直播」等等直播app加入戰團。為求收視賺取更高報酬，應該仲記得「17」曾經有唔少人直播除衫甚至裸聊吧，大陸其實仲癲，已登記直播公司已超過200家，有些更打正色情旗號，有直播「造人」，甚至人獸交都有。</p><p>香港是慢熱還是保守？近月有大台狂推由藝人做live的Big Big Channel，去年底有騰訊開的「VOOV」手機直播app，打本土旗號邀請香港人做主播攻香港市場。以「VOOV」為例，用戶可以隨意免費睇主播開live，遇見喜歡的主播可以課金換coins買虛擬禮物送給主播，而主播就靠收取禮物儲分再兌換成現金賺錢。唔好睇少呢啲禮物，平至幾毫子買到的一朵花或心心，貴到要千四千五蚊先買到的飛機都有，送到主播手上就可以分到約$800，成為唔少主播們的目標。</p><p>其中一位主播霏霏去年剛大學畢業，是一位freelance model兼演員，去年底開始開台做直播，現在每個星期開一至兩次live，平均每個月收入約二至三萬，「開始的時候是想講樂理的」，雖有八級樂理，但頭幾次live的反應實在麻麻，「我諗大家上嚟都係想傾下偈輕鬆下」，唔上音樂堂唔通上「睇肉」堂？又唔係，外表和身材不算突出的霏霏耍起鋼琴、豎琴其至結他、手鈴呢啲樂器，自選曲目抑或即時點唱，十足直播busking一樣。不過，霏霏試過賺到超過9萬蚊的一次直播，靠嘅都唔係呢啲，「嗰次係參加直播台的一個比賽，我都無諗住會收到咁多禮物的，我只係想向fans講多謝，點知佢地就不斷送蛋糕、飛機呢啲禮物」，大約一個鐘的live霏霏向fans逐一多謝，中段仲喊起上嚟，飛機也隨之不斷出現......</p><p>記者：曾冠輝<br>攝影：許先煜<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>