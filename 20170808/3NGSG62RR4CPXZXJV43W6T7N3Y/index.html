<html><header><meta charset="utf-8"><title>【馮仁昭四圍超】側田搵肥媽合唱　爆肚歌詞</title></header><body><h1>【馮仁昭四圍超】<br>側田搵肥媽合唱　爆肚歌詞</h1><p>側田05年出道八個月，當年只係出咗一張十首歌嘅唱片，已經可以踏上紅館舞台，創咗一個最快踩入紅館開個唱嘅新人歌手紀錄，到𠵱家都仲未有人破到，𠵱家咁嘅市道，相信都好難破到！之但係，升得快，跌得應，側田之後爆出一連串負面新聞，加上態度唔好，最後要離港北上避風頭，繼而轉戰內地市場。<br>今年41歲嘅側田，有人話佢已經變咗，成熟咗，大個咗，三年前，佢悄悄咁返咗香港發展，整頓過後嘅側田，終於可以再戰紅館，佢宣佈今年12月舉行第七次演唱會，最近仲同肥媽featuring咗首新歌《450蚊》。</p><p>講以前個唱價錢</p><p>點解係《450蚊》，原來背後係有原因，側田話呢首歌其實係講以前演唱會，最貴門票係450元，歌詞就係平時同大班朋友去音樂bar，玩吓玩吓jam出嚟：「入到錄音室覺得要有把女聲，一諗就諗到呢個人一定係肥媽，錄完更加覺得肥媽幫首歌點咗睛，真係只有佢先做到呢個味道。」 <br>當日錄音，肥媽仲忽然爆肚，佢聽到側田唱450蚊，肥媽就話：「以前？以前我係處女，𠵱家唔係吖嘛！」雖然本來唔係歌詞之一，但監製最後連呢句都用埋，側田話聽番都覺得好好笑，覺得好正！<br>撰文：馮仁昭</p></body></html>