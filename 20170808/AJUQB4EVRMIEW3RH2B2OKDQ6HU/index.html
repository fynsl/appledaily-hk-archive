<html><header><meta charset="utf-8"><title>魚樂無窮：離奇踢穿私有價 - 唐牛</title></header><body><h1>魚樂無窮：離奇踢穿私有價 - 唐牛</h1><p>摩笛再顯神力！大摩出report唱好股王騰訊（700），最牛目標價睇461元。<br>消息刺激騰訊再破頂，升穿320元水平，相當於舊價（一拆五前）嘅1,600元，如果未來再見500元大關再拆細，肯定係一項創舉。<br>騰訊由基金揸晒，冇蟹貨兼有業績支持，越升越有好正常，近日有隻股票卻不合理地抽高，唔知咩玩法，講緊嘅就係新世界百貨（825）。<br>講番少少背景資料︰新世界發展（017）6月宣佈私有化新百貨，每股作價2元，消息一出，股價即炒高逾四成，逼近私有化價。<br>尋常私有化交易，未落實前股價多數會較私有化價低，以反映時間成本及觸礁機會率，不過，新百貨近日竟踢穿2元水平，令人摸不着頭腦。<br>「肯定係春江鴨知道加價，所以先掃上！」如有依這個想法去搶貨，你肯定會失望而回，事關新世界早在通告寫明不會加價，按例亦不能這樣做，所以高於2元買貨，絕對唔會有肉食，一個唔覺意私有化失敗，股價更加會打回原形，輸死冇命賠。一早坐咗貨嘅，家陣有得以高過私有化價食糊，唔沽等幾時？<br><br>唐牛<br> http://www.fb.com/tongcow88 <br>本欄逢周二、四刊出</p></body></html>