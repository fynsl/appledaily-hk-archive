<html><header><meta charset="utf-8"><title>何俊仁休養兩周復工「好多重要社運官司」</title></header><body><h1>何俊仁休養兩周復工<br>「好多重要社運官司」</h1><p>【本報訊】早前確診初期肺癌的支聯會主席何俊仁，上月21日接受手術後，只休養約兩星期，上周五已在律師樓復工。何俊仁受訪時笑指，其律師樓多年來接下大量社運相關的案件，而前特首梁振英上場後，由DQ到佔中案，更令律師樓應接不暇。他自稱「死神喺身邊擦過」，若遲兩年才發現，癌細胞或已擴散，「今次真係好微妙安排，畀貼士我，上天唔收我住」。<br>記者：陳雪玲</p><p>術後受訪的何俊仁精神不錯，昨午已在律師樓埋首工作，一邊說要節制工作，「做唔到咁多」，也不能令自己太辛苦；一邊又指「（但）好似一地兩檢咁大單，你同唔同佢做吖？」一句「郭卓堅成日上嚟」，「覆核王」隨即在訪問後現身，與何侃侃而談。<br>政界都說65歲的何俊仁是大好人，就連「死神」都放好人一馬。何俊仁自言發現患癌可謂機緣巧合，早前出席姪女的婚宴，同枱一位醫生提醒某親戚做磁力共振檢查，「嗰個人不為所動，我聽完反而有興趣，就落咗叠……我嗰時都幾忙，唔知點解又去試吓，做完都唔記得，報告返來話有個影，有粒嘢唔多對路」。<br></p><p>為劉曉波推遲手術10日
</p><p>何俊仁在7月3日收到報告結果，但其時正為諾貝爾和平獎得主劉曉波病危一事，一連3日約見各國領事，最終手術推遲了10日，「本來想做埋（劉曉波）頭七，但嗰日做完電視節目（訪問），已經攰得好緊要，我驚病咗醫生唔肯同我做，所以當晚就返咗屋企，之後嗰日去醫院做手術」。<br>手術成功，醫生診斷何俊仁的癌細胞擴散機會不大，不過，何自小有哮喘，肺功能本來已經不好，「𠵱家（手術後）冇咗一個肺葉」；加上何年紀大、工作忙，醫生對他的身體狀況有些擔憂。何則笑言「自我感覺良好」，深信只要多做運動，餘下六成肺功能仍會很強，自問是看得開的人，認為精神狀態才是關鍵。<br>是否該考慮減輕工作量，如支聯會主席一職是否可交棒？何稱：「要有人肯做先得，有啲有能力接，但基於某些原因係唔想做主席……一到有大事出，主席要面對好多壓力，好多人未必想（出任）……只係關心、有少少熱心，都唔足以接到支聯會主席個位；你要對運動有好深厚嘅承擔、對要幫嘅人民有好深厚嘅感情、要熟悉支聯會運作。」<br>支聯會主席一職未退，律師樓工作量亦難以減輕，何直指「嚟緊日子好多重要官司、好多出事嘅人，就算以往對我哋唔係咁好嘅人，多數都係來搵我哋。梁游搵我哋，梁天琦、本土派……長毛係『大客』啦……呢個事務所我要喺度，好多管理啲嘢要做」。</p></body></html>