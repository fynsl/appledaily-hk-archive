<html><header><meta charset="utf-8"><title>由富家女跌落谷底再爬起江碧蕙成母之路艱難</title></header><body><h1>由富家女跌落谷底再爬起<br>江碧蕙成母之路艱難</h1><p>提起江碧蕙，一諗到嘅必定係香港首個華人女騎師，喺策騎生涯中，贏過唔少頭馬，見盡都係佢風光嘅一面，但佢嘅前半生（佢今年只得40歲咋！），其實唔係真係咁一帆風順。</p><p>出身於富裕之家嘅江碧蕙，喺5年前接受《蘋果》訪問時透露自己唔鍾意讀書，但一個機會，改變一生：「中三嗰年，遇正馬會招聘首屆女騎師學員，嗰時受訓有宿舍，我又鍾意騎馬，就膽粗粗試吓！媽咪唔贊成，好在公公幫口，我先得償所願。」佢又坦言因為細細個就跟住馬會會員爸爸去雙魚河騎馬，令佢佔優：「一星期三堂，學策騎同跳欄，嗰時好多報名受訓嘅學員，根本連馬都未見過，我識得騎，自然佔優，最後成功獲得取錄。」<br> <br>做慣上等人嘅江碧蕙，受訓不久，爸爸間印刷廠被合股嘅叔叔鳩佔鵲巢，江爸爸被踢出局，更被勒令破產，令身為大女嘅江碧蕙更加唔衰得，加倍落力，決定要做出成績。千金小姐一夜間被迫長大，日夜操練，終於1993年12月29日首度策騎「玉璽」出賽，到1995年，更喺策騎「大瀑布」時首次贏得頭馬，於馬圈中闖出頭。<br> <br>不過，喺成功背後，江碧蕙付出唔少代價，除咗汗水，仲有健康，佢坦承：「騎馬係高危運動，短短數載騎馬生涯，數不清由馬背掉下多少次。」更甚嘅係，江碧蕙喺1998年，亦即嫁畀李格力嘅第二年，證實患上腎組織病變，要服用類固醇藥物控制病情，令其騎師生涯告終；另一方面，心急做媽咪嘅佢亦被宣佈唔可以自然懷孕，令佢更怨。<br> <br>江碧蕙承認自己一度抑鬱，幸獲老公陪伴走過最艱難嘅日子，而江碧蕙亦正面面對疾病，決定活在當下。江碧蕙以人工受孕方法，用咗3年、試到第9次先成功誕下大仔李國銘（Samuel），3年後一次意外下，自然懷孕，生埋細仔李國寶（Anthony），江碧蕙雖然退下騎師身分，變成居法嘅師奶，但佢受訪時，話自己樂在其中：「因為呢一切，得來不易。」<br> <br>儘管江碧蕙同李格力嘅婚姻最後還是觸礁，舊年離婚收場，但佢再遇上第二春，今年3月嫁俾混血網球教練Jerome Lacorte。至於江碧蕙嘅騎師生涯，雖然亦無奈畫上句號，但佢近年重執馬鞭，轉為教騎馬，仲可以將佢嘅經驗同騎馬嘅熱誠宣揚開去。</p><p>想隨時獲得更多親子資訊，快啲like Easy PaMa Facebook啦！<br> https://goo.gl/1qWM8g </p></body></html>