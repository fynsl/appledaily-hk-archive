<html><header><meta charset="utf-8"><title>大棋局：中印之爭9月關鍵 - Mr. Tregunter</title></header><body><h1>大棋局：中印之爭9月關鍵 - Mr. Tregunter</h1><p>翻開地圖看今次中國和不丹爭議之地洞朗，會發現一個有趣形勢。印度通往錫金要經過西里古里走廊，該走廊最窄處只有23公里，旁邊被尼泊爾、孟加拉、不丹三國包圍，而洞朗就在錫金和不丹之間。即係話，假如發生戰爭，中國只要稍為南下封住西里古里走廊，印度東北面嘅阿薩姆邦等地區會立即被割裂成飛地。時間一耐，情勢有異，則隨時不復為印度所有，所以印度咁緊張。<br>現時爭議嘅洞朗地區，中國同不丹都宣稱擁有主權，其實唔關印度事。然而現實兩個情況，其一不丹向來親印度，中國近年在經貿上不斷拉攏不丹，其二則係前述地緣政治問題，中國要喺洞朗起鐵路，印度就企出嚟話撐不丹同中國爭洞朗地區。<br>9月之所以係今次中印之爭關鍵，蓋洞朗地區印度稱為多蘭高地，海拔高達3,500米。踏入9月就會開始落雪，不宜有軍事行動。所以要開拖，9月前就打；9月前都唔打，就九成都打唔成。《環球時報》有專家指中國或兩星期內行動，其用意在此，想印度9月前撤退。9月前退，係一方先退；9月後退，係氣候問題兩國齊退，國格表現上不同。<br>在中國提出一帶一路後，印度亦提出香料之路，欲與亞歐31國建立緊密貿易關係。用意十分明顯，就係當中國經濟崛起想做亞洲區大佬時，印度話唔好當我透明，我都係文化古國、大國。十九大即將召開，要爭，就趁共產黨內鬥周身唔得閒時爭。估計印度亦有盤算，賭你共產黨十九大前唔敢大動作。<br>中國搞一帶一路唔係純粹想振興貿易，而係想全世界習慣用人民幣，具體可見舊文《中國破局之四大貨幣》。喺咁樣嘅情況下，周邊小國對中國依賴度越來越高，印度對周邊國家如斯里蘭卡、不丹影響力漸下，自然會諗方法反制。印度嘅盤算恐怕係，中國一旦開戰，一帶一路就難行，你夠薑就試吓？<br><br>Mr. Tregunter<br>本欄逢周二刊出</p></body></html>