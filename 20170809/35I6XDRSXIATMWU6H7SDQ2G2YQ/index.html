<html><header><meta charset="utf-8"><title>收市閒情：有眼光不如有運 - 千頌C</title></header><body><h1>收市閒情：有眼光不如有運 - 千頌C</h1><p>如果你有讀過吓教會學校，應該會聽過類似故事：「三個僕人的比喻」。有個人2017年要去外國，於是佢叫僕人嚟，將錢交畀佢哋，「呢舊錢你哋拎去炒啦！」<br>根據每個人嘅能力去分錢，主人畀6萬蚊僕人Ａ，一個10萬僕人Ｂ，一個畀20萬僕人Ｃ，然後就開開心心出國風流快活啦。<br>有睇過聖經都知，主人當然係有返屋企，今日一返香港，就即刻Check佢哋數簿，to his surprise，三個人舊錢，竟然會咁…<br>僕人Ａ：6萬蚊變16萬銀<br>僕人Ｂ：10萬蚊變12.7萬銀<br>僕人Ｃ：得番1萬銀<br>主人見到盤數，當然O晒嘴，先叫咗僕人Ｃ埋去，「你搞咩呀！」「對唔自……我諗住分散風險，買咗好多隻股票……本來都好哋哋㗎，叫做贏少少。」「咁都冇理由冇晒㗎」「我聽人講細價股，上落大，贏得快，點知……原來我啲股票，全部活喺David Webb的50道陰影下，陰影面積都幾大。結果……有日粉塵大爆炸……」<br>到僕人Ｂ面聖，「報告主人，我但求穩陣，買盈富基金（2800）應該點都冇事嘅，暫時今年回報都有29.19%咁多！」至於賺得最多錢嘅僕人A，主人當然非常滿意，「你係點做到呢條數㗎？」<br>「報告主人，我喺藍籌是但揀隻吉利（175），今年至今回報有成1.65倍。」。主人好滿意，於是決定升僕人A職。<br>另外兩個僕人於是走去問僕人A投資心得，「冇呀，其實我本來唔記得咗買嘢，有日見到話吉利做藍籌，於是就買，點知就升咁多。不過，我都係啱啱先知，原來今年有成15隻藍籌跑贏盈富，除咗吉利，仲有騰訊（700）、瑞聲（2018）、平保（2318）……真係是但一隻都中呀。」於是僕人A就施施然行開了。呢個故事教訓我哋，炒股有眼光，不如有運。如果你手上有呢15隻藍籌，恭喜你！<br><br>千頌C<br> http://www.fb.com/winbigwok <br>本欄逢周三刊出</p></body></html>