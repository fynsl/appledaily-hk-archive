<html><header><meta charset="utf-8"><title>中環在線：耀才寸郭Sir「老人家」賣肌肉 - 李華華</title></header><body><h1>中環在線：耀才寸郭Sir「老人家」賣肌肉 - 李華華</h1><p>「大隻佬股評人」郭思治今年初由耀才（1428）過檔去民眾證券，佢搞嘅民眾財經台噚日開台，咁啱舊東家耀才喺同一日開股東會，被問到點睇呢個挑戰，耀才行政總裁許繹彬有啲唔客氣咁話，郭Sir係賣肌肉，相比之下，耀才財經台就係賣專業。<br>許繹彬強調，耀才係財經台始祖，幾位分析員同主播都有豐富經驗同財經知識，只要佢哋努力，就可以「三個臭皮匠，勝過一個諸葛亮」。佢又讚花香，指耀才財經台不斷革新，最近請來大台前主播林芷彤Rap住報收市，喺網上有超過3萬點擊率。<br>主席葉茂林又加多句，話郭Sir係老人家，自己個台就年輕化好多，郭Sir離開後，耀才團隊仲團結咗咁話。<br><br>李華華</p></body></html>