<html><header><meta charset="utf-8"><title>周家蔚培育兩子　接受車路士訓練</title></header><body><h1>周家蔚培育兩子　接受車路士訓練</h1><p>【星二代放暑假】洪天明同太太周家蔚趁暑假，帶兩個仔學踢波，四歲嘅大仁（TJ）跟兩歲嘅竟琋（JT）早前到觀塘車路士足球學校上堂，周家蔚同洪天明媽咪都有到場打氣。<br>周家蔚透露老爺洪金寶希望孫仔學高爾夫球，洪天明就想小朋友踢波，周家蔚就想囝囝打籃球，佢話：「天明踢波好叻，仲好搏，但成日受傷，所以我想TJ俾啲專業老師訓練完之後，正規啲，唔好好似佢爹哋咁，當咗自己係個波咁成日俾人踢。」<br>周家蔚仲話：「如果天明喺度，TJ會仲努力，一來驚爹哋，二來佢好想做到畀爹哋睇佢可以做到。」周家蔚指細仔因年紀細，暫時只可以喺場邊玩。</p><p>介紹到英國試腳</p><p>足球學校教練Q Sir會集中訓練盤、停、射技巧，而學校每個月都要向英國車路士球會匯報，亦會介紹出色嘅學員到英國試腳。TJ參加嘅「小球員啟蒙課程」，適合三至五歲男、女小朋友，一個月上4堂，收費1,000元，可進階到兒童及青少年班喺室外足球場上堂，課程及練習方式會跟英國車路士青訓一樣。</p><p>想隨時獲得更多親子資訊，快啲like Easy PaMa Facebook啦！<br> https://goo.gl/1qWM8g </p></body></html>