<html><header><meta charset="utf-8"><title>為廚神平反：佢好nice</title></header><body><h1>為廚神平反：佢好nice</h1><p>【本報訊】鏡頭前的地獄廚神Gordon Ramsay霸氣鬧人，毒舌金句多籮籮，但背負其徒弟之名，真正入過Gordon熱廚房的蔡家富就幫他平反：「真實佢係好gentlemen（有風度）嘅人，好nice，唔係落到去就鬧。」<br>電視上Gordon不停逼迫員工，蔡卻認為「廚房嘅節奏理應係咁」，指他對細節有很高要求，「好似香草、沙律菜平時咁（原條）用，但我哋係逐片搣出嚟用㗎，你咪諗吓我哋花幾多時間去搣囉，咁你就知人哋點攞（米芝蓮）三粒星啦，呢啲咪堅持囉！」<br>細節造就完美，但背後更靠員工肯捱，蔡自言當年於法國餐廳打工，「朝早6點半返到去，做到夜晚12點唔停，晏晝係企喺度食咋！」午餐更是「隔夜麵包，加兩塊芝士曬燶佢食」。<br>廚神徒弟與員工洗地<br>到內地創業，蔡稱最難是找到志同道合的拍檔，目前員工「全部都係中菜底」，起初招聘逾1個半月仍請不到一人，更有人獲聘後不現身。最終他使出「殺手鐧」，學Gordon一樣「（見工者）嚟到時就鬧，佢唔走通常都成功」。現時團隊主要是90後，卻不能只靠鬧，他坦言組隊後要「湊」，要扭轉員工「總廚都係行行企企」印象，因廚房是團隊，故不會高高在上，「我一樣洗地、一樣執雪櫃，佢哋冧檔時就幫佢手煮」。要讓對方明白可以犯錯，老闆亦會願意幫你「補鑊」。</p></body></html>