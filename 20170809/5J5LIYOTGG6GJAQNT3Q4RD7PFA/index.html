<html><header><meta charset="utf-8"><title>中環在線：趙海珠重返金融界做公關 - 李華華</title></header><body><h1>中環在線：趙海珠重返金融界做公關 - 李華華</h1><p>前新聞之花、育有一對仔女嘅趙海珠（Alison）最近重返職場，加入弘達金融（1822）旗下弘達財經公關。佢話，自己一直都有個心想出番嚟做嘢，見細女16個月大，咁啱有獵頭公司搵佢，所以就「出番嚟試一試」，上周返工，正適應新工作環境。</p><p>同囝囝關係好咗</p><p>Alison做咗約3年全職媽媽，佢話，開工前已經安頓好晒屋企，一早畀定心理準備4歲半大仔，阿仔都接受到佢返全職。返全職後，大仔可能因為全日冇見過媽咪，一見到佢放工返屋企都好sweet，會攬吓錫吓，關係仲好咗㖭。<br>問到Alison工作上有乜目標，佢就話，新工作性質同之前做開嘅唔同，做好手頭工作先。至於待遇，佢強調「唔係啲咩天價叫我番出嚟，因為都知自己off咗個market一段時間」。<br>咁珠珠加盟呢間又係乜公司呢？根據年報，弘達金融似乎百足咁多爪，業務包括汽車租賃、材料貿易、貸款等等，公司今年更有唔少新動作，包括聯同中國信貸科技（8207）同美成集團收購平安證券（231）36%股權。而珠珠做嘅呢間弘達財經公關，據資料，係今年6月成立，唔知會唔會係弘達金融另一個新發展方向呢？</p><p>李華華<br>mailto:LiWaWa@AppleDaily.com</p></body></html>