<html><header><meta charset="utf-8"><title>揭法師龍哥底細原來喺挪威揸鑊剷</title></header><body><h1>揭法師龍哥底細<br>原來喺挪威揸鑊剷</h1><p>大台節目《BigBoys歷險記》首集，人稱龍哥嘅杜慶龍師傅(龍哥)，喺西貢超度亡靈，一句「乾坤一開，三七氣流一開」嘅freestyle唸咒方式，加上七情上面又喊又笑嘅演繹，令觀眾一見難忘，其獨有嘅唸咒方式，更成網民惡搞對象。<br> <br>龍哥超度亡靈片段，一夜間喺網絡洗版，可惜首集播出後，大台高層余詠珊決定將餘下三集，逢有龍哥超度嘅片段全cut，原因係：「呃神騙鬼是不可以在這個時段播出，不可以妖言惑眾。」<br> <br>事件愈鬧愈大，昨日有周刊指當事人杜慶龍，即飛返老家挪威避風頭。報道亦指年過60嘅龍哥，已婚育有兩子一女，早喺70年代已經移民挪威搵食，由最初揸鑊剷到開中式餐館「龍苑」(Lung Garden)。至於何解由餐廳大廚變成捉鬼法師，龍哥就曾經喺《Big Boys Club》中講過30年前自己開工時，遇上一位高人指點，對方告知佢有幫人驅鬼能力，自此就喺挪威當地幫人驅邪捉鬼。<br> <br>據知龍哥每次幫人捉鬼，都只係象徵式收吓利是，不過由於驅邪期間，講到自己得玉皇大帝幫助，又有能力調派天上十二金龍改風水磁場，加上龍哥獨門驅邪方式，就連堪輿學家吳佩孚同司徒法正都話未聽過見過。</p></body></html>