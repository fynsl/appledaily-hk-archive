<html><header><meta charset="utf-8"><title>拍拖買啡冧笑放電53歲翁靜晶　甜蜜啜何彪</title></header><body><h1>拍拖買啡冧笑放電<br>53歲翁靜晶　甜蜜啜何彪</h1><p>【爆相爆片】現年53歲的翁靜晶與亡夫劉家良育有兩女劉萬儀和劉幸儀，有指翁靜晶與何東爵士的曾孫何彪早於2010年相戀，翁家與何家是世交，何彪父親何鴻章更視翁靜晶為新抱仔。兩人感情穩定，早前何彪法學碩士畢業，翁靜晶也到場支持。</p><p>成日望男友笑</p><p>翁靜晶向來低調處理感情事，讀者方太大前日透過本報的「爆相爆片」，分享了翁靜晶與何彪拍拖嘆咖啡照片。當日下午1時許，翁靜晶與何彪出現在銅鑼灣禮頓中心的Starbucks，方太表示他們手拖手走入咖啡店，同行還有一名外籍男友人，方太說：「佢哋一齊去買嘢飲，等候期間都好sweet，好自然咁攬住就kiss，仲kiss咗好幾次，冇理身邊朋友，都幾open。」方太更大讚翁靜晶保養得宜，外表年輕：「可能佢染咗金色頭髮，望落都幾後生，仲成日望住男朋友笑。」<br>前年有報道指翁靜晶被何彪家人催婚，記者大前日再聯絡翁靜晶，追問婚期？她即笑言：「做住皇帝女先，唔憂嫁！等啲女嫁晒先啦。」</p><p>「我唔想累人」</p><p>及後翁靜晶再認真表示現在不是結婚好時機，她解釋：「我𠵱家唔可以同任何人結婚，因為定慧寺官司我好大負擔，如果嫁畀任何人，會令嗰個人負擔都好大。呢件事係我搞出嚟，我要將啲錢畀番晒捐款人，骨灰畀番苦主，我自己嘅事唔想累人。」  <br>採訪：嵐山</p></body></html>