<html><header><meta charset="utf-8"><title>翁靜晶承諾會接法緩個案預計港英兩邊飛</title></header><body><h1>翁靜晶承諾會接法緩個案<br>預計港英兩邊飛</h1><p>翁靜晶於兩年前怒揭定慧寺家醜，身為董事嘅佢狀告上高等法院，預計官司要拖足10年。<br> <br>為咗應付龐大嘅官司費用，翁靜晶早前決定復出做律師，早前由英國旅行返港後就開始上班，仲報讀中國律師執業考試。翁靜晶前日接受《蘋果》電話訪問時，坦言現在好忙，佢話被《蘋果》讀者影到當日，都係趁返學前同男友抽空見面，佢話﹕「嗰日要返中國法律課程，飲完杯嘢都要返學，佢專登嚟搵我。(幾時考試？)其實我最後未必有時間去考試，因為要讀頗長時間，合格率又低；加上我即使成功考到都唔會去中國掛牌做律師，我只係想了解多啲中國法律。」<br> <br>由於兩年前已退休，現在重新執業，要登記好多手續，翁靜晶話﹕「有好多表格要填，因為我都想做番對社會有意義嘅事，所以要登記政府當值及法援律師，向來有做法援，幫啲值得幫嘅人。(好少錢？)預咗，我都鍾意小朋友，尤其希望幫助一啲虐兒個案。」而翁靜晶同時擁有香港及英國執業律師資格，佢話公司遲啲都可以會派佢到英國工作。</p></body></html>