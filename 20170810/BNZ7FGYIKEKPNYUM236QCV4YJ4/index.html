<html><header><meta charset="utf-8"><title>隔牆有耳：袋巾約戰MEI FUN ＆ FRIENDS邀公開辯論一地兩檢 - 李八方</title></header><body><h1>隔牆有耳：袋巾約戰MEI FUN ＆ FRIENDS<br>邀公開辯論一地兩檢 - 李八方</h1><p>真理，當然越辯越明！日前立法會5位有法律背景嘅議員成立「法律界一地兩檢關注聯席」，發起人之一嘅經民聯梁美芬豪言壯語，話為免民主派將歪理講100次講到變成真理，佢哋都要講番100次、200次、甚至300次。可能因為咁，公民黨主席梁家傑就向鼠王芬下戰書，邀請公開辯論高鐵一地兩檢，希望以真理煞停呢班列車，結果係點？<br>袋巾發出新聞稿，話得悉多位建制派法律界人士成立咗聯席，又話一地兩檢方案完全符合《基本法》、促進一國兩制，之但係包括佢在內都有唔少法律界人士覺得方案係回歸以來，最嚴重破壞《基本法》嘅事，同時對一國兩制造成空前衝擊，所以邀請鼠王芬公開辯論，等市民對方案嘅法律問題有更全面、深入、仔細嘅了解。</p><p>鼠王芬：平常心接招</p><p>傑哥磨拳擦掌、蓄勢待發，鼠王芬則稱平常心，暫時未能同佢過兩招。八方問過佢，佢話好樂意同傑哥傾㗎，即使佢唔希望為辯論而辯論，都絕對會以平常心去接招、同傑哥討論，但佢一早計劃咗今日起程去美國，到月底先返港，所以傑哥怕且要等下個月先可以出擊嘞！<br>八方都睇過，鼠王芬確實一早預咗要去美國，早前都有傳媒報道過，佢此行一為探仔、二為出席學術交流，題目咁啱係同一國兩制有關。八方建議鼠王芬，不如搵何君堯等其他聯席成員應戰，但鼠王芬話，佢都想趁機講多啲《基本法》嘅立法原意、《基本法》精神等，所以有勞傑哥稍候喎。袋巾就話鼠王芬唔得閒唔緊要，只要聯席成員如何君堯、馬恩國肯嚟都得，日期、時間、地點統統有得傾。<br><br>李八方</p></body></html>