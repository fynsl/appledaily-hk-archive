<html><header><meta charset="utf-8"><title>中環在線：港交所換芬佬賺大錢 - 李華華</title></header><body><h1>中環在線：港交所換芬佬賺大錢 - 李華華</h1><p>基金經理（俗稱芬佬）同投資組合有幾重要？答案係重要到可以令公司業績瞬間變靚。港交所（388）噚日派中期成績表，原來港交所一向將公司投資外判畀外面芬佬，今年換咗一批新嘅芬佬，加上改變咗投資組合，所以回報即時見效，期內收入同純利升幅都非常省鏡。</p><p>較去年升3.34個百分點</p><p>上半年港交所公司資金年度化投資淨回報率4.31%，比舊年同期嘅0.97%，多出足足3.34個百分點。參考金管局外匯基金過去5年（2012至2016年）嘅投資回報率介乎-0.6%至4.4%，就知港交所今次真係冇請錯人。<br>港交所今年新增投資咗個「集體投資計劃」，呢個包含15個集體投資計劃的組合，包括低波幅股本證券、信貸、絕對回報、多資產定息收益、美國政府債券及按揭支持的證券，到今年6月底，成個組合嘅公平值有6.3億元，按半年計升24%。<br>以公平值計，佔比最大係低波幅股本證券，近32%，絕對回報、多資產定息收益、美國政府債券同按揭支持證券各佔19%，信貸就有10%。各位打工仔，為自己強積金（MPF）選投資組合時，不妨參考港交所呢個投資組合喎。<br>華華嘗試八吓呢班芬佬究竟係何方神聖，但港交所點都唔肯開名。咁又係嘅，陣間個個都爭住搵佢哋幫手投資，分分鐘要同港交所加價咪弊！</p><p>李華華<br><br>mailto:LiWaWa@AppleDaily.com</p></body></html>