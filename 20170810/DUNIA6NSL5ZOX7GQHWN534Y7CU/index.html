<html><header><meta charset="utf-8"><title>操盤手札記：加息縮表咪當無料 - 割柑人</title></header><body><h1>操盤手札記：加息縮表咪當無料 - 割柑人</h1><p>風險日增！講緊嘅唔止股市，仲有樓市。先講股市，恒指朝早衝上27876，再創兩年新高，之後碌低，但午市拗腰，收27757，只跌97點。近期美元回軟，令熱錢留喺香港；不過，港元更軟，連跌9日。港元疲弱利淡港股，幸而北水流入，影響唔大。<br>至於樓市，樓價指數CCL升至160.3，創歷史新高；不過，喺樓價上升嘅同時，供樓負擔比率亦升至66.1%，遠比1997年至2016年嘅廿年長期平均水平45%為高；若果利率上升3厘至較正常水平，負擔比率更會飆至86%，呢個情況，兩年後有機會見到！<br>美國即將公佈7月PPI、CPI數據，對聯儲局收水步伐會有啟示。該局早已講明，加息之餘亦會縮表。該局資產負債表規模為4.5萬億美元，打算初期縮表每月上限100億美元，其後每季加碼，最終每月上限500億美元。根據肯薩斯聯儲銀行嘅研究報告，每縮表6,750億美元，效果等同加息0.25厘。<br>市場估計9月開始縮表，12月再加息一次，之後兩年每年加息三次。以此推算，兩年後9月，計及加息縮表，實際利率為3.08厘！當美元回復強勢，香港亦要跟隨加息，資產泡沫就有更大壓力。<br>無論投資邊瓣，都要先計回報。買樓更加要計吓自己負擔能力，兩年後美息3厘以上，香港按息隨時要4厘，一來係風險溢價，二來銀行要賺嘛！近年升幅唔細嘅房地產投資信託基金（REITs）同其他息口敏感股，亦要睇緊啲，加息會影響吸引力。<br>不過，我向來認為買REITs好過買樓收租，恒生房地產基金指數今年以嚟累升20%，CCL只累升11%。香港11隻REITs中，超人系嘅置富（778）同泓富（808）息率有5.2厘，最低嘅領展（823）都有3.6厘，比起住宅租金回報只得3厘左右為高。置富同泓富二揀一嘅話，我揀泓富，皆因上次美國加息後，其表現跑贏置富。</p><p>割柑人<br>本欄逢周四刊出</p></body></html>