<html><header><meta charset="utf-8"><title>入股生煎包店兼顧湊女謝安琪好忙唔唱歌</title></header><body><h1>入股生煎包店兼顧湊女<br>謝安琪好忙唔唱歌</h1><p>人妻謝安琪（Kay）今年3月誕下細女張晴後，一直停工專心湊女，昨日現身銅鑼灣為有份投資的生煎包店剪綵，新任老闆Kay着白色長裙，腰間綁了黑外套遮肚，似乎收身仍須努力。Kay跟拍檔「生煎包王子」蕭潤邦（Oscar）為醒獅點睛，Oscar獲女友江若琳甜蜜撐場，好友JW、陳柏宇、小肥、少爺占、Donald夫婦等到賀。</p><p>同張繼聰冇計</p><p>Kay大爆Oscar早已「睇中」自己：「做新人時，Oscar已經好支持我，唔知係咪睇中咗我，每次頒獎禮喺側邊鼓勵我教我，我得獎佢好激動。因為一直好想拜佢為大哥，跟佢學做生意，上次大埔分店，由睇舖位到睇人流都跟佢學，自己錢就出少少，意見畀最多。」問到老公張繼聰有否投資？她說：「我同佢都冇計。」<br>除開生煎包店，Kay還想搞有機清潔劑及環保布袋生意，她說：「因為做環保要多啲市場調查，預計十年內可以做到。」問到是否叠埋心水做生意不再唱歌？她笑說：「𠵱家真係好忙，又要湊女又要做生意，加上𠵱家咁肥仲唱乜嘢歌，心態同之前唔同，享受生活。」</p><p>貼江若琳海報</p><p>Oscar跟女友江若琳不停放閃，他開心透露已開到第四間生煎包店，問到是否女友旺他？Oscar賣口乖說：「佢精神上好支持我，一個男人有個支持你嘅女人，一定更加有魄力同起勁，信心都大增。」Oscar更將女友的個唱海報貼在店門口，他說：「梗係要支持佢啦，有邊個顧客唔鍾意睇靚嘢㗎。」為撐女友開騷，他更會包起工作人員的膳食，但不會上台做嘉賓，笑言不想搞寸party。江若琳說：「驚佢上台自己會失控。」Oscar笑問：「做乜呀？驚你失控狂吻我呀？」她甜笑指每見男友都好感動。<br>採訪：馬建華<br>攝影：陳慧安</p></body></html>