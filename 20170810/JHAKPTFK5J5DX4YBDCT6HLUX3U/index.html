<html><header><meta charset="utf-8"><title>09年長駐內地　36F波神變盛女45歲彭丹：我想結婚生仔</title></header><body><h1>09年長駐內地　36F波神變盛女<br>45歲彭丹：我想結婚生仔</h1><p>【《蘋果》北京專訪】<br>36F「波神」彭丹從香港返內地生活，移居北京約8年，由一位演員變身為製片人及導演，有自己的影視公司，更出任甘肅省政協，近年在內地發展做得有聲有色，惟彭丹在感情路上卻一直交白卷，年屆45歲的彭丹自稱還未找到對象，但她相信緣份，不排除閃婚：「我想結婚生仔！」</p><p>彭丹20年前由美國來香港發展，因擁36F上圍而有「波神」之稱，其半鹹半淡廣東話更是特色之一，彭丹施展絕招芭蕾舞、一字馬及拱橋而最為人津津樂道。但後來香港影壇低迷，09年後她已返回內地，後來在北京定居，並拍攝好多主旋律電影與劇集，13年還當了甘肅省政協。</p><p>忙工作冇人追</p><p>出道多年的彭丹一直鮮有緋聞或公開有交往對象，身在北京的她日前接受本報專訪，被問到現時感情生活，是否已結婚生子？還是有親密男友？彭丹哈哈大笑說：「梗係未啦！唔好話結婚，連男朋友都未有！你話我咁多年係零緋聞就啱喇，因為我大部份時間都擺晒喺工作，邊有時間拍拖？」<br>今年彭丹已經45歲，難道父母沒有向她催婚？她說：「父母催咗咁多年，見到一啲反應都冇，𠵱家都懶得催啦，最慘係過年，親朋好友成日問我點解唔派利是，我話都未結婚。我當然想結婚生仔，但都要有人追先得㗎！」問擔不擔心變老姑婆？她滿自信說：「𠵱家冇啫！但我覺得自己總會搵到，將來結咗婚有咗家庭，我就真係會相夫教子，唔再出嚟做嘢。」</p><p>「可能我會閃婚」</p><p>彭丹指這幾年她獨自在內地打拼事業，問會否感到生活苦悶？她說：「我生活好充實，喺北京我嘅工作團隊有6、70人，日日同咁大班工作夥伴一齊點會悶，不過女人始終係要有自己家庭，我好信命中注定，搵啱對象，可能我會突然閃婚。」問對男友有甚麼要求？彭丹表示：「第一係健康，仲有係心地善良，人品要好，唔一定要有錢，有才華同能力就OK！」<br>採訪、攝影：陶然婷</p></body></html>