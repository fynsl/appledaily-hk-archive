<html><header><meta charset="utf-8"><title>咖喱牛腩：藍月更圓 - 咖喱</title></header><body><h1>咖喱牛腩：藍月更圓 - 咖喱</h1><p>英超星期五就開鑼，今季邊支球隊會贏冠軍？唔少英國傳媒同球評人都睇好呢季係曼市雙雄嘅世界，因為曼城同曼聯留得住想留嘅主力之外，仲大事擴軍，改善咗上季嘅弱點，例如曼聯差個防中接班卡域克，今夏就買咗尼曼查馬迪返嚟；而曼城啲兩閘又老又慢，今夏就買咗基爾獲加同班捷文文迪，可以兩閘齊飛。<br>如果將曼市雙雄比較，曼城比曼聯強嘅地方係板凳深度。曼聯嘅中場好依賴保羅普巴，中場係得佢有推進同派牌能力，但曼城唔同，奇雲迪布尼、大衛施華、根度簡、貝拿度施華以至老將耶耶托尼，個個能力全面，傳、射、突俱佳，全部都可以負責轉守為攻、派牌同埋持球突破嘅工作。有呢班星級中場，相信呢季曼城嘅中場控制力會更強。<br>上季，曼城嘅防中費蘭甸奴踢得好辛苦，一來佢係單防中，二來佢成日要去兩隻閘度補位，因為沙格拿、高拉洛夫等覆蓋範圍有限，但曼城今夏簽咗獲加、文迪同埋丹尼路雷斯返嚟，大大加強曼城邊路的實力。哥迪奧拿（圖）以前教巴塞隆拿嗰陣畀右閘丹尼爾好大自由度，等佢可以成日上前助攻，上季好難用得着呢招，但今季有獲加同文迪，哥迪奧拿嘅戰術會更加立體。每當曼城中前場圍攻對手嗰陣，獲加或者文迪就可以伺機喺弱邊殺上嚟，好似把尖刀就刺向對手防線。<br>不過，如果你問我曼城最大隱憂係乜，小弟會答係門將艾達臣摩拉斯。艾達臣由葡超嘅賓菲加加盟，真係唔知佢適唔適應到英超。哥迪奧巴禾就係例子，佢喺巴塞同埋智利國家隊嗰陣好似堵牆咁穩健，但上季踢到英名盡喪。<br>文：咖喱</p></body></html>