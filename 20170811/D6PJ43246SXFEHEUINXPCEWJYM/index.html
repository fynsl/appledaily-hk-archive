<html><header><meta charset="utf-8"><title>撐枱腳擺明想發展裕美冧讚台灣男「可愛生意人」</title></header><body><h1>撐枱腳擺明想發展<br>裕美冧讚台灣男「可愛生意人」</h1><p>【爆相爆片】裕美去年跟黃子恆爆婚外情後，同時被揭疑遭家暴，雖然最後跟前夫林恩浩離婚，但她和黃子恆亦分手收場。情路崎嶇的裕美，日前跟四眼男在灣仔撐枱腳談心，被讀者王小姐透過「爆相爆片」分享，似乎坎坷過後又有艇搭。<br>王小姐指當晚約7時許，在灣仔Pirata見到裕美跟四眼男蜜會：「聽到男人講普通話，佢哋不停交換手機睇，好似互相了解中，傾偈時裕美不停點頭，好欣賞佢咁，餐廳10點半關門，佢哋都傾到唔捨得走。」記者致電問裕美是否拍拖？她甜笑說：「朋友嚟之嘛，佢係台灣人，嚟香港難得見面，咪食咁耐囉，佢似追我咩？」</p><p>「鍾意人聽佢講嘢」</p><p>裕美坦言兩人相識不久，對方是做生意的，更爆兩人都鍾意畫畫，彼此有共同興趣，她說：「佢畀我睇佢畫嘅畫，覺得一個生意人，畫條魚、大廈，好純真好可愛。」問到有否機會發展？裕美含蓄表示：「未知喎，所有情侶都係朋友開始，唔知邊個係，人哋可能唔係鍾意我呢！」<br>對於讀者指裕美表現得很欣賞四眼男，她說：「因為我嘅母語唔係普通話，要好留心聽佢講嘢，佢話好開心可以傾好耐偈，男人都係鍾意人聽佢講嘢。」記者祝她搵個好男人，裕美坦言：「我都有留意緊，你都知我曾經失敗過，自己都有保留，希望識一個人耐啲先講。𠵱家了解緊，大家都係做朋友先。」問可介意遙距戀愛？裕美說：「首先我唔介意，但唔一定係佢，最緊要溝通，否則喺隔籬都可以距離好遠，老實講我都心急，但有啲嘢冇得急，而且自己唔想再錯喇！」<br>採訪：皓騫</p></body></html>