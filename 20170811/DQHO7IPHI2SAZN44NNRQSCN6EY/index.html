<html><header><meta charset="utf-8"><title>超級媽咪一拖三返港拍戲陳豪接機　連環咀茵媺</title></header><body><h1>超級媽咪一拖三返港拍戲<br>陳豪接機　連環咀茵媺</h1><p>【機場】陳豪和陳茵媺是圈中模範夫妻，三年抱三，茵媺生完兩子一女，肚皮收工，即收身復出接拍電影《日月星》。她上月獨自帶三子女坐長途機返多倫多，這位超級媽咪前晚帶子女回港，愛妻號陳豪收工即撲去接機，看到妻兒出閘，急不及待衝上前團聚，連環咀老婆及孻女Camilla。</p><p>陳茵媺和陳豪婚後密密生，三年抱三，育有兩子一女，分別是三歲多長子陳梓燁（Aiden Joshua），兩歲多二子陳浩鋒（Nathan Lucas）及一歲多的細女陳凱婷（Camilla），一家五口幸福滿瀉。陳茵媺上月挑戰自己，獨自湊三子女坐16小時長途機返加拿大多倫多老家探親度假，陳豪因要拍劇集《誇世代》未能隨行。陳茵媺前晚9時許抵香港，經一晚休息，昨日即到中環整頭，為拍攝英皇電影《日月星》做好準備。</p><p>等到坐立不安</p><p>因留港開工而整月沒見妻兒的陳豪，前晚收工攰爆馬上撲入機場接機，他前晚8時許便已抵機場，獨自坐長凳等待，其間不停撳電話，甚至坐立不安。大約9時許，陳豪行近接機大堂，見陳茵媺孭着囡囡Camilla，並推着坐雙座嬰兒車的囝囝Aiden和Nathan步出接機大堂，陳豪立即衝上前，跟兩子打招呼，還問囝囝可認得爹哋，之後再與老婆陳茵媺咀嘴解相思苦，緊接就錫孻女Camilla，Camilla一見到陳豪即笑着嗲爸爸玩，果然是孻女孻心肝。<br>問陳茵媺獨自湊三子女坐長途機是否很累？她說：「都OK攰，兩個仔都攰，佢哋都眼瞓。」她透露這次休假，同時在加國閉關熟讀劇本，講到多倫多之旅，即滔滔不絕說：「好開心，唔捨得走，空氣又好，對小朋友都好啲，多啲活動空間。」提到她復出開工，相對湊子女時間會減少，問可有目標一年拍多少部戲？她說：「唔會好多，因為小朋友，要照顧家庭。」訪問時，陳豪幫忙推BB車，兩子攰爆，反而細女Camilla竟沒時差，紮了小辮仔的她，一對「節瓜腳」揈揈又啜手指，非常精靈，跟着全家行往停車場上車離開。<br>採訪：梁繼光、王連連<br>攝影：羅德光、陳順禎</p></body></html>