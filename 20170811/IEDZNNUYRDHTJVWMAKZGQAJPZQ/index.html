<html><header><meta charset="utf-8"><title>養大B仔B女要幾錢？Bob生足4個使費逾2千萬</title></header><body><h1>養大B仔B女要幾錢？<br>Bob生足4個使費逾2千萬</h1><p>成日話養大個B要400萬，但係o依家乜都貴，400萬真係已經叫準備充足？《蘋果動新聞》特別找來一班爸爸媽媽級藝人試玩一下「育兒點算好」網站，計一計各人預算用多少錢養B。<br> <br>Bob(林盛斌)養咗三個女兼老婆陀住B仔，剩係計入讀小學嘅大女，雖然唔諗住要子女入國際學校，但都希望安排仔女去外國讀書，結果一個小朋友計埋居然已經要使超過525萬，阿Bob講笑話：「我同太太又唔係要谷到個小朋友好勁嗰啲，但係又估唔到要成五百幾萬一個，我有四個小朋友，即係要成2,000幾萬，咁又唔係好多，都係面嗰浸啫！」<br> <br>單親媽咪可嵐都有個6歲半嘅囝囝，小朋友啱啱升讀小學，每個月學樂器興趣班已經要使2,000蚊。可嵐經測試後係「裝備充足型」媽咪，預計要用354萬去養大囝囝，不過條數可能都係計少咗，佢話：「其實我仲心大心細，唔知中學俾唔俾個仔返加拿大讀書好，但暫時係想等到大學時先俾佢過去。」<br> <br>同樣係「裝備充足型」媽咪嘅谷祖琳都話教育基金其實都當係自己儲錢，希望有個好嘅準備，自己都要努力做嘢為兩個女供書教學，谷祖琳都好緊張小朋友嘅課外活動，佢話：「會睇下佢有邊方面嘅天份，邊方面好啲就學多啲。」<br> <br>有兩個囝囝既周家蔚經測試後，都預算要將花760多萬培育TJ同JT，係「重質重量型」父母。佢計劃俾囝囝到加拿大升學，但擁有加拿大籍嘅佢已慳不少，現時囝囝每月已經上不少課外興趣班，成本認真襟計。講到近800萬嘅育兒費，周家蔚笑言：「我平時都係寧願慳自己，以前真係唔係好識慳，做咗媽咪就要改變下。細個媽媽成日話我睇錢睇得唔重要，自己覺得好又一餐唔好又一餐，無所謂啦。」但佢坦言兒子開始長大，要為佢哋灌輸理財觀念：「我都會教大仔，有時佢扭計、喊要買嘢，我會同佢講Daddy、Mummy搵錢好辛苦，你想要糖定要媽咪陪呀？如果媽咪出去搵錢就可以買糖，好彩佢都會揀媽咪。」<br> <br>想計下要為自己小朋友準備幾多錢？請參考「育兒計算機」網站：<br> http://calculator.easypama.com.hk/ </p></body></html>