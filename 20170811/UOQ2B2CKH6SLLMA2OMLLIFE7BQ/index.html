<html><header><meta charset="utf-8"><title>知己知彼：牛市股神出現了 - 風吹知</title></header><body><h1>知己知彼：牛市股神出現了 - 風吹知</h1><p>噚日港股一度急挫近500點，收市跌幅收窄至大約300點，單日跌幅為最近一個月最大。呢啲都唔算係咩，令我最驚訝嘅係，近日喺網上討論區見到一個帖文，又有少年股神想轉全職炒股。唔通升市要玩完？係咪要大手減持呢？<br>嗰位網民提到，自己炒股一個星期都賺到成個月人工，已經冇心機日日返工捱世界，似乎想轉行全職炒股。前幾日先有資深投資者話，牛三有排未玩完，除非出現周街股神，賣菜都可以做股神，咁就大鑊啦。歷史總是驚人地相似，記得2015年4月嘅大時代，都係全民皆股，落街買個叉雞飯，都會聽到燒味師傅對股市高談闊論，證券行或者銀行門外總有一班「抬頭族」。而冇幾耐，個市就暴插，呢班忽然股神消聲匿跡。<br>然而，我近期暫時都只係見到呢一個股神，個市可能都仲有得升。恒指連升超過7月個，上一次有較大嘅單日跌幅係7月4日，跌咗395點，不過之後用咗5日就收復失地，跟住開始一個月嘅強勁升勢。如果恒指下星期可以迅速重上27800點，28000點不遠矣，亦可能意味住下輪升勢要開波。<br>順帶提提，同上述網民有相同諗法嘅人，唔好做傻事。升市個個都可以係股神，因而轉全職炒股嘅人，十有七輸，兩個喺股海浮沉，只有一個真正搵到錢，搵到大錢嘅人更少之又少。<br> <br>風吹知</p></body></html>