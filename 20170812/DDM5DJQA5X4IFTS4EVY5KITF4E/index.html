<html><header><meta charset="utf-8"><title>男友瞞婚行外父政策獲原諒42歲陳昭昭趕嫁「希望佢以後會乖」</title></header><body><h1>男友瞞婚行外父政策獲原諒<br>42歲陳昭昭趕嫁<br>「希望佢以後會乖」</h1><p>【《蘋果》專訪】<br>今年雙春兼閏月，娛圈喜事重重，現年42歲、曾主持有線成人節目《性在任你Call》的陳昭昭將於今年12月7日跟中港司機李先生步入教堂，展開人生新一頁。一對準新人昨影婚紗相，曾被爆瞞婚的男友，行外父政策終獲原諒，昭昭表示期望對方婚後會變乖。</p><p>現年42歲、曾主持有線成人節目《性在任你Call》的陳昭昭，近年轉型從商，前年戀上中港司機李先生（Frankie），去年底爆出她受李生舊愛溫小姐的「午夜凶鈴」騷擾，之後又爆出李先生瞞婚兼有一女。昭昭去年底曾開記招否認搶人夫，男友其後也為瞞婚登報道歉，二人才冰釋前嫌，於今年復合，更決定趁今年雙春兼閏月拉埋天窗，於今年12月7日在港結婚，並筵開50席大宴親友，一對準新人昨日在尖沙嘴接受本報專訪及影婚紗相。<br></p><p>飯盒藏戒指</p><p>昭昭穿上露肩婚紗，大騷33C事業線，她又挨又拖又攬着未婚夫，兩人都笑到四萬咁口。問到昭昭如何被李先生打動，她大爆對方下了不少冧功：「佢之前飛柬埔寨搵我爹哋，同我爹哋解釋之前有啲嘢做得唔係咁好，佢行屋企人政策，有誠意。」求婚時更有小插曲，昭昭說：「佢將求婚戒指擺落飯盒，我食食吓飯，因為唔舒服將個飯盒掉咗，佢執番個飯盒，搵番隻戒指出嚟，我好surprise，冇諗過個飯盒會有隻戒指，所以應承咗佢。」<br></p><p>昭昭與李先生拍拖兩年半，其間幾經波折，身為虔誠天主教徒的她說：「上帝畀好多考驗，希望結婚後唔好咁多波折。我先生唔係富二代，希望平平穩穩過埋下半世。」兩人婚後會積極造人，她說：「先生鍾意女，我鍾意男，男女係上天安排，結婚後不設防，天主教提倡唔避孕，順其自然，上天賜幾多就幾多。有小朋友後，唔會減少工作，反而會叫老公戒煙。」<br></p><p>輔導幾個月</p><p>一對準新人正接受婚前輔導，昭昭續說：「都係教會提倡，我哋婚前唔了解，結婚前接受輔導到婚禮完成，之後簽番證書，好似讀咗一個戀愛課程，男女相處係好深學問。拍拖同建立家庭關係，完全兩樣嘢，係好深藝術。我哋接受輔導咗幾個月，雙方了解咗好多，好多嘢唔會直接同對方講，係同輔導員講，直接同對方講會傷害到對方，希望藉住我哋嘅婚禮，宣揚重視婚姻，尊重家庭嘅訊息。」李先生曾被爆瞞婚，兩人一度分手，昭昭回想：「雖然過往有啲唔開心負面新聞，但佢家庭觀念好重，一直好take care我同錫我。」<br>對於婚禮安排，昭昭表示邀請了林雅詩和仙樂都做姊妹，婚禮會在教堂行禮，也依傳統接新娘時着裙褂，晚上在酒樓設宴，她直言會當騷做：「同導演諗緊節目，三機拍攝，之後上載YouTube。」升呢李太後，昭昭表示仍會繼續幕前工作和慈善工作。<br>採訪：張俊銘<br>攝影：仇志德</p></body></html>