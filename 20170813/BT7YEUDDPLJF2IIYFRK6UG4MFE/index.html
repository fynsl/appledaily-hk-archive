<html><header><meta charset="utf-8"><title>【新WAGs登場】曼城仙氣女神殺晒　好彩曼聯都有...</title></header><body><h1>【新WAGs登場】<br>曼城仙氣女神殺晒　好彩曼聯都有...</h1><p>新一季英超除咗簽入唔少球星，佢哋嘅另一半都為球迷帶嚟另類觀感；芸芸新Wags之中，曼城葡萄牙右翼貝拿度施華女友Alicia Verrando，憑住22歲青春無敵嘅身材，加上天使面孔，仲有有商學位呢個高學歷，堪稱英超Wages界嘅仙氣女神。<br><br>Alicia Verrando係一半法國一半葡萄牙混血兒，生於摩納哥，來頭都唔細，2015年喺美國加州大學國際商學院畢業，擅長流利法文、意大利文、英文，仲話識少少中文添。2016年去摩納哥球會做市場部intern，咁樣就俾新晉葡萄牙國腳貝拿度施華媾掂咗，唔知摩納哥其他隊友有冇葡萄佢呢？<br><br>雖然Alicia身高只係5呎4吋，唔算係長腿一族；不過勝在身材均勻，IG亦不時上載游水、瑜珈、做Gym相，同足球員男友貝拿度施華應該有共同話題。據報Alicia仲會跟施華搬去曼市，以佢嘅學歷，大把公司爭住請佢，不過男友仔踢曼城大把錢，唔使做都得啦。曼城另一位新兵、巴西門將艾達臣摩拉斯太太Lais Moraes，佢亦不單樣靚身材正，亦都係老公死忠，不時入場支持老公外，仲拍埋片放上youtube，真係老公天字第一號粉絲。<br><br>曼聯今季亦都不乏新兵，Wags風頭無理由俾曼城搶晒，瑞典中堅域陀連迪路夫嘅女友Maja Nilsson都唔錯，Maja喺瑞典做blogger，不時網上上載自己靚相，而且亦對男友百分百支持，好似男友代表瑞典、之前踢賓菲加，宜家效力曼聯，Maja都着過呢啲波衫。</p></body></html>