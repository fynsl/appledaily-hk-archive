<html><header><meta charset="utf-8"><title>趣blogblog：炒輪完？ - 股榮</title></header><body><h1>趣blogblog：炒輪完？ - 股榮</h1><p>港股三日調整近千點，百分點約3.5%。霎時間，坊間一遍愁雲慘霧，原因不是正股重傷，乃是衍生工具出事。<br>身邊不少朋友，近月開始嫌正股贏得唔爽，比冧把5號仔、甚至是700，都覺得行得慢，唔夠型，取而代之，就是選擇相關股份的窩輪牛熊證（輪證）。<br>每次所謂大時代，港股成交飆升之時，輪證成交同樣嚇人。2007年宣佈港股直通車後，窩輪每日成交皆超過300億元、最誇張的一日是10月16日的500億元成交，佔大市2,000億成交約25%。<br>2015年大市起動，4月開始千億成交成為新常態，連帶輪證交投創過去10年最光風的日子。統計自2008年後，近10年輪證成交逾300億元的交易日，合共有62日，當中2010年10月至11月佔7日，其餘55日清一色是2015年4月至7月發生，最多的一日是2015年5月28日，輪證成交457億元，佔大市成交約22%。</p><p>輪證成交不復當年</p><p>今年迄今151個交易日，輪證平均每日成交只有144億元，佔大市約19%。不過最諷刺的，是輪證成交最多的4日，就是上周二至五的4個交易日，分別錄得206億、211億、249億及215億元，佔大市成交比例同樣約兩成。<br>數字代表甚麼？可能有以下啟示。2007及2015年兩個大時代，輪證成交動輒300甚至400億元，是全民炒股炒輪炒動物的結果，上周即使錄多日逾200億元輪證成交，層次上不算全民參與，極其量是買開股票的散戶，手多多玩埋輪，或者以往炒開輪證的投資者，加大賭注而已。前者由於冇玩開，亂買末日或超級價外輪，遇上調整市，連止蝕的基本動作也欠奉，結果total loss。<br>以往細價股有得炒的日子，炒三四線股的朋友，絕少沾手輪證，事關風險回報相若。不過「粉塵爆」事件後，市場突然多了一班棄細炒輪的客源。<br>炒細價股與炒窩輪，坦白講是兩碼子的事。細價股還可能靠收料、埋莊家線搵食，雖則多數聲稱收到料的，十之八九是流料。相比之下，輪證純粹賭大細，冇得鬥長命，拖得越耐越蝕章。因此，用細價股的炒法以至注碼玩輪證，五個字講晒，「輸死冇命賠」。<br>我仍堅信牛市未完，但當人人都知道是牛市之時、輪證成交超過300億元之日，就是搵定出口的時候。牛市贏錢，是鬥耐性，鬥EQ。<br>想贏快錢，結果是輸得更快。想輸得型、定贏很娘，我揀後者。<br><br>股榮<br> http://www.fb.com/stockwing1 </p></body></html>