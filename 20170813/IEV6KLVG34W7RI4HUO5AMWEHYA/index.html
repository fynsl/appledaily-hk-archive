<html><header><meta charset="utf-8"><title>李國麟錫女錫到燶後悔贈女兒手機</title></header><body><h1>李國麟錫女錫到燶<br>後悔贈女兒手機</h1><p>愛係無分國界、種族與性別，中國人愛得比較含蓄，所以李國麟一張與15歲囡囡李沅薐(Cherie)嘅親嘴合照，惹來網上一陣小風波，有網民認為呢啲係父愛，只要子女唔介意，幾多歲都可以錫；亦有網民以道德標準來批判呢件事，但係實情旁人又怎可單憑雙眼去衡量呢種愛呢！<br> <br>62歲嘅李國麟早前就接受周刊專訪，重提與囡囡親嘴一事，他依然有自己一套嘅睇法同做法。<br> <br>老年得女嘅李國麟，當然錫到個女燶，佢話好多人都話佢將個女寵壞，阿女要乜有乜，李國麟雖然口裏說一，但行為就表裏不一，仲就做到加零一㖭，個女想要乜就買乜。報道中，李國麟就舉咗一個例子，佢話買咗部新電話俾Cherie，三日就唔見咗，老婆就話不如只買一部長者電話俾阿女就算，但係李國麟就靜靜雞咁帶Cherie去買過部新款電話。<br> <br>李國麟話，記憶中，爸爸當年都係咁好寵阿妹，李爸爸教落，生仔要嚴，因為將來要孭起頭家；生女就要寵，因為唔知佢將來嫁得好唔好，touch wood 將來嫁得唔好，都有父愛同快樂嘅童年彌補番數吖！<br> <br>講得又好似好有道理喎！<br> <br>至於62歲爸爸同15歲囡囡咀嘴被網批判一事，李國麟坦言，一直以來佢都唔理會網上嘅討論，佢話由細到大都係咁錫阿女，就算二十、三十歲，佢都會照樣咁錫。李國麟反問，唔通錫阿媽又有問題咩？佢覺得可能係啲人思想保守或者有啲唔愉快嘅經歷影響，先會戴有色眼鏡嚟睇呢件事。佢話當時同阿女慶祝，有好多朋友在場，唔通搞亂倫會咁公開咩？總知，李國麟覺得愛她就錫她，想拖住阿女行街就拖住行街，別人做唔到，但佢就做得到。<br> <br>從李國麟嘅言詞中，你可深深體會到佢愛女之深，但原來佢都對阿女做咗一件事，而感到好後悔。報道講到，李國麟最後悔嘅事就係買咗部電話俾阿女，佢話依家電話佔咗阿女95％時間，Cherie同手機人機合一。<br> <br>李國麟好欷歔咁話，以前阿女當自己係偶像，依家偶像變閒角，佢話真係唔敢想像之後阿女拍拖佢會點，但係肯定嘅係佢一定會呷醋，感覺儼如失戀。報道入面仲提到，Cherie有向李國麟透露，有人曾向她表白，幸好阿女拒絕咗，但呢位老竇都好爆炸，竟然問阿女拒愛嘅理由係咪佢同性戀，Cherie即回佢一句：你黐線㗎！李國麟話，覺得阿女遲早都會進入成人世界，佢更形容阿女呢隻紙鳶就快斷，所以佢更珍惜依家同囡囡相處嘅時間。</p></body></html>