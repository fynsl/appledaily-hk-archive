<html><header><meta charset="utf-8"><title>演大軍對付星爺夠經典程東回歸「我都唔係咁醜啫」</title></header><body><h1>演大軍對付星爺夠經典<br>程東回歸「我都唔係咁醜啫」</h1><p>「花你都打到我夫佬？咁你老竇都變鬼佬！」27年前的電影，對白和場口仍然令人記憶猶新，程東飾演的大軍功不可沒，也許只有他才能駕馭特異功能師傅這騎呢角色。近日程東回港拍戲，直言恨做男主角的他笑言：「我都唔係咁醜啫。」<br>採訪：何永寧、馮國康</p><p>身邊的不知是大軍還是程東，左眼沒戴隱形眼鏡，亦沒有招牌的單手掩眼動作。豪邁爽朗的笑聲，絕對不是電影中配音的那把，「可能講程東冇人識，但你一講到大軍，個個都知係邊個。」久違香港影壇多年的程東，早前回港拍戲並接受本報獨家訪問，說到《賭俠》這經典角色時眉飛色舞：「當時有個氣功大師叫李建軍，公司即刻開戲叫我演佢。點做呀？整隻眼鏡你戴先！」戲中另一幕經典是大軍被周星馳催眠，化身成《秦俑》的鞏俐：「焚身以火呢句實識唱啦！結果呢幕嚇醒咗好多觀眾。」</p><p>演幾十年反派</p><p>原來程東入行時是製片，自己也不知有喜劇天份，只因當年演員不夠，被向華勝捉去做幕前，程東說：「嗰時係80年代尾，香港電影最興旺嘅時候，唔好話台前幕後，人都唔夠。」比較準確一點，其實是奸角不夠，相反小生多的是，與他合作過便有劉德華、星爺和黎明等，他說：「可能我生得冇咁靚仔，導演嚟親都叫我演大哥，要我戴條大大哋嘅朱義盛，唔經唔覺就演咗幾十年反派。」<br>說起來，程東跟江湖電影特別有緣，他在《古惑仔情義篇之洪興十三妹》飾演的鹹濕哥更是賤到入骨：「嗰個年代開嘅江湖片、動作片太多，反派演員真係數唔到有幾多個，大儍（成奎安）又變咗喜劇演員，三歲細路仔都唔驚佢。」當年他試過一日踩五組戲，累到洗澡都可睡着：「你知做我哋呢行，好天搵埋落雨柴。拍，你就有錢囉，可以供樓囉！」當年曾傳出影星收不到片酬，問到可有發生其身上，程東笑說：「可能我做反派做得多，未試過收唔到。」</p><p>北上發展娶妻</p><p>90代末，香港電影業萎縮，程東試過一年只拍兩日的客串戲：「嗰個年代都算係一個好慘淡嘅年代，扮女人得唔得呀？扮女人都冇喇，冇嘢撈。」02年程東拍完《反收數特遣隊》後，把心一橫北上發展，轉型做廣告，「我諗我哋每一個呢行嘅人都經歷過，由開始唔願放棄到要走，一年拍唔到兩日戲，生存唔到呀，要供樓供車。」不過有失總有得，這十多年間，程東在內地搵到食，做過導演拍攝《蔡李佛拳》，更娶到嬌妻，現已是一子一女的父親，「我老婆唔係欣賞我拍戲，可能係緣份，大家啱，咁就結婚。」<br>程東現時在內地扎根，參與很多內地的電視劇和網絡電影，但說到底，他依然想返港拍戲：「好渴望第日搵我啲製片啊，唔好搵我返嚟三、兩日，男主角可以考慮吓我，我個樣都唔係咁醜啫！」</p></body></html>