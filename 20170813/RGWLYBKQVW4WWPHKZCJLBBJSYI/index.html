<html><header><meta charset="utf-8"><title>忍痛21小時終拔釘　否認博出位林子健：我好怕死</title></header><body><h1>忍痛21小時終拔釘　否認博出位<br>林子健：我好怕死</h1><p>【本報訊】民主黨成員林子健稱日前於旺角街頭，遭疑似內地強力部門人員強行帶走禁錮及毆打，外界質疑他獲釋後未有即時報警及求醫，反而忍痛召開記招，直斥他自編自導自演。林子健昨忍痛21小時後終拔出大腿書釘，其後出院接受《蘋果》專訪，反駁指在沙灘被雨水淋醒後「嗰刻好驚……只想返屋企，點會諗報警」。有言論指林欲借事件參加立法會補選，「黐線啦！我百分之一百零一唔會選」，又坦言今次事件令家人擔驚受怕，日後將淡出政治圈子，「我絕對唔係英雄，我係一個好怕死嘅人」。<br>記者：譚靜雯<br><br>民主黨成員林子健前日報警稱遭人禁錮施酷刑，當晚到瑪麗醫院求醫，直至昨早10時50分步出病房。他身穿巴塞隆拿球衣及短褲，右手撐着枴杖，左右大腿均包上紗布，步履蹣跚會見傳媒。</p><p>手術無麻醉　歷時半小時</p><p>林前晚約10時接受手術。他表示，為了減低身體反應及風險，聽從醫生建議在毫無麻醉的情況下，歷時半小時拔除21口書釘，過程非常痛，大腿敷上紗布，書釘則交由警方作證。他稱目前情況「so far so good」，但經過警員錄口供，耗時6、7小時，目前感到身心疲累，冀事件盡快完結。<br>外界有人質疑林子健於事件上自編自導自演。林昨出院後接受《蘋果》專訪，嘗試講述被擄走經過，指當日在街上被兩名身形高大、外表「黑黑實實」及其中一名戴口罩的男子叫他：「林生、林生，大家聊一聊。」他就問：「咩事咩事？」對方就回答「沒事沒事」，隨即一人扼其頸、另一人挾其手臂，將他推上路邊的小型客貨車，連同司機共3人把他擄走。<br>他坦言，「成個過程（被擄走）可能一分鐘都冇，真係好快」。林稱在車上被夾在兩名男子中間動彈不得，嘗試掙脫不果，之後面骨及太陽穴位置被打，再被人迷暈後就昏迷。直至被打醒，他已被蒙了雙眼及縛在床上，過程中有人不停用普通話講粗口，又指他不愛國，要在其大腿上釘十字架。他直言，「第一下（釘）真係嘩咁大叫出來，之後被人捂住個口，唔畀我叫出聲，就再被迷暈」，終在沙灘被雨水弄醒。<br>對於外界質疑他獲釋後未有直接報警及到醫院求診，他自言「好細膽」，「醒咗嗰刻見到漆黑一片，睇唔到乜嘢屋、光線等，我都唔知（自己）喺大陸定喺香港」，最深刻印象是沙灘有好多石頭，「嗰刻好驚……只想返屋企，點會諗報警」。林又說：「我返咗屋企後六神無主，第一個反應係問我最熟兩條友叫何俊仁同李柱銘，我識佢哋廿幾年……佢哋又係律師，唔問佢哋問邊個？」</p><p>強調無意參與立會補選</p><p>他首次透露一直無意開記招交代，「本來我想喺私家醫生度搞掂佢就算（拆釘），我自己唔想搞大件事，老婆同阿媽都反對（開記招）……我絕對唔係英雄，我係一個好怕死嘅人」，但最終決定挺身而出，「因為要話畀香港人知發生緊乜事」。警方曾提出人身保護，但已被他拒絕，「（要）堂堂正正行返出去。」<br>有言論指林欲借今次事件參加立法會補選，林稱「黐線啦！我百分之一百零一唔會選」，又稱月底將赴美進修，「我機票都買晒」。他重申絕無意參與補選或在政治上更上一層樓，「我冇動機喺政圈發展，唔會再高度參與政治運動，做返個普通市民」。經歷今次事件後，他不想再活躍在政壇，「係嚇怕咗，令到我屋企人受傷害，令到佢哋無端端擔驚受怕，自己家庭更重要」。</p></body></html>