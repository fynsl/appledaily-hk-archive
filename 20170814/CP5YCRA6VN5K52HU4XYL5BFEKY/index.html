<html><header><meta charset="utf-8"><title>經濟客艙：要識問呢三個問題 - Captain Cool</title></header><body><h1>經濟客艙：<br>要識問呢三個問題 - Captain Cool</h1><p>面對北韓隨時發射核彈威脅，聽過長居南韓嘅朋友咁講，「北韓問題對於南韓嚟講，好似一個計時炸彈，你唔想亦唔知道幾時爆。不過，呢個問題又未至於影響大家嘅日常生活，但係大家都希望最好唔好開火、用軍事方法解決問題啦。」<br>財金界普遍認為，美國同北韓呢場隔空口水戰，冇乜嘢可以預測及分析，當美國總統特朗普遇上北韓領袖金正恩，結果只係沒有最癲，只有更癲。相嗌唔好口，呈一時威風，也要付出代價。兩位狂人嘈嘈閉三幾日，全球股市市值由上星期二嘅紀錄高位79.5萬億美金，唔見咗成萬五億美金。<br>資金，絕不受呢種小學雞式拋浪頭，勢色不對就要縮。作為股海載浮載沉嘅散戶，的確未必實踐「股神」畢菲特嘅致勝操作：「別人恐懼時我貪婪」，趁跌市撈底。不過，如果有機會再遇上地緣政治風險嘅消息，唔想別人恐懼時我又恐懼，過份被情緒主導，可以跟一個著名基金投資團隊提供嘅錦囊，問問以下三個問題，包括第一、事件是否牽涉超級政權？第二、對國際油價構成風險？最後亦是最重要，會否對金融體系構成風險？美朝對峙局勢而言，回答上述三項問題時，暫時睇到第二同第三個問題皆屬「不是」。第一個問題就有少少難講，侵侵又想搵中國過橋，仲要睇多幾日侵侵點擺姿態。<br> <br>FB page： https://www.facebook.com/seeforcaptain/ </p></body></html>