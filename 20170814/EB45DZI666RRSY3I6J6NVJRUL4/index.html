<html><header><meta charset="utf-8"><title>任總觀點乏支持 - 左丁山</title></header><body><h1>任總觀點乏支持 - 左丁山</h1><p>任志剛在個人網誌「觀點」發表對基本法第107條關於特區政府財政力求收支平衡嘅評論，順帶延伸到政府應該多使錢，刺激香港GDP加速增長，對過去十年政府最刺耳嘅批評就係「過去十年，政府一直採取守財奴政策，導致大量盈餘出現，拖着經濟後腿，可以說是穩健有餘，進取不足。」<br>任總之言，引起各方評論，左丁山注意到，建制派對行政會議成員任先生好客氣，冇讚冇彈，唔似得蘋果日報咁反動，盧峯罵任先生墮落，關焯照博士話跟任志剛學公共財政會學壞師。其他不同意見嘅人說話係婉轉的，例如畢馬威合夥人，前長遠財政計劃工作小組王尹巧儀對明報表示反對任總之言，平時言論傾向建制派嘅科大著名經濟學教授，半個梁粉雷鼎鳴（亦係前長遠財政計劃工作小組成員）就在信報發表文章指出香港人口老化帶來財政壓力（羅致光局長已有人口老化海嘯之說），逆周期財政政策可能不但不會降低周期的波幅，還可能加劇，讓自己變成新的震盪來源。雷教授話，政府用錢投資公共項目，不一定有高回報率，更引用美國著名經濟學家Robert Barro嘅研究──美國政府用錢一元，取回四角已算不錯，其乘數效果只係0.4，並不大於1。雷教授好客氣咁指出任志剛立論錯誤，中國銀行香港高級經濟研究員戴道華亦係咁樣講。戴先生在信報解釋過往十年香港經濟復甦步伐偏慢之迷，原因並非「公共開支拖後腿」，而是私人企業投資信心不足、主要商品和服務出口增長顯著減速，減速之主要原因係三大出口市場美國、中國大陸與日本過去十年嘅GDP增長持續放緩所致，香港無法控制。如果要在逆周期下增加支出，就要考慮到香港經濟高度外向（按：即是有leakage漏斗效應）。新進經濟學者曾國平（香港亞太研究所經濟研究中心成員）冇戴道華咁客氣咯，佢嘅信報文章指出，如要大開水喉，請政府公開以科學方法、可靠數字來說服公眾。資深報人陳景祥就在明報發表評論：「沒有一個政府會蠢得只會守財而不用，所謂守財奴政策，其實是子虛烏有！」左丁山在2015年3月4日講「派糖效果」，引用政府數字，指2015/16財政年度派出340億元，只係提升GDP增長1個百分點，即225億元，乘數效應小於0.7！任總言論，學者與評論員唔buy噃，只有林鄭話好！</p></body></html>