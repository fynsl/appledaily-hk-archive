<html><header><meta charset="utf-8"><title>異動空間：點樣搵強股撈底 - 魏力</title></header><body><h1>異動空間：點樣搵強股撈底 - 魏力</h1><p>朝鮮半島戰雲密佈，港股三日插近千點，單計上周五已宰殺130隻牛仔，但市場氣氛算是平靜。魏力收到的提問也是撈貨為主，不少更明言今年一路都無買嘢，個別早兩個月於25000清晒蟹貨之後，一直搵緊位入市。經驗來講，呢種sentiment即係未跌完。<br>直覺唔夠客觀？不妨睇公開數據。上日高達138億元資金追call輪，牛仔亦吸資50億銀，合共相當於主板成交13%；反觀put輪加熊仔只有35億元，call put比率為80：20。咁一面倒，大戶會否慷慨派錢？<br><br>別以為魏力好淡，其實跌完呢浸仲有大把世界。點解？震倉過後，貨源更集中於強者手上，衍生工具又殺了一班跟風投機者，之後會升得更暢順。再講，今年累升近6,000點後，基金現水平幾乎點掟都贏，跌勢自然又急又勁，加上人仔勁升，避險北水食糊撤退也很合理。<br>家陣入市撈底？打個比喻：戲院剛剛失火，眾人奪門而逃，你會否逆勢衝入去，睇下有無銀包執？所以都係嗰句，重貨減持，無貨忍手，留住「茄殊」，日後總會大派用場。食住花生做功課，搵定強股之後去撈，畀個貼士大家，目前仍在廿天線樓上的股份，mark底佢哋喇！</p><p>魏力<br> http://www.fb.com/2012jason <br>本欄逢周一、五刊出</p></body></html>