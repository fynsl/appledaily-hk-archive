<html><header><meta charset="utf-8"><title>大棋局：朝鮮印度虛實之爭 - Mr. Tregunter</title></header><body><h1>大棋局：朝鮮印度虛實之爭 - Mr. Tregunter</h1><p>先講結論。近期全球股市都呈跌勢，唔少睇法認為，因為可能會打仗。如果係打仗引發嘅跌市，往往打完甚或一開打，股市就倒升。所以地區戰爭引發嘅跌市唔使驚，要驚嘅，係今次跌市唔關打仗事。<br>印度、朝鮮相繼觸發地緣局勢緊張，剛好一個在中國西南面，一個在東北面，形成對角。戰線如此長，往往意味着，兩者中一個係虛，一個係實。朝鮮估計係虛，主要原因在於南韓薩德系統未完成部署，美國將來仍要賣薩德系統畀日本。如果金正恩太早倒台，朝鮮局勢平靜，各國要薩德系統嚟把鬼？因此軍火生意要成，金正恩就需要存在。<br>美國忌憚的是北韓導彈發射距離一次比一次遠，過去話要射到去美國得啖笑，難保將來技術逐漸成熟。軍事專家估計，北韓剛試射的「火星14型」導彈，若以正常彈道飛行，射程最遠達6,700公里，可覆蓋美國阿拉斯加州全境。故北韓導彈技術快成熟之時，或許就是金正恩真正倒台嘅時候。<br><br>另一邊廂的印度卻恐怕係實。同北韓相反，北韓大大聲嗌，印度靜靜雞做。印度官方於公開場合講嘢不強硬，暗示有偈傾，但低調地增兵。包括陸軍33軍第17、27和20山地師，每個師兵力1萬至1.5萬人；第3軍和第4軍，旗下各有3個山地師或步兵師，亦向中印邊境集結。雖然印度經濟實力同中國有差距，不要忘記，據斯德哥爾摩國際和平研究所報告，印度2012至2016年對外採購武器金額佔全球13%，係全球第一大武器採購國。<br>印度在賭一樣嘢：十九大前共產黨內鬥周身唔得閒，中國其實唔想開戰。同時，中國不斷宣稱和平崛起，若在一帶一路沿線因爭議地區開戰，周邊國家會驚。洞朗的戰略意義對印度小，一帶一路戰略意義對中國大，以小換大，賭得過。故今次印度求戰之心，不宜小看。</p><p>Mr. Tregunter<br>本欄逢周二刊出</p></body></html>