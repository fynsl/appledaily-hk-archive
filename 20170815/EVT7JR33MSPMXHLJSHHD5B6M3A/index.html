<html><header><meta charset="utf-8"><title>魚樂無窮：飛人跑輸又如何 - 唐牛</title></header><body><h1>魚樂無窮：飛人跑輸又如何 - 唐牛</h1><p>恒指噚日反彈366點，重上27000大關，雖未能完全收復上周五失地，但科網股如舜宇光學（2382）及丘鈦科技（1478）強勢破頂，股王騰訊（700）奇迹回補裂口，再次證明大跌市下，沽弱勢股買強勢股乃硬道理，亦是回復元氣嘅最快方法。<br>日前特朗普及金正恩大爆口水戰，股民情緒無不受影響，恐怕戰事一觸即發，結果瘋狂掟貨，令恒指上周五慘跌560點，完美演繹德國股神科斯托蘭尼的名句，心理＋資金＝趨勢。<br>你問我乜水位撈貨或沽貨，我都答唔到你，因為每人的持貨、實力、風險胃納均不同，好難用一個特定指數叫大家行動。<br><br>相反，我建議大家設定一個止賺水平，例如倉位縮水一成，或盈利蒸發兩成，實際操作因人而異，但原因卻只得一個︰本金一定要保住，否則冇仇報！<br>牙買加飛人保特退休前出戰世界賽，100米只得銅牌，4 x 100米更因拉傷未能完成，但無損他的傳奇地位，100米賽事冠軍基寧賽後更向他下跪致敬。套在股市身上，跌市有損傷難免，但只要操盤得宜，要笑到最後其實唔難，共勉之！</p><p>唐牛<br> http://www.fb.com/tongcow88 <br>本欄逢周二、四刊出</p></body></html>