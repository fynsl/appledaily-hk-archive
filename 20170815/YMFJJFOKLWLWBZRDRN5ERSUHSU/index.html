<html><header><meta charset="utf-8"><title>中環在線：四太中環娛樂行放租冇人吼 - 李華華</title></header><body><h1>中環在線：<br>四太中環娛樂行放租冇人吼 - 李華華</h1><p>中環核心商業區話就話寫字樓租金創出全球最貴，空置率又新低云云，不過就算揸住最靚物業嘅賭王「四太」梁安琪都有「頭痕」之時，講緊係佢旗下中環娛樂行，竟然有超過兩層樓面拎出嚟放租，其中一層全層樓面仲已經吉咗幾個月，都算罕見。<br>中環娛樂行拎出嚟一次過放租嘅單位包括9樓A室、15樓A及B室、22樓A室同29樓全層，最細單位面積大約2,372方呎，至最大4,943方呎，意向呎租由83至98元不等。</p><p>輕輕減租2萬蚊</p><p>其中，29樓全層單位已經交吉咗幾個月，翻查資料，一間大陸背景濃厚嘅小蜜蜂金融服務集團喺3年前租咗呢層，月租大概39萬元，幾個月前就冇租。<br>四太可能見之前中環空置率低，加上美利道商業地王又賣到好價，早排以意向呎租100蚊放租，即係月租接近50萬蚊！但一直租唔出之後，近排已經減到48萬元，但係依然比之前份租約貴，似係唔憂租唔出咁款。<br>不過，四太出名投資眼光好，喺2005年以「筍價」27億買入娛樂行全幢物業，近年淨係地下幾個舖位收到嘅租金，每年已經億億聲落袋，難怪樓上嘅寫字樓單位，求價居多，寧願搵個好租客喇。</p><p>李華華</p><p>mailto:LiWaWa@AppleDaily.com</p></body></html>