<html><header><meta charset="utf-8"><title>智取大市：一籃子後市訊號 - 晉佳</title></header><body><h1>智取大市：一籃子後市訊號 - 晉佳</h1><p>恒指10日線係年初至今每逢升市嘅支持位，目前延伸至27476，同近期短線跌市幅度黃金比率0.618倍（27483點）非常接近，倘若後市能收復呢個位，指數將改呈上落市，甚至重返升市。不過，恒指明顯受制呢個水平，一日未能突破27483，都未能對跌市掉以輕心。<br>情況不至於樂觀，就以最強勢科網股為例，單睇舜宇（2382）股價反應已知唔太對路。<br>一向冇發盈喜習慣嘅舜宇，首先7月中發出上市以嚟第一次盈喜，擺明做嘢，結果股價如願大升。然後整固去到業績前一日，高盛發佈10隻業績有驚喜股份，當中包括周一收市公佈業績嘅舜宇，真係唔驚開口中，擺明係春江鴨想催谷股價，而舜宇亦順勢突破100大關。<br><br>舜宇正式業績一出，本來半年多賺140%，亦因壞賬回撥因素令增長催谷到150%，績後股價消耗晒一切好消息，股價先高後低，證明膽敢不問價進場嘅短線資金不多，加上強勢中資股跌多過升，曲線講明港股現價承接力有限，後市繼續調整機會大過重返升市。不過，舜宇一連串升勢部署精密，實在不能不寫個服字。</p><p>晉佳<br> http://www.fb.com/advanceguy1 <br>本欄逢周一、三、五刊出</p></body></html>