<html><header><meta charset="utf-8"><title>E-kids送iPhone谷新歌</title></header><body><h1>E-kids送iPhone谷新歌</h1><p>E-kids兩位人夫阮民安（Tommy）和郁禮賢（Tim）日前鬼祟現身旺角某幢黃色招牌林立的舊樓，逾半小時後Tommy戴口罩遮樣快閃。昨日記者致電Tommy了解，他緊張澄清：「梗係唔係去一樓一幫襯，嗰晚喺旺角街頭拍短片，髮型師喺呢幢大廈有地方畀我哋整頭。」<br>Tommy提供E-kids在旺角街頭擺檔「高價收機」相片為證：「下星期出新歌《一二三四》MV，為咗想多啲人睇，諗到睇MV送iPhone，喺facebook玩互動遊戲。你都知今時今日唔搵啲嘢送畀人，點會有人睇我哋MV或聽我哋嘅歌，係幾悲哀嘅，但唔緊要，希望大家可以留意E-kids有新歌。」<br>採訪：皓騫</p></body></html>