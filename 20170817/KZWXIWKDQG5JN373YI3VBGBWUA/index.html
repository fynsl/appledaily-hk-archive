<html><header><meta charset="utf-8"><title>【馮仁昭四圍超】冇見成年譚炳文話琴姐捱苦</title></header><body><h1>【馮仁昭四圍超】冇見成年<br>譚炳文話琴姐捱苦</h1><p>譚炳文、陳寶珠、沈芝華同祥嫂等前晚去到尖沙嘴文化中心，捧場睇新編粵劇《花木蘭之巾幗英雌耀木蘭》，譚炳文今年3月曾經因為心臟有事，氣喘入院，前晚佢用把遮當枴杖撐住到場，精神睇落唔錯，影相時仲舉起V字手勢，不過佢話：「精神唔係話太好㗎咋！我頭先上樓梯都氣喘，呢幾日有幾聲咳。」</p><p>「身體麻麻哋」</p><p>呢個時候，突然有個戲迷走埋嚟大讚譚炳文仲keep得好靚，好似六十幾歲咁，譚炳文笑話：「靚乜嘢？我都八十幾歲人，身體麻麻哋，仲行得走得，醫生叫我唔好捱夜，玩得就玩，𠵱家有配音、廣告、拍戲都仲可以。」至於佢位紅顏知己李香琴嘅近況，譚炳文話已經好耐冇聯絡：「都有十一個月，冇辦法啦，又唔行得唔走得。」之前有傳琴姐唔係好認得人，譚炳文即慨嘆：「唔知喎，其實搵佢都冇用啦！可能佢捱緊苦，都費事搵佢喇！」<br>寶珠姐一班戲迷見到偶像到場時，即大嗌：「寶珠姐嚟喇！」將佢圍到實一實，場面好墟冚，咁多年都依然係fans心目中嘅影迷公主。寶珠姐話囝囝楊天經同老婆去咗旅行，問到恨唔恨抱孫？寶珠姐坦言：「一半半，𠵱家社會好亂，風氣又唔好，我覺得做父母、小朋友，將來會好辛苦，我諗佢哋自己會有計劃。」<br>撰文：馮仁昭</p></body></html>