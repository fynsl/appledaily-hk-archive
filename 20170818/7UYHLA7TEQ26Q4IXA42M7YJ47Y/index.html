<html><header><meta charset="utf-8"><title>蘇格蘭婚禮夫婦淚灑陳宇琛愛老婆　老套紋身</title></header><body><h1>蘇格蘭婚禮夫婦淚灑<br>陳宇琛愛老婆　老套紋身</h1><p>石修兒子陳宇琛（石仔）與有線前主播女友林佑蔚（Camille）今年2月在香港註冊，一對新人在英國時間本月8日於蘇格蘭愛丁堡Carlowrie Castle舉行了一個簡單而隆重的婚禮。昨日石仔返港後接受本報電話訪問，詳述當日行禮經過和感受。</p><p>雙方父母缺席</p><p>石仔說：「嗰日上午11點接新娘，都有中式儀式，斟茶畀長輩，所有親戚由美國、英國同加拿大嚟，有40人出席婚禮。」美中不足是雙方父母因為工作未能出席，他說：「本來呢個計劃係有父母，機票都出埋，有少少可惜，2月簽紙之後，工作一路好忙，好遲先同wedding planner傾，爹哋接咗工作，所以一家人開會，雙方父母都冇出席，變咗係一個年輕人嘅派對。」<br>在古堡行禮，花了六位數字，石仔說：「上年我喺約克求婚，再去蘇格蘭玩，覺得嗰度靚，好適合一個wedding，咁老婆又好鍾意Harry Potter，所以搵咗個咁嘅地方。」講到當日情況，石仔透露因為伴郎胡文新的講辭而眼濕濕，太太Camille聽到他感謝辭就忍不住爆喊。</p><p>老婆跳舞感動</p><p>一次結婚，舉行三個派對，石仔說：「OK呀！好開心，一生人一次，本身我自己有搞event，自己搞好上心，做自己人生大事，更加着緊啲，我𠵱家明白結婚係一件好大挑戰。」更指當日Camille為他跳了一隻舞，令他非常感動，他說：「佢本身跳職業，佢係咁練，我都係第一次現場睇佢跳舞，佢好勁。」<br>講到愛的紋身，石仔說：「係嘅！唔係字，係一個地標，個地標係上年約克求婚嘅地標，有紀念價值，有兩個骷髏骨嘅嘢，我鍾意啲punk嘅嘢，紋咗個骷髏頭好似兩個人錫咁，Till Death Do Us Part，直到死一日呀！有啲老套，我都冧嘅，有意義嘅嘢先去做，唔係亂咁做，係一生一世。」<br>採訪：非非</p></body></html>