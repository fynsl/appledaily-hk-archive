<html><header><meta charset="utf-8"><title>收市閒情：係借股民上位嗰個  - 千頌C</title></header><body><h1>收市閒情：係借股民上位嗰個  - 千頌C</h1><p>「係咪借個囡上位嗰個」機場保安因為一句客觀意見，就咁俾人炒咗。<br>當然，HMV（8078）方面，就大義凜然咁講：「咁佢係唔啱呀嘛，我投訴啫，冇叫佢炒喎！」係嘅，你有你投訴，佢有佢炒人，你哋冇做錯喎～（#曲曲曲曲曲）正如股票呢樣嘢，莊家佢有佢玩財技，散戶佢有佢輸錢。投資價格可升可跌，投資者可損失全部本金呀嘛，明喎！<br>所以就算我哋開返HMV個file，見到花晒，老散輸到血肉模糊，都唔關公司事架～（#曲again）<br>HMV前身就係大名鼎鼎嘅中國3D數碼，出名係咩？出名財技了得，喺2011年到2015年間，上演六次合股、四次送紅股。嗰幾年隻股有理無理又炒一鑊，《3D玉蒲團》上又炒一轉，無幾耐又合又送；《一路向西》上畫前又升一輪，然後股價就真係一路向西……如是者，「#中國3D數碼是長期吸水的真妖股」變成炒股界常識！<br>當然，好多人相信改名轉運，所以中國3D數碼上年頭買咗HMV就索性改名做HMV了。近一年keep住有新聞，同呢個合作嗰個合作，收購呢樣賣走嗰樣，一副搞大生意大茶飯格！<br>不過，說到底，HMV本身都「係借股民上位嗰個」，業務瓣數再多再勁再3D玩埋4D立體AR全方位Halogram都好，我相信，HMV一啲都冇忘過老祖宗本業！<br>話說，上年底，公司一送一紅股Yeah！<br>By千頌C（借個欄上位嗰個，我認呀！咁我係呀嘛！怕咩講）<br> http://fb.com/winbigwok <br><br>千頌C</p></body></html>