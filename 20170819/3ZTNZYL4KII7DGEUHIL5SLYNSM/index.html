<html><header><meta charset="utf-8"><title>【小販入舖】黃大仙鐵板雞翼尖重現　昔日走鬼檔一粒鐘搵$1000</title></header><body><h1>【小販入舖】黃大仙鐵板雞翼尖重現　昔日走鬼檔一粒鐘搵$1000</h1><p>黃大仙地鐵站附近、在37M小巴站旁邊有一條窄巷，逢晚上便熱鬧起來，一架架木頭車賣不同小食，蒸氣騰騰，剛放工的、趕着回家的亦被吸引過去拮魚蛋，其中一檔專賣鐵板雞翼尖，經常要排長龍，卻是黃大仙街坊的集體回憶。</p><p>兩年多前消失的味道，今個月在慈雲山入舖重開。「這間雞翼尖店在黃大仙已經好多年，每次向街坊一提起，就會發現原來你我都食過，在這區是很出名的。」熟客李小姐說。「用鐵板煎雞翼好少有，它以前的電話我現在仍保留，以前打畀佢，看看有無開檔，如果有開才坐車落去食。」另一熟客說。<br></p><p>賣雞翼尖賣到咁招積！老闆譚柄謙（謙哥）自信地說：「以前我擺檔都會流失了客，因為見到咁長龍，都嚇走客人，我在黃大仙最長龍時，每個客人最少要等半小時。冇辦法，得我兩公婆做，我炒雞翼尖、太太負責包裝收錢，都需要時間，快唔到幾多。我老婆又唔想畀壓力自己，等唔到寧願唔做佢生意。」當年賣雞翼尖，是因為失業要養一家四口，便做走鬼檔博一鋪。「我做小販頭五年，在黃大仙東南西北座未拆時擺檔，我太太一邊開檔，一邊心驚膽跳，她被人拉過兩次，後來去了小巴站37M巷仔開就不需要走鬼，做了十年左右。」他續說：「初頭食環署不理我們，後期有人投訴，說我們的巷仔不屬於私人地方，是屬於政府，食環署找我們談，要求我們夜啲開，又要將位縮入些，最後要將時間改到夜晚10時才開檔，又因為人事問題，所以便冇做，停業兩年半，才在慈雲山重開。」那為甚麼要停業這麼久？「有叫過太太不要做，她做了15年，每日不停拿着夾，做到後期有網球手，我去打工，現在入舖重開都是因為我兒子想做，我警告了他一做，基本上是賣身，好難休息。」謙哥兒子譚子健在旁邊聽到，點一點頭說：「我都是想做番班街坊客，好多人和我說想我們重開，之前在facebook試過放聲氣話重開，都好多人支持，爸爸在黃大仙擺檔多年，都想承繼他們。剛開始時想做12小時，發覺真的好辛苦，又要時間備貨，所以最後只能營業到8至9小時。」<br></p><p>看似平價簡單的雞翼尖，要經過滷水，再用鐵板煎香。「不是買包魚蛋回來，開汁就可以賣，做雞翼尖要滷水又要煎又要送泡菜，泡菜要切又要醃，原本怕生意唔好，所以賣埋泡菜送給客，後來嫌太辛苦，所以唔做泡菜，都給客人詐型，話好掛住這個味道。未入舖前最後擺檔，我每晚做到$3,500左右生意，如果以每份$20計算，但記住我是開8時半至12時半收工，只是4小時，我不是開工10小時，4小時均除幾乎是每個鐘$1,000，每晚賣到100磅雞翼尖，本身都有賣其他，但50個客只有一兩個客吃雞翼及雞髀，所以我後期取消了索性不做這個了。」<br>雞翼尖由$10賣到現在$25，除了原味蜜糖外，還新增香辣汁及麻辣汁。為了開源，入舖後還提供韭菜餃、碗仔翅等等。「現在租金是天價，冇辦法，入舖就代表要將賺到的一半給業主，現在100呎舖月租兩萬幾，我頭都暈，打開門口做生意每日至少$1,000成本。」今次入舖重開都是博一鋪，他說：「小販是生存不到，行街你都見到，誰還會推車仔出來？小販有價值應該保留，總有一種古味，開舖都要做創新食物，好多上一輩做的味道，已經失傳了。」<br><br>黃大仙雞翼尖<br>慈雲山毓華街74-80A號嘉華大廈<br><br>記者：何嘉茵<br>攝影：鄭明川<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>