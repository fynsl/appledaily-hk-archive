<html><header><meta charset="utf-8"><title>世外關島 - 左丁山</title></header><body><h1>世外關島 - 左丁山</h1><p>北韓恐嚇美國，話可以用導彈襲擊關島，令寧靜和平嘅關島突然成為新聞，不少國際記者特登飛去關島採訪。上星期吃午飯之時，地產F自認關島專家，原來唔係講笑，佢年青時為家族生意，在關島住咗五年，曾建議創立關島銀行，非常成功，關島大學頒咗一個榮譽博士學位俾佢。因是之故，聽到北韓可能攻擊關島，地產F面有憂色，因對關島有感情也。<br>香港一間上市公司（311）「聯泰控股」，係一間巨型紡織集團公司，每年營銷額在10億美元以上，主席陳守仁博士嘅博士銜，就係由關島大學頒授嘅榮譽博士，佢位公子陳祖龍係聯泰控股總裁，係關島大學工商管理系畢業生，陳氏家族在關島除擁有紡織成衣工廠外，還持有大量物業包括一啲五星酒店。<br>十幾年前，左丁山初次去關島旅行，得李純恩介紹，入住君悅酒店，之後再去關島四五次，都係住在靚海灘旁邊嘅君悅。關島面積約等於半個香港，但面積集中在一個大島，駕車行勻全島，比較容易，而人口只有十六萬人，約等於沙田第一城加太古城加美孚加置富花園，可想而知，關島居住環境幾咁舒適。以前有大陸航空（Continental Airlines）晚上由香港直航關島，後來可能乘客不多，取消咗，飛機要先到塞班島，乘客落機再次排隊過安檢，然後上機，令乘客在半夜睡眠當中受到半小時至一小時嘅驚醒、騷擾，幾冇癮㗎。<br>到咗關島，美國移民官員一概不友善，對遊客黑口黑面，好似「你哋點解要嚟」咁嘅態度，全世界係美國獨有；不過出咗位於山上嘅機場就輕鬆咯，大把租車公司等緊你，租一架車就直去山下海灘，沿海灘馬路行走，便有不少酒店，到呢度就係享受陽光與海灘，與峇里島及布吉無異，只不過係使美金，咁就有啲肉赤嘞。駕車全島遊可探訪二次世界大戰時美日戰場遺址，不少日本遊客專程為此而來，但最大嘅活動係日本男女來此舉行婚禮及婚宴，君悅酒店在沙灘有一小型白色教堂，新娘披上白色婚紗拍照嘅情景夠晒浪漫！其他活動係乜？購物囉，山上離機場不遠有大型商場，內有Macy's百貨，每年夏季大減價，貨真價實便宜到唔講得笑。大隻佬及大肥佬來此買衫買褲，包保有Size，因為當地人似乎人人腰圍44吋以上，香港肥佬瞠乎其後也！當地經濟主要靠美軍消費（美國有海空基地在此）及外國遊客，遠離亞洲大陸，與世無爭，突然之間話可能捲入戰爭，可見世事無常，世上難有真正清靜地。</p></body></html>