<html><header><meta charset="utf-8"><title>英超夠刺激 - 左丁山</title></header><body><h1>英超夠刺激 - 左丁山</h1><p>英國超級足球聯賽上星期五（英國時間8月11日）開鑼，由阿仙奴主場對李斯特城，因客勝有6.1倍賠率，左丁山認為李斯特城有能力偷雞，於是先買70元客勝，再買30元主客和，凌晨二時四十五分起床睇波，去到第82分鐘都諗住會有錢贏，當時李斯特城以3比2領先，阿仙奴最多只會在餘下時間逼和嘅啫。唉，點知到咗第84分鐘，阿仙奴竟反勝4比3，場波好好睇呀，係近年難得嘅緊張刺激賽事，唔怪得名將舒利亞話，英超球隊在歐聯爭霸，實力有所不足，但計埋球賽爭持激烈，球場氣氛與球員由頭拼搏到尾嘅精神，英超係全世界最佳足球娛樂。不過一下注賭波嘅話，球迷就會失去中立性，好似呢場波咁，左丁山由贏變輸，早上五點前再上床瞓覺，幾乎瞓唔着。<br>睇完第一周賽事，英國球壇一致認為今屆冠軍係兩曼之爭，曼城與曼聯是但一隊攞冠軍。阿仙奴仍然係橫傳短傳過多，有攻勢，缺入球效率，後防依然不穩；利物浦對屈福特，臨天光俾對方逼和，暴露後防不能集中精神嘅大缺點，依然故我，毫無改善，最好波嘅古天奴差不多篤定離隊，中場進攻能量大受影響，今季只能爭前四名，冠軍肯定無望；熱刺人腳合作無間，新人輩出，但雙曼大肆增兵之際，熱刺無新球星加入，始終蝕底，頂多爭三四名，車路士班主突然縮水，賣走馬迪治，趕走哥斯達，送走大批青年軍後備，新簽球星傷患未癒，主力球員柏度，祁曉與法比加斯竟然一齊攞晒紅牌停賽，夏薩特受傷未有復出時間，正一落筆打三更，睇怕上屆運氣已經用完，今季諸事不吉了，車仔班底雖厚，但人手不足，攞到第三名算教練干地有天才，第一場就輸俾般尼，凶兆也。<br>至於兩曼，曼城後防大換血，前中場加強人手，第一場贏白禮頓2比0，表現對辦，如果今屆後防新人有出色表現，加上隊長甘賓尼身體能夠支持全季賽事嘅話，可講係坐亞望冠，唯一對手係曼聯，摩連奴今屆行運，買球員得心應手，首先係搶贏車仔，得到新杜奧巴，即係盧卡古加盟為中鋒，繼而無端端發達，車仔竟然讓馬迪治轉會，干地氣頂到冇聲出，而摩連奴掩住嘴笑，以四千萬鎊買入防守中場大將，讓普奧巴放心上前助攻，讓後防四將有一道可靠屏障，於是全隊生晒，攻守呵成一氣，英超誰與爭鋒？上述六隊明顯高出其餘球隊一皮，但並非一帆風順嘅，英超會隨時爆冷㗎。</p></body></html>