<html><header><meta charset="utf-8"><title>逆境反彈　玩《嘻哈》爆紅MC Jin享受教仔Rap</title></header><body><h1>逆境反彈　玩《嘻哈》爆紅<br>MC Jin享受教仔Rap</h1><p>【蘋果動搞作】<br>離開，只是一個新的開始。歐陽靖（MC Jin）在內地節目《中國有嘻哈》說出這句話，卻沒有太濫調。對他來說，離開已成習慣，由當日離開美國赴港發展，至返美湊仔，到近日參加內地比賽爆紅，再在節目中被淘汰，但每次離開都有所得着。這天，卸下面具的Hip Hop Man接受本報訪問，暢談他爆紅及與5歲囝囝rap歌的開心經歷。</p><p>歐陽靖參加《中國有嘻哈》完全是一個巧合，就算連節目製作人最初找上門時也沒有清晰崗位給他，MC Jin日前接受本報記者專訪時說：「我話不如當Hip Hop Man參加，當我係一個character，想挑戰自己用普通話rap，但問題係佢唔識講普通話嘅，所以佢要去呢個戰場實習，最重要係接觸中國嘅hip hop文化。」</p><p>「冇淘汰先尷尬」</p><p>機會是留給有準備的人，原來早在《中國有嘻哈》還未構思之前，35歲的MC Jin今年初突然的起心肝花兩個月學普通話，成為日後上內地節目的關鍵。MC Jin在rap界早享譽盛名，卻被淘汰出局，難免被人猜測是普通話不靈光，但他不認同：「如果你純粹睇表現，表現最差，其實都係我。唔單止一啲尷尬都冇，仲係一個好amazing感覺。如果我繼續，冇淘汰我先尷尬！如果你問我成個過程裏面，最有滿足感係邊個moment，我同你講就係淘汰嗰個moment。」<br>如今MC Jin在內地爆紅，微博粉絲已有163萬，也成為商演的搶手貨。諷刺是，當日他在香港發展時，其才華似被埋沒，他卻對此說：「我最近都聽過好多人講，話我之前喺TVB拍劇嘥晒啦，但我一直冇覺得係浪費，相反，嗰段時間嘅經歷同體驗係畀到我好多。」他指返美國老家純粹因為囝囝Chance出世：「其實由08年6月10號落機，我都冇一個目標話留幾耐，只不過香港一直對我太好，所以一直冇走。」後來因想抽多點時間陪囝囝，他於14年決定返美國。</p><p>返美陪子成長</p><p>多得這個歸家決定，MC Jin才沒有錯過Chance的成長片段，他笑說：「佢第一次自己小便，我有睇住㗎！拍晒手嗌叻仔，記住沖廁洗手洗手。全部係我親眼見，唔使透過video。」說到5歲的精靈囝囝，MC Jin難掩心中喜悅，平時雖沒刻意逼囝囝跟自己來個freestyle，但對方早已流着rap的血液：「我咪同佢玩押韻，我講一句，佢接我一句。」他與囝囝的生活片段，自然成創作題材，其作品《Fatherly Advice》甚至有Chance的初試啼聲：「搵阿仔喺後面rap都幾正喎，到佢成段唱晒出嚟，我喺屋企都睇到黐晒線！」<br>採訪：曹家誠、馮國康、Sapna<br>攝影：陳順禎<br>場地提供：M2 Home</p></body></html>