<html><header><meta charset="utf-8"><title>【好番晒喇】內地馬主850萬愛駒　未來熱倒危機仍在！</title></header><body><h1>【好番晒喇】<br>內地馬主850萬愛駒　未來熱倒危機仍在！</h1><p>由內地馬主劉玉文在香港以850萬高價投得的「京京千里」，上季登場可謂虎頭蛇尾，頭兩仗行過對手全勝，但餘下兩戰卻大熱下只得1季1落第，輸到馬迷怕怕，更自3月19日跑後至今已缺陣5個月。<br><br>賀賢馬房的「京京千里」跑得咁少，當然因為健康有過問題啦，不過此駒情況已有改善，今季叫做早復課，上月底已露面開做慢工夫，連日一直踱步操練，直至今日(19日)終於加強備戰，由老拍檔潘頓在泥地大跑道親自快跳3段共1200米，原來已是此駒足足相隔3個月後，才作首課快跳。<br><br>「京京千里」今課走起來未見重身，步伐輕盈毛色亦靚，似乎進度不錯，此馬名氣甚大，今季一旦冒勇復出勢成熱門，但有點隱憂不可不知，上季此馬兩捷，所擊敗的二三名馬，有三匹其後贏不到，「路路發」更跌到目前30分，唯一其後能勝的「友誼之星」只贏四班賽；而「京京千里」得季軍一役，頭二馬其後同樣贏唔到，所以「京京千里」新季77分三班頂起步，對傷後復出馬而言，不能說沒有壓力。</p></body></html>