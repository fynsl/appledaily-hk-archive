<html><header><meta charset="utf-8"><title>花情傾鮑起靜獲好評歐瑞偉：感謝大家鍾意</title></header><body><h1>花情傾鮑起靜獲好評<br>歐瑞偉：感謝大家鍾意</h1><p>龍虎武師出身嘅55歲資深演員歐瑞偉，最近因為《同盟》嘅易先生一角，令到人氣又再急升！查實喺舊年佢喺《城寨英雄》飾演嘅終極BIG BOSS楊竹鑾，演得夠奸之餘，仲有因為有唔少爆衫嘅場面，搞到啲觀眾讚佢KEEP得好好！到咗今年年初，歐瑞偉喺《與諜同謀》同「撈家」羅嘉良喺螢幕前合體，又有網民讚佢冇老過！<br> <br>唔經唔覺《同》播到第10集，呢套劇嘅聲勢可唔可以超越《城寨英雄》，暫時仲係未知數，仍然要擔凳仔坐低睇吓先知，不過除咗鮑姐之外，郭鋒、歐瑞偉、張國強同韓馬利呢幾個老戲骨，外間俾咗好高評價，好似前晚歐瑞偉同陳展鵬對打嗰場戲，一拳一腳夠狠勁，網民即刻喺討論區留言，有人覺得佢今次比楊老闆更加型，同鮑姐呢段主僕情，好有「護花傾情」feel，亦有人覺得TVB應該頒個獎俾歐瑞偉，絕對係一個實力派演員。<br> <br>監製Jazz亦喺fb讚歐瑞偉，佢話：「對歐瑞偉發出嚴重警告」昨晚一集播出後收到很多好評，而其中最熱烈的評語是形容瑞偉型到爆裂，直情係港版007。據非正式統計，HKDiscuss 給你大量好評、高登仔為你奉上拜服gif圖、Baby kingdom師奶連環開post獻上心心眼gif圖。在此我好開心咁警告瑞偉，小心出街會遇到粉絲連環索吻。（p.s. 我打算cut你戲，因為連我老婆都心心眼，妒忌中！」<br> <br>歐瑞偉好鬼馬留言，佢話：「放心我除咗返工、我都會留喺屋企唔出街睇《同盟》！」韓馬利讚完歐瑞偉型到痺之後，佢亦留言問：「點解佢咁搏命保護令小姐？」歐瑞偉就回覆話係有啲嘢，Jazz即刻叫佢哋唔好爆劇情出嚟，不過聽講歐瑞偉同鮑姐呢啲「護花傾情」線喺20集之後好有追看性，唔知可唔可以推到啲獎項呢？<br> <br>對於網民嘅留言，歐瑞偉回覆傳媒話：「好開心，多謝大家鍾意呢場戲，真係要多謝監製同埋編審武術指導郭師傅！」講到睇好攞獎，佢話：「其實大家鍾意就已經夠喇，我自己冇諗過攞獎，我希望會努力拍多啲好戲！」</p></body></html>