<html><header><meta charset="utf-8"><title>中環在線：郭Sir搞直播App隨時講股 - 李華華</title></header><body><h1>中環在線：<br>郭Sir搞直播App隨時講股 - 李華華</h1><p>財經演員或者股評人呢個界別，喺金融界不可或缺，為老散指點迷津又好，當心理輔導又好，總要有一個位置，不過佢哋都要與時並進，「咩位止賺、咩位止蝕」已經唔夠吸引力，嚟緊可能要教埋運動、唱歌、講飲講食，做埋網絡紅人先掂喎。<br>「大隻佬股評人」郭思治（圖）擔大旗嘅民眾財經台剛啟播，預計未來兩個月推直播App，其中嘅個人直播功能，可以畀不同股評人喺上面分享睇法。</p><p>同觀眾喺唔同範疇交流</p><p>呢個做法咪好似內地網紅囉？郭Sir都覺得，呢個會係趨勢。佢指，股評人傳統上透過電視、電台、專欄講股，屬於被動式分析，只能喺指定時段講股。用直播App，股評人就可以喺固定平台，主動接觸中港投資者，「朝早、晏晝、夜晚乜嘢時段，佢鍾意幾時講就幾時講」。<br>各位股評人各有自己長處，仲可以同觀眾喺唔同範疇交流心得，「好似林家亨打羽毛球好叻，至於（黃）德几唱歌都好叻，rap都唔差㗎，同埋飲食各方面都好到位，大家喺自己個長處到慢慢發展囉」。<br>佢仲講笑咁話：「不過可能成個月都係得幾個人（透過App）送花畀你，係好細個數（經濟效益），但唔緊要喇，起碼有觀眾朋友認同你嘅睇法、覺得你講嘢好，咪當一個鼓勵囉。」</p><p>李華華<br><br>mailto:LiWaWa@AppleDaily.com</p></body></html>