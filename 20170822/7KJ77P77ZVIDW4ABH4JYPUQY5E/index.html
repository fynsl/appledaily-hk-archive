<html><header><meta charset="utf-8"><title>金手指：給八達通公開信 - 孫柏文</title></header><body><h1>金手指：給八達通公開信 - 孫柏文</h1><p>香港人，不論左中右，藍定黃，有兩樣嘢係植入咗DNA入面。一，效率。二，私隱，又即係「關你叉事」或「點解要畀你知」。而當香港人睇落「落後」，唔用新科技，就一定係該樣科技對效率嘅貢獻overstated。而如果真係更有效率，唔用，一定係出賣私隱。<br>仲有，如果嗰樣嘢既提升效率，香港人又覺夠私隱都唔用，就一定係因政府唔畀。<br>講真，見財爺波叔話撥100億揼落科研，真係戥佢慘。香港最唔缺係資金，全球各地銀行系統人均最多存款就係香港，唔係冇錢呀。更加唔係冇橋。不過當整爛玻璃門要坐一年，爬鐵欄入廣場坐都要踎監半載（好彩黃之鋒冇喺公民廣場點煙，如果唔係告埋佢用二手煙蓄意企圖謀殺）。所以面對金管局同證監，邊個會敢做新嘢？<br>點都好，鬧完，同周末上街嘅人一樣，知道講完都唔會有變，不過唔鬧真係條氣唔順。<br>入正題。八達通CEO張耀堂，得你哋呢啲既得利益集團可以做，我唔可以開公司同你鬥，所以我求你爭氣喇。有人就係信埋啲咩大數據賤賣用戶私隱而被請走。<br>八達通最優勝，就係私隱。你瘋狂做好私隱，跟住見呢三類交易都用八達通系統的話，就贏。一，鳳姐，二，私煙商，三，我收條鋤D數。如果金管局話唔畀，例如限呢樣限嗰樣，記得公開，因如果唔係一定賴你。</p></body></html>