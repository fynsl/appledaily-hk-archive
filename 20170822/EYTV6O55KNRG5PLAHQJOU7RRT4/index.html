<html><header><meta charset="utf-8"><title>中環在線：鄭志剛唔夠票　新百貨私有化告急 - 李華華</title></header><body><h1>中環在線：<br>鄭志剛唔夠票　新百貨私有化告急<br> - 李華華</h1><p>新世界發展（017）第三代接班人鄭志剛（圖）似乎打緊「告急牌」喎。講緊嘅，係佢揸旗嘅新百貨（825）私有化大計，有機會因唔夠票而觸礁，公司罕有地連日又出通告又登報紙廣告，講明截止接受私有化日期係下周一，既不加價，亦不延期，表面係最後通牒，實質似係告急。<br>新世界今年6月初提出私有化新百貨，基本上要收齊九成街貨先做到，公司三度延期，新世界亦有出手買近一成街貨，可惜，直至上星期，新世界只收到約85%街貨，未夠九成，尚欠2,500萬股至夠數。<br>呢個數話細唔細，如果有心人死揸，焗唔到公司加價私有化，寧願一拍兩散，我走唔到貨時，你亦私有化唔到，咁呢單私有化就要拉倒，新百貨至少要等一年後先可以重提私有化。當年佢哋私有化新中都搞咗兩年，加埋價先掂。</p><p>現價較招股蒸發77%</p><p>其實，投資者想焗公司加價都無可厚非，新百貨2007年7月上市，當年呢隻股由鄭志剛擔大旗，掛牌時，阿爺鄭裕彤、阿爸鄭家純同鄭志剛三代齊亮相，風頭一時無兩，公司當年以5.8元招股，10年後，新百貨提出私有化前，報1.33元，較招股價唔見77%呀陰功豬。<br>公司提出以2元私有化，雖然高過股價，但較資產淨值3.396元折讓41%，都難怪有人死揸唔放手。<br><br>李華華<br><br>mailto:LiWaWa@AppleDaily.com</p></body></html>