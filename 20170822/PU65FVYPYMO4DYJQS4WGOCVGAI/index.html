<html><header><meta charset="utf-8"><title>財路：高陽成績單超靚仔 - 錢雋</title></header><body><h1>財路：高陽成績單超靚仔 - 錢雋</h1><p>高陽科技（818）有超過20億元淨現金，啱派半年成績單，又超級靚仔，股價仲潛喺兩年橫行底，高陽勁落後，煲煲佢，有得諗。<br>高陽主打支付交易瓣數，今年上半年，集團盈利增長近70%，到1.93億元，就算扣咗期內一項出售附屬公司收益6,326萬元，實際盈利仍然增長近18%。又呢期成績單，高陽喺呢瓣EBITDA 1.7億元，增長73%，實情靚仔到痹！<br>國家統計局數據，今年上半年，內地網絡交易額3.1萬億元人仔，同比增加33.4%，又同期，內地移動支付用戶達到5億戶，高陽本身，今年上半年內地活躍商戶累計超過200萬戶，交易額逾4,500億元人仔。<br>睇到亦諗到，線上支付已經係大趨勢，高陽食正財路，加埋集團亦成功獲續互聯網支付同移動支付牌照，有效期到2022年，高陽掂晒。<br>場內專業預測，高陽今、明兩年eps0.13元同0.16元，增長27%同23%，咪忘記，明年eps，係無包到今年上半年出售附屬嘅非營運性收益，即係話，高陽係透過自然增長，計計數，明年預測PE，得番8.8倍！場內同樣係電子支付同跨境瓣數，跨境通（深002640）明年預測PE過20倍、中科金財（深002657）30倍、新國都（深300130）25倍，高陽起碼平咗50%。<br>又高陽上年亦通過人行跨境人民幣支付業務備案，開拓埋跨境支付商用業務，又有多條高增長財路。<br>高陽到今年6月，揸淨現金24億元，或每股0.86元，高陽2015年最高位4蚊樓上，現價1.44元，累跌66%，每股淨現金係現價60%，現金牛，冇有好怕。煲高陽，當翻半番到2.1元，明年預測PE都係得13倍，比起行家，高陽仲係超級抵！<br><br>錢雋<br>細價股專家<br>本欄逢周二刊出</p></body></html>