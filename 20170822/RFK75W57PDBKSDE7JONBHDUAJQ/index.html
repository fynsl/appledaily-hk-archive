<html><header><meta charset="utf-8"><title>七級偽術：有特朗普，哪怕沒話題 - 彭瑪莉</title></header><body><h1>七級偽術：<br>有特朗普，哪怕沒話題 - 彭瑪莉</h1><p>白宮月頭手起刀落，炒了短命傳訊總監Scaramucci，大快人心，公關界無不額首稱慶。不是咁偉大為侵侵着想，只是唔想有咁低水平嘅人，坐正超級大國總統身邊頭號公關智囊之位，徹底摧毀本行業的專業形象。<br>但咁講啦，銅油酲始終只能裝銅油，送走了門外漢總監，不旋踵，白宮又作個叫人跌碎一地眼鏡片的任命，一位芳齡28的美女行家Hope Hicks兩周後又被委任為臨時傳訊總監，說是臨時，不知要臨時多久，但你問我，原傳訊班底真係要好好EQ先忍到。<br>唔係性別歧視，也不是年齡歧視，只是再叻女都好，工作年資僅得5年，在香港的大企業，最多升到高級主任，始終只能擔當最基層的任務，視野、胸襟、經驗能有多宏闊，真的能有效為總統出謀獻策，排難解紛嗎？<br>Mary唔知白宮一班資深傳訊行家，如何咽下這啖氣，尤其當他們知道這位妹妹總監又是第一千金的前愛將，曾為她的時裝品牌做宣傳時……well，由宣傳時裝到宣傳一個國家元首，誰道美國不是一個叫人夢想成真的國度。<br>有人分析這位妹妹的上位之道，就是最叻發Twitter，撞正侵侵係個Twitter怪，她就最叻乖乖坐在一旁，仔細記下老細想Tweet乜，然後一五一十發出去。唔少侵侵啲惹火留言，就係咁留傳後世。<br>講時講，呢幾日又有金句呀，當Merck藥廠主席兼行政總裁Frazier公開表示要退出侵侵嘅製造業議會，以抗議佢對極右示威衝突的曖昧態度時，侵侵以這樣的Tweet文回應：「咁Frazier辭咗職，咪可以專心睇下專刮民脂民膏的天價藥物，可以點樣賣番平啲囉！」<br>總統喎，笑爆咀！</p></body></html>