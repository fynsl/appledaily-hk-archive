<html><header><meta charset="utf-8"><title>Can Bank：買賣股票遇死機 - 散子</title></header><body><h1>Can Bank：買賣股票遇死機 - 散子</h1><p>今日又有網上交易平台死機，搞到又有散戶沽唔到貨，有人仲因為咁而贏少同輸多咗十幾格，一來一回，都咪話唔傷！其實網上交易平台死機時不時都有發生，《蘋果》時不時都會收到有讀者報料，但又唔見證監或港交所有咩行動執番正佢，網上交易平台更加係一副賠畀你就人情，唔賠畀你就道理嘅款，原因何在呢？<br>其中一個原因係好多時，網上交易平台本身已經有免責聲明保障自己，就係去開戶嗰時，你填完一大堆又簽完一大堆嘢之後，個客戶服務員會畀番一大堆紙畀你，嗰堆紙中有幾頁啲字特別細，呢大堆字就係免責聲明。<br>第二個原因係，理論上，投資者唔一定要使用有問題嘅系統做買賣，做買嘅交易，唔一定要用佢，簡單易明，唔使解釋；至於沽貨，亦都未必一定要搵個平台沽嘅，一來你可以打電話，二來其實你只需證明真係有貨，理論上，係可以搵其他平台沽貨；如果隻股票無得沽空嘅，咁就返去第一種方式，電話落盤囉。<br>相信唔少人都有試過，如果你有打電話去投訴嘅，又或者有傳媒報道過嘅，交易平台職員有時都會聯絡你，同你傾吓睇吓點樣可以補償吓你，一來希望你唔會轉會；但更加重要嘅係希望可以避過一場關公災難，所以散戶都未至於去到完全無保障嘅。<br><br>散子<br>本欄逢周二刊出</p></body></html>