<html><header><meta charset="utf-8"><title>大棋局：301貿易戰真相 - Mr. Tregunter</title></header><body><h1>大棋局：301貿易戰真相 - Mr. Tregunter</h1><p>過去經常會聽到一種說法：中國13億人口，只要喺每個人身上賺1蚊，你就有13億元。誠然，環顧全球市場要有咁多人，又要有啲錢買嘢嘅，除中國外搵唔到第二度。因此國際間所有對中國之貿易戰，要你開放市場係本，真係開打係末。此為問題之本質。<br>8月18日，美國宣佈根據《1974年貿易法》第「301條款」，正式對中國展開調查。調查重點在知識產權及技術轉移，包括四方面。其一，中國政府有冇利用合資等手段，強迫美國企業將技術轉移畀中國公司；其二，中國政府有冇通過發放牌照等方式，強迫美國企業轉讓技術；其三，中國政府有冇幫中國公司藉併購手段，獲取技術轉讓；其四，中國政府有冇支持黑客，入侵美國商業機構電腦盜取知識產權及商業機密。以上四點，將佢反轉去睇就明白。因此特朗普真正嘅含意，係我將來嚟中國做生意，唔好再焗我轉讓技術。<br>1974年係乜嘢日子？就係布雷頓森林體系瓦解，美元仆直嘅時候。所以美國當時推出《1974年貿易法》，透過調查判定他國有否不公平的貿易行為，再實行貿易壁壘抵制。最終目的係令入口貨貴，美國本土貨平，減低貿易赤字，挽回美元信心。《1974年貿易法》有被動及主動條款，122及201條為被動條款，301條為主動條款。後來因WTO成立，1995年後有301調查，冇制裁，但調查往往已足夠讓對方妥協。<br>今時唔同往日，中美經貿緊密，唔少中國公司內含美國股權，反之亦然。中國資本已擴散為美國企業一部份，要切除很難，貿易戰只會如電療自傷。以某些中國品牌手機為例，美國CPU，韓國面板，台灣RAM，日本喇叭等。一旦玩關稅，那是制裁中國還是制裁韓台日？<br><br>Mr. Tregunter<br>本欄逢周二刊出</p></body></html>