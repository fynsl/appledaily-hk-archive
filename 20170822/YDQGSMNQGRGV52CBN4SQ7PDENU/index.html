<html><header><meta charset="utf-8"><title>魚樂無窮：靜待低價撈貨位 - 唐牛</title></header><body><h1>魚樂無窮：靜待低價撈貨位 - 唐牛</h1><p>匯豐劉紹文接受傳媒訪問時表示，恒指連升7個月，累積升幅已巨，預期9月儲局會啟動縮表後，基金會趁機食糊，調整浪一觸即發，人物性格角色關係時代背景，已經寫在牆上，信不信由你。<br>「唐牛你講呢啲，係咪睇淡先？」<br>眾所周知，我炒股愛用贏谷輸縮策略，持股多日仍未破頂，業績卻出得七七八八，破頂催化劑減少下，明顯𠵱家唔係谷嘅時候。<br>既然係咁，先將部份跟勢炒作嘅股份先行平倉，減少戰線，如果唔好彩出現調整，損傷都冇咁大，相信睇錯要反手再衝，都係買貴少少，呢個保險買得過。<br>個股方面，不妨睇實思捷環球（330），公司繼2008年後，再次啟動回購機制，象徵意義極大，股價亦由谷底反彈。日前發盈喜估計全年將賺5,000至8,000萬元，雖然下半年有機見紅，但遠較匯控6月唱淡報告為佳，見底味濃。<br>思捷將於下月20日放榜，意味已進入blackout period，不能再出手回購，趁呢個時機撈貨，值博率大大提升。翻查資料，頭三日回購價介乎4.06至4.22元，假若股價重回此水平，大家齊齊撳掣掃貨吧。<br><br>唐牛<br> http://www.fb.com/tongcow88 <br>本欄逢周二、四刊出</p></body></html>