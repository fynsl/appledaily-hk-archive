<html><header><meta charset="utf-8"><title>智取大市：汽車股最有睇頭 - 晉佳</title></header><body><h1>智取大市：汽車股最有睇頭 - 晉佳</h1><p>喺美股偏弱之下，港股應跌不跌。小時圖顯示，恒指8月10日同8月17日都喺27600點左右出現過大陰燭，要確認港股係咪結束整固期，仲要睇恒指喺27500點至27600點呢段沽壓高危位置能否企得穩，同時收復跌市黃金比率0.618倍，就顯示港股擺脫沽壓。<br>部署加倉名單嘅話，近期已陸續公佈業績嘅汽車股，可以做先頭部隊。吉利（175）業績勝預期，而華晨（1114）同中升（881）都值得備忘。<br>中升星期一中午公佈業績，純利升121%，每股盈利0.631分。期內新車銷量增長10.6%，相關新車銷售收入亦升兩成，售後服務及精品業務收入升24.7%，但高經營槓桿令佢嘅盈利可以大幅度上升。換言之，只要汽車銷量保持升勢，汽車代理股未來盈利表現可繼續爆發，盡情地發揮高經營槓桿嘅好處。保守地假設下半年盈利同上半年相若，市盈率只有12倍，當旺股PE升到15、16倍都唔奇，估值有想像空間。<br>中升星期一出完業績爆上18蚊，然後一度倒跌，震返落17蚊樓下，星期二再重返18蚊水平，績後震倉完成，只待市況好轉，就可以開turbo，值得望實。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>