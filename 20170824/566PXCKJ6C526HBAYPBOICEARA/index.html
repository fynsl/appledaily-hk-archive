<html><header><meta charset="utf-8"><title>夏日求驗客：紅軍舊將歐聯附齊輸　羅渣士In巴神Out - 求驗客</title></header><body><h1>夏日求驗客：紅軍舊將歐聯附齊輸　羅渣士In巴神Out - 求驗客</h1><p>兩位前利物浦舊將，周二就領軍分途出戰歐聯附加賽次回合，雖然都係輸波收場，但命運就好唔同；前利物浦領隊羅渣士帶隊嘅些路迪，作客哈薩克鬥艾斯坦拿輸3:4，爆出100倍「主其他」波膽，好彩首回合贏得夠多，仍然以兩回合計贏8:4，照樣晉級分組賽。而前利物浦前鋒巴洛迪利效力嘅尼斯，就主場再吞拿玻里雙蛋，要轉戰歐霸盃嘞。</p><p>些路迪輸3:4照踢歐聯</p><p>些路迪首回合主場已經大幅領先5:0，次回合仲要完半場前由前曼城攻擊球員史葛冼佳亞入波，拎到重要作客入球，追成1:1平手，即係下半場要失多六球輸1:7先會出局，如果以為出線十拿九穩，就太過年輕嘞。艾斯坦拿貴為哈薩克冠軍，強悍主場都威力十足，四分鐘內連入兩球，加上杜馬斯69分鐘射入個人第二球，一度領先至4:1，距離出線仲爭三球。不過谷得太上，搞到後防空虛，些路迪其後有尼查姆及利治格菲斯先後喺80和90分鐘各入一粒，追成3:4，粉碎主隊出線希望，些路迪就算輸波，仍然以兩回合計8:4晉級。</p><p>尼斯吞四蛋出局玩歐霸</p><p>有驚無險晉級，些路迪領隊羅渣士都要讚一讚對手，佢話：「艾斯坦拿真係值得一讚，佢哋拼盡所有，希望收復首回合失地，轉陣、轉戰術，以全攻姿態向我哋進襲。」<br>些路迪輸波出線，巴神效力嘅尼斯就冇咁好彩，周二次回合主場對拿玻里，首回合已經落後0:2，尼斯今仗派遣巴神正選外，仲有前國米中場史奈達領軍，但拿玻里始終技高一籌，荷西卡利祖同恩斯治尼各建一功，再以2:0勝出，總比分4:0大勝打入分組賽。翼鋒荷西卡利祖賽後就話：「拿玻里屬於歐聯舞台，兩回合都踢出自己風格，我哋希望分組賽維持表現。」至於西維爾、奧林比亞高斯同馬里博爾都係同日晉級，不過，馬里博爾就靠作客入球優惠晉級，有啲夠運。</p></body></html>