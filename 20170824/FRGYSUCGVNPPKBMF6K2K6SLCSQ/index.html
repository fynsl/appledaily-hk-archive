<html><header><meta charset="utf-8"><title>中環在線：四阿哥：四個月見得阿媽一次 - 李華華</title></header><body><h1>中環在線：<br>四阿哥：四個月見得阿媽一次 - 李華華</h1><p>噚日天鴿襲港，導致唔少原本要開業績會嘅上市公司陣腳大亂。不過瑞房（272）主席、有「上海姑爺」之稱嘅羅康瑞就淡淡定，因公司一早表明風雨不改，相見風雨中。<br>身為鷹君（041）爭產事件「四阿哥」嘅羅康瑞開記招，大家當然要關心吓近期有報道話佢、三阿哥羅嘉瑞同五細佬羅鷹瑞見過媽媽羅老太（羅杜莉君）一面，仲俾阿媽訓示。</p><p>「酒店有四重保安」</p><p>問到見面情況，羅康瑞就回帶，話近4個月先見得羅老太一次，仲係「幾經辛苦，酒店有四重保安」、「好彩有最大嘅阿哥羅孔瑞帶我哋去，先見到媽媽」，仲講笑話「我媽媽已經變咗政要，要見佢好困難」。<br>羅康瑞講過，話同阿媽失聯，希望阿媽打電話嚟鬧佢，咁到底今次有冇俾阿媽鬧？羅康瑞就重申，「完全冇嗰回事，媽媽見到我哋好開心」，仲反問「幾個月先見媽媽一次，仲提呢啲糾紛？」<br>佢強調，今次只為「睇吓媽媽身體點樣，應該幾好」。不過羅老太一方就回應話，要是低調探媽媽，媽媽任何時間都歡迎，但唔好製造輿論。<br>雖然爭產事件繼續，但冇影響瑞房運作，羅康瑞繼續栽培愛女羅寶瑜做接班人，呢日交畀佢講商業項目表現，不過阿女幾緊張，窒窒吓，好在誠意搭夠。<br><br>李華華</p><p>mailto:LiWaWa@AppleDaily.com</p></body></html>