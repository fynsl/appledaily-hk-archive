<html><header><meta charset="utf-8"><title>【add時尚】他們的Stylist</title></header><body><h1>【add時尚】他們的Stylist</h1><p>造型師，看似是表面風光的職業，經常有機會接觸不同明星，見盡靚人靚衫，但背後要付出的時間和辛酸，相信非行內人很難理解。《add》一連兩天找來四位星級造型師訪談，今日先由周秀娜的御用造型師Harry Lam，以及謝安琪（Kay）背後的扮靚功臣Inggrad Shek出場。</p><p>【Harry與娜姐】</p><p>Harry Lam是周秀娜的御用造型師，訪問當日正要為娜姐準備出席活動的造型，看似簡單一個look，但其實事前已經要花費不少準備工夫，由找衣服、配飾、鞋履、做fitting、找裁縫改衣到取貨，前後差不多要用上一星期時間，所以對於這個行業，Harry表示：「大部份人覺得我哋好glamorous，但背後係啲好咕喱嘅嘢。」</p><p>「自私的職業」</p><p>當初入行，Harry由助手做起，「有啲人叫做紅褲仔，由最基本去學，做助手幾年，然後自己開始接job。」他形容造型師更是一個自私的職業，因為除了工作主觀，根據個人品味之外，更要經常工作至黃朝百晏，「真係理唔到屋企人、朋友，所以自私係可以形容晒呢件事。」<br>不少人認為造型師這個行業，只是每天被美美的服飾包圍，又或者經常參加不同的時尚盛宴，但Harry覺得付出的時間、精神和努力都很難去計算，「一開頭可能乜人都唔識，你要做好多嘢令人認識你先會請你去event，有啲可能出名都係密密耕耘，等到一個機會先會成功。」</p><p>忍耐有錢途</p><p>基本上造型師都是自由工作者，收入按照每個工作而定，所以最初入行，往往都會收入不穩，Harry說：「由負數直至好高都得，好高嘅意思係如果去到國際級最出名，可能過百萬都得，但點解話負數，可能係開頭做intern車錢都冇，咁都係你自己cost，不過基本上造型師都可以搵到足夠收入維持生活，但真係要忍耐。」<br></p><p>娜姐是在一個活動上經朋友介紹認識，至今已合作超過三年。訪問當日娜姐亦大讚Harry細心，她說：「可能我鍾意嘅嘢好單一化，佢會因應我嗰日做乜揀一啲啱我，令個形象更加好。我哋自己冇睇咁多fashion嘅嘢，佢哋鍾意就會睇好多，所以好多idea，stylist最犀利嘅地方係佢哋可以將一個designer嘅設計，變化到最啱我哋，係我carry件衫，而唔係件衫駕馭我。」<br>採訪：陳蔚渝<br>攝影：周樂恒<br>場地提供：小時光</p><p>【甄子丹易話為】</p><p>甄子丹也是Harry的合作夥伴，Harry分享最初與甄子丹合作，是緣自一次拍攝雜誌開始。未認識前，他指不少人提醒他要小心，指甄子丹好挑剔，「但嗰日去到影相見到又唔係吖，條友好爽，好易話為，個shooting又on time完成，好順利，隔咗一段時間，佢助手打電話畀我，就開始試吓合作。」</p><p>【細心最重要】</p><p>造型師首要條件，當然要熱愛時裝，具備一定的潮流觸覺，但Harry認為細心才是最重要，「因為我哋需要handle一啲好details嘅嘢，例如proportion，手長定腳長，腰位喺邊，都係要細心，當然鍾意時裝同扮靚都好緊要，如果冇興趣唔會成日睇。」<br>此外，精神和體力上都要捱得苦，Harry說：「精神上係指對每一次工作都要上心，體力上就係你每次都要去搵嘢，影一個shooting，可能要攞住兩個大篋，甚至幾個大袋喺街行，冬天好啲，夏天會好辛苦，落雨就仲辛苦，但個job定咗嗰日就係嗰日，你無論如何都要死掂佢。」</p><p>更多精采時尚內容，盡在 http://add.appledaily.com。 </p></body></html>