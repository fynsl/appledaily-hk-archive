<html><header><meta charset="utf-8"><title>Thursday：增兵玩懷舊 - 牽牛</title></header><body><h1>Thursday：增兵玩懷舊 - 牽牛</h1><p>嗱，雖然𠵱家好多憤青都鬧大台，但對我哋呢啲中坑，大台都唔係一無是處嘅，當然唔係講緊套打鬥新劇，要做慣慈母嘅影后，轉行做犯罪集團大家姐，講句對白都引人發笑；而係星期日搞嘅金曲節目，搵番好多八、九十年代都叫紅過吓嘅歌星出嚟。好似呢個星期日，啱啱放工返到屋企，竟然聽到黎明詩唱歌，年輕人梗係以為我打多個詩字，唔係黎明，真係黎明詩。佢大約90頭出道，迷倒唔少少男，包括本人，CD呀，Yes卡呀收藏唔少，星期日有幸聽番佢唱兩首歌。<br>電視台販賣吓舊回憶就冇咩問題，足球隊就唔多掂啩！英超開季進行兩周，連敗球隊當中，最意外就真係韋斯咸；作為倫敦球會，又用奧運球場做主場，驚六萬座位坐唔爆？今季擴軍就以名氣行先，曼城孖寶門將赫特同右閘薩巴列達，仲有「小豆」查維亞靴南迪斯、同「奧地利伊巴」阿拿奧杜域，名氣就響，不過踢落就麻麻。槌仔幫眼見防守唔掂，想買士砵亭防中威廉卡維奴（圖），佢出道時吹過阿仙奴、皇馬等大會想買佢，但越踢越冇進步，到𠵱家25歲仲留喺士砵亭，加上俾球會外借過，就知道冇乜料到。或者韋斯咸本住人棄我取，諗住簽佢做救世主啩！每隊英超球隊直播收益都近億鎊，佢哋出手買人，其他球隊唔提價就奇，所以英超球隊負責買賣人士都真係有苦自己知，但與其畀高人工簽大牌老將，不如簽啲更有效益嘅新星。文：牽牛</p></body></html>