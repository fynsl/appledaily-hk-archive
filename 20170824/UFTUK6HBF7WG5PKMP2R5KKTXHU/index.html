<html><header><meta charset="utf-8"><title>Thursday：妖人集中營 - 咖喱</title></header><body><h1>Thursday：妖人集中營 - 咖喱</h1><p>上星期謝斯洛迪古斯（圖）加盟史篤城後，即刻有傳媒發現史篤城係英超入面擁有最多歐聯冠軍成員嘅球隊，除謝斯外，仲有阿費利、梳頓沙基利、費查同埋保贊。佢哋之前都踢過豪門班霸，同前球隊拎過歐聯冠軍。<br>講到天賦同名氣，沙基利、保贊同埋謝斯曾幾何時被視為球壇新希望，分別係拜仁慕尼黑、巴塞隆拿同埋皇家馬德里三大歐洲豪門睇重嘅新星。如果早四、五年前，呢個簡直係最強嘅歐洲妖人三叉戟。不過，新星變棄星，妖人如今都變晒熟男，齊聚史篤城。喺曉士帶領下，史篤城要擺脫「天空之城」嘅風格，希望打多啲地面波，呢個亦係史篤城引進呢班豪門棄星嘅原因。謝斯同埋沙基利突破力強，至於保贊亦擅長同隊友打組織。沙基利證明咗自己踢得掂英超，係球隊喺邊路嘅重要突破點；保贊嘅正選位其實唔太穩，表現平平；至於謝斯睇佢處子戰對阿仙奴嘅發揮，簡直覺得史篤城執到寶！不過，謝斯嘅問題係佢太玻璃，或者掉轉咁講，如果佢唔係成日傷的話，又點輪到史篤城簽到佢。<br>謝斯同艾華路莫拉達差唔多同期喺皇馬出道，嗰陣覺得謝斯有前途過莫拉達，因謝斯好搶鏡，突破力強。莫拉達雖喺皇馬撈唔掂，但喺祖雲達斯打出一片天，今季仲嚟到英超豪門車路士。同期出道，莫拉達踢車仔而謝斯踢史篤城，遲啲兩隊交手，兩位皇馬舊人重遇，到時嘅畫面相信令人感概良多！文：咖喱</p></body></html>