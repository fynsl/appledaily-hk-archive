<html><header><meta charset="utf-8"><title>【仙遊首爾(3)下回】韓國男團無韓國人　學撒嬌為做實驗？</title></header><body><h1>【仙遊首爾(3)下回】<br>韓國男團無韓國人　學撒嬌為做實驗？</h1><p>上回講到今年韓國樂壇有隊非韓籍K-Pop組合EXP EDITION喺四月出道，成員都嚟自紐約，包括隊長Frankie，成員Koki、Šime同Hunter，究竟點解佢哋有呢個idea？竟然！一切嚟自紐約哥倫比亞大學嘅一個實驗。</p><p>喺2014年，該大學透過選拔賽揀出成員，將組合命名為EXP，即係Experiment(實驗)嘅意思。隊長Frankie解釋，「研究有分短期同長期目標，長期係講緊組合要紅得起，表演到世界各地，短期係拍紀錄片，紀錄冇韓國人嘅韓國男團點誕生，而目的係希望了解性別、粉絲、文化混雜嘅連繫性。」<br><br>基於呢個大前題，佢哋都唔覺得組成非韓籍K-Pop組合係奇怪，反而變得特別。而喺去年搬嚟首爾之後，改名EXP EDITION，標誌第二階段嘅旅程開始。</p><p>佢哋參考其他韓國男團，住埋一齊，培養兄弟情。而學做韓國人首先要學韓文，目前佢哋已經可以完全用韓文做訪問，但係Koki話最初覺得好難，難在文法上完全同英文相反，加上有敬語，有好多方法完結句子，更容易混淆。<br><br>講到難，學撒嬌都唔容易，尤其要衝破心理關口，Šime話紐約嘅男歌手都係行型格、性感路線，扮可愛、撒嬌完全係相反概念。Hunter都承認撒嬌有難度，尤其隊長Frankie有鬍鬚，要可愛仲難。所以，最初佢哋要上撒嬌堂，經過多番練習，o依家已經自然得多，佢哋補充，「只係我哋自己感覺自然！」</p><p>由組成至今，終於能夠正式踏上K-Pop舞台，佢哋仲分享咗錄影趣事，詳情請睇片！<br><br>IG: @expedition.official<br> https://www.instagram.com/expedition.official/ <br>Twitter: @exp_edition<br> https://twitter.com/exp_edition <br><br>記者：阿仙<br>攝影：峰、Neo<br>編審：Kaman<br><br>【仙遊首爾(1)】長板女神教Seflie 衣櫃收埋幾條短褲仔？<br> http://bit.ly/2weAyiu <br><br>【仙遊首爾(2)】港男變Oppa打排球 甘心受體罰門禁<br> http://bit.ly/2wiq0Pc </p></body></html>