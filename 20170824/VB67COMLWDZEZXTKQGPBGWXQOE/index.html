<html><header><meta charset="utf-8"><title>智取大市：績後揀股重新排位 - 晉佳</title></header><body><h1>智取大市：<br>績後揀股重新排位 - 晉佳</h1><p>打風啫，你估真係唔使做，業績期亦唔會因此叫停。截至目前為止，上市公司的確非常之咁交到數，手機設備、汽車、內房等板塊呢幾個強勢板塊之中嘅熱炒股，更加係靚爆鏡，選股亦可趁業績檢閱之後，重新排一排位。<br>舜宇（2382）業績後已經炒高到冇雷公咁遠，未來有如何VR、AR概念都好，以半隻硬件股去睇，加上雙鏡頭訂單已一定程度反映喺過去業績之上，即使當下半年盈利較上半年增長三成去計，2017年市盈率都賣成37倍，假設同樣估算騰訊（700）下半年盈利按半年升三成計，進取預期之下，預測2017年市盈率亦要34.4倍，連股王股價亦見暫時發軟蹄。與此同時，瑞聲（2018）股價反而生猛返，雖然8月25日公佈上半年業績肯定冇乜睇頭，但iPhone 8殺到，加上手機鏡頭業務有望擴大份額，下半年業績開始翻生機會相當大。<br>幾個月前俾蝙蝠俠搞一搞，令到瑞聲而家估值被舜宇拋甩晒，彭博綜合分析員預測2017年市盈率23.5倍，有上升空間，難怪舜宇績後，掉返轉瑞聲有買盤吸納，似乎逐漸擺脫被狙擊陰霾，值得留意。<br>其實，喺科網股升到咁貴之下，要尋找另一盈利增長可測性高嘅板塊，汽車代理股值博率更佳，下期再講。</p></body></html>