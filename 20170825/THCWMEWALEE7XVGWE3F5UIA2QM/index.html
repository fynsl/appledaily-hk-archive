<html><header><meta charset="utf-8"><title>智取大市：牛三估值無上限 - 晉佳</title></header><body><h1>智取大市：牛三估值無上限 - 晉佳</h1><p>上星期藍燈籠石油股輕輕一彈過後，資金又炒返強勢股，繼恒大（3333）後，丘鈦（1478）單日升逾兩成，連舜宇（2382）都能夠高基數之下升8%，局部地區牛三越嚟越似樣。小弟之前錯判一件事，原來只要盈利增幅有一倍嘅超高增長股，市場已經當估值無上限咁計數。舜宇同丘鈦玩法係消化完業績獲利盤之後，又升到冇雷公咁遠。接力會係邊個板塊，同樣有超高增長嘅汽車代理股，相似度高。<br><br>2009年至10年，內地汽車股喺金融海嘯之後經歷換車潮，當年東風（489）、華晨（1114）股價以倍數上升，然後內地車市浮沉咗7至8年，車股現時似乎重返爆升周期。雖然強勢汽車股已升好幾倍，但半年業績才剛剛見到盈利爆升，可期待車市點都仲有幾個季度增長，吉利（175）十幾倍PE合適地反映車市新上升周期，以舜宇CASE計，吉利現價要癲一轉又有何難？另外，汽車代理股經營高槓桿，倚重負債而輕資產嘅經營模式下，超過10%收入增長，盈利已升起碼七成，睇怕以現價計，出年市盈率有機見單位數，有盈測大幅調高嘅條件。前幾日提過中升（881），加埋永達（3669）同正通（1728），三隻股半年純利增幅達7成至1.2倍。屬行業佳選。</p><p>晉佳<br> http://www.fb.com/advanceguy1 <br>本欄逢周一、三、五刊出</p></body></html>