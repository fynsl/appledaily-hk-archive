<html><header><meta charset="utf-8"><title>曾因失戀喪父患情緒病李若彤感激發哥當頭棒喝</title></header><body><h1>曾因失戀喪父患情緒病<br>李若彤感激發哥當頭棒喝</h1><p>李若彤喺90年代拍過唔少電視劇，當年佢嘅「仙氣」真係出晒名，之後喺2000年代仲北上發展，喺04年拍完《大宋驚世傳奇》之後就淡出幕前，直至2013年復出拍《女人俱樂部》，神隱近十年原來李若彤曾經喺呢段時間患上情緒病。<br> <br>李若彤曾經接受《蘋果》專訪講到當時工作令佢身心疲累，加上當時另一半商人郭應泉唔想佢工作，而淡出幕前，雖然李若彤為愛放棄事業，不過佢嘅戀情未有開花結果，08年同男友分手，失戀令佢頓時迷失自我，不過咁都未算最差，喺09年李爸爸中風。<br> <br>而李若彤喺失戀、父親患病雙重打擊下患上抑鬱症，仲一度想輕生，佢話「感情分開係潛伏點，跟住爸爸病係爆發點，爆發到有情緒病，有諗過自殺！企喺街，無端端諗行出馬路會點呢？有衝動想做呢樣嘢，係唔知點解。幸好上天畀個姨甥女我，湊佢係我最開心嘅時間，亦係佢救咗我，多謝妹妹畀我做媽媽嘅經驗。」之後李若彤睇醫生治療，喺藥物幫助下情況好轉，不過及後爸爸離世令佢嘅情緒病復發，再食兩年藥之後情況先至穩定。<br> <br>喺訪問中，李若彤話除咗將湊姨甥女視為寄託，仲多謝一位朋友當頭棒喝，講緊嘅就係發哥（周潤發），李若彤話「舊年11月喺大陸工作返港機上遇到發哥，佢問我仲有冇諗拍戲？我話冇，佢話人點可以唔做嘢㗎，佢講完我突然醒一醒。佢仲問我有乜興趣？我話鍾意運動煮嘢食，佢就話去考個健身牌，或好似謝寧咁，將興趣發展成事業。」佢仲多謝發哥引導佢去思考，之後仲有緣復出拍劇。</p></body></html>