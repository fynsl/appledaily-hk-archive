<html><header><meta charset="utf-8"><title>【仙遊首爾(4)】90後梨大賣港式美食　靚韓妹為你整紅豆冰</title></header><body><h1>【仙遊首爾(4)】<br>90後梨大賣港式美食　靚韓妹為你整紅豆冰</h1><p>一杯香滑奶茶係唔少香港人早餐必備，亦係唔少遊客嚟香港必飲，咁正嘅嘢，畀一位90後港男帶到首爾，喺梨大開咗間港韓cafe Charcoal。《仙遊首爾》第四集專訪只係得25歲就榮升老闆嘅周俊亨。</p><p>點解話係港韓cafe？因為一般韓國cafe有嘅嘢，例如Americano、Mocha、Espresso等，呢到有，一般韓國cafe無嘅，例如絲襪奶茶、紅豆冰、鴛鴦等，呢到都有，仲有得食蛋撻、雞蛋仔、西多士等，簡直係搬咗半間茶餐廳去首爾！</p><p>阿亨話想將港式奶茶文化帶到韓國，所以用返最正宗嘅黑白淡奶同錫蘭茶葉，做出真正嘅香港味道。首先被影響嘅，係做兼職嘅靚靚韓妹Hye Jin，唔止學識沖奶茶，仲識整紅豆冰，佢仲用廣東話講，「好味呀！」Hye Jin每逢周末坐陣，為你落單，為你沖調各款港式飲品。</p><p>開業頭兩個月，阿亨話多數係住喺韓國嘅香港人嚟幫襯，「之前都唔知原來咁多香港人住喺韓國。」之後啲韓國人嚟過，覺得幾得意，喺網上share，就越嚟越多韓國客人，亦都有唔少熟客係梨花女子大學嘅學生。阿亨話o依家啱啱交到租，出到糧，至於幾時可以返本都係未知數。<br><br>阿亨唔係哈韓族，同韓國結緣係因為18歲嗰年，喺美國LA讀大學主修韓國文學，兩年前再喺梨花女子大學讀韓文，就喺返學途中，每日都經過當時仲係吉嘅兩層舖。由構思，到實踐，到真正開到舖，年紀輕輕就榮升老闆，阿亨有四大優勢，詳情請睇片！<br><br>記者：阿仙<br>攝影：峰、Neo<br>編審：Kaman<br><br>【仙遊首爾(1)】長板女神教Seflie 衣櫃收埋幾條短褲仔？<br> http://bit.ly/2weAyiu <br><br>【仙遊首爾(2)】港男變Oppa打排球 甘心受體罰門禁<br> http://bit.ly/2wiq0Pc <br><br>【仙遊首爾(3)上回】紐約男孩玩K-Pop 食泡菜講「阿唷哈些唷」<br> http://bit.ly/2xaABth <br><br>【仙遊首爾(3)下回】韓國男團無韓國人 學撒嬌為做實驗？<br> http://bit.ly/2xb2S2Q </p></body></html>