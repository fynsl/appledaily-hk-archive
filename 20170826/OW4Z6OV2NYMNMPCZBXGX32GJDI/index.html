<html><header><meta charset="utf-8"><title>隔牆有耳：港生獲13A*揚威GCSE - 李八方</title></header><body><h1>隔牆有耳：<br>港生獲13A*揚威GCSE - 李八方</h1><p>又有香港學生揚威國際公開試，簡稱英國會考嘅普通中學教育文憑考試（GCSE）前日放榜，16歲港生霍奕璋（Deavin）取得13A*佳績，成為GCSE狀元。Deavin 5歲就同父母、家姐到英國迪韋齊斯（Devizes）生活，迪韋齊斯唔算多港人聚居，Deavin讀嘅中學Lavington School亦得佢一個香港學生。<br>佢同八方講冇諗過考到咁好成績，校方規定學生最多報13科，Deavin考足13科，結果科科都攞到最佳成績，佢好謙虛咁話冇乜讀書心得，認為最緊要努力，好多香港文憑試狀元都希望讀醫，不過Deavin就心儀工程學科，霍太同八方講，當年因為不滿香港教育制度反覆，所以毅然放棄香港教師工作，同丈夫到英國開炸魚薯條店，𠵱家見到囝囝咁生性都覺得好值得。</p></body></html>