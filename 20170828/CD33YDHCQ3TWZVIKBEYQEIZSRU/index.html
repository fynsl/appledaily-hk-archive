<html><header><meta charset="utf-8"><title>世紀之戰花絮</title></header><body><h1>世紀之戰花絮</h1><p>場邊巨星搶鏡</p><p>綜合格鬥（MMA）同拳壇王者嘅跨界別賽事，隨時有今生無來世，多位美國名人都入場觀戰，包括前重量級拳王泰臣、NBA巨星勒邦占士、I湯馬士等，而荷李活明星更加一籮籮，里安納度狄卡比奧（Leonardo DiCaprio）、基斯咸斯禾夫（Chris Hemsworth）、 布斯韋利士（Bruce Willis）同珍妮花洛庇絲（Jennifer Lopez）等都係座上客。</p><p>美韋達變hip hop man</p><p>論入場形象同埋聲勢，美韋達今場就搶盡風頭，皆因佢戴上飛虎隊頭套入場夠搶眼（圖），而且全身包得密不透風，同平時拳手晒肌肉作風截然不同。而且較早時間佢進入比賽場館嗰陣，更手持一部陳年ipod classic聽音樂，英媒指40歲嘅美韋達此舉係「暴露年齡」！</p><p>Ring girls勁索</p><p>作為「世紀之戰」，當然Ring girls都特別索，四大女郎Tawny Jordan、Kyra Keli、Jessica Harbour、Samantha Kumiko（圖）本身都係模特兒或者藝人，邊個最索就梗係各花入各眼，不過無疑四位嘅身材、樣貌都冇得彈，咪話唔益大家，tawnyjordan、kyrakeli、jessharbour同埋samanthakumiko，就係佢哋嘅instagram id，大家可自行探索！</p></body></html>