<html><header><meta charset="utf-8"><title>「升呢」港人輪流生B陳蔣麗莎大鬧入境處：冇腦</title></header><body><h1>「升呢」港人輪流生B<br>陳蔣麗莎大鬧入境處：冇腦</h1><p>香港張智能身份證，睇落冇乜特別，唔小心跌咗而搞到要補發身份證，仲要370大洋一張，係肉赤嘅。偏偏恨攞香港身份證嘅人一啲都唔少，仲有好多都係大陸人，為咗張香港身份證南下，不過，係為方便出入咋，人哋愛國㗎！#曲到直<br> <br>好似湯唯咁，拍完《色，戒》之後，因為被大陸封殺，所以佢喺2008年透過優才計劃申請來港，並於2014年嫁畀韓片《晚秋》導演金泰勇，舊年在港誕下囡囡。By the way，呢位「金湯B」前日啱啱1歲生日，happy birthday！<br> <br>另一個透過優才計劃申請來港做香港人嘅，仲有章子怡，佢喺2007年申請來港，然後於前年在港與大陸音樂人汪峰註冊結婚，同年年底，章子怡於美國誕下女兒「醒醒」，一家三口（唔計汪峰與前任生嘅子女），好大機會係全部唔同國籍。<br> <br>以優才計劃申請來港，申請理由話係為方便工作，但咁啱個個都揀喺生仔嘅仲有胡軍同黃曉明，胡軍喺2008年取得香港身份證之後，其妻在港誕下次子。至於黃曉明就喺2009年以方便來港拍戲為由，透過優才計劃申請做港人，今年初佢太太楊穎（Angelababy）就喺香港生咗寶貝仔「小海綿」。<br> <br>另外，近年開始轉行執導演筒嘅趙薇，喺2013年來港出席回歸活動，直言高興來到香港呢個大家庭，正式「升呢」做香港人。<br> <br>不過，講到為攞香港身份證最歇斯底里，一定屬陳浩民同太太蔣麗莎，佢哋兩公婆五年抱四，先後誕下兩女兩子，但係，陳蔣麗莎遲遲到未攞到身份證，喺前年曾更因試過不滿遭入境處扣查、斥職員「冇腦㗎！」<br> <br>講起入境處辦理證件，都有正面嘅例子，話說獲網民封為男神嘅馬國明，前年現身入境處，更被網民捕獲佢勁好心照顧一位老人家，後來先知嗰位伯伯係馬明爸爸，原來嗰日係馬明陪爸爸去辦理證件，準備全家人齊齊去旅行，網民紛紛畀like㗎！</p></body></html>