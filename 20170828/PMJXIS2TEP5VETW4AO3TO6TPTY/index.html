<html><header><meta charset="utf-8"><title>懲教員認打少年犯：施虐取悅上司　轟助理署長講大話</title></header><body><h1>懲教員認打少年犯：<br>施虐取悅上司　<br>轟助理署長講大話</h1><p>【本報訊】「早排議員開記者會講懲教打犯，我話你知，全部內容都係真嘅」、「助理署長話30年來冇聽過，有冇搞錯呀！咁嘅大話都講得出？」懲教人員毆打少年犯近日再次成為傳媒焦點，《蘋果》早前接觸到一名資深懲教署前線人員，他坦承打少年犯是根深蒂固的傳統，目的是奉承上級，「老闆覺得你打人先叫做到嘢，你點敢唔打？」又點名「壁屋二倉」以打犯聞名，在該處服刑的少年犯動輒得咎。<br>記者：陳建平</p><p>任職懲教助理逾10年的強哥（化名）早前接受《蘋果》訪問，多次讚許電影《同囚》內容逼真，「嗰個TVB藝員（趙永洪）扮懲教人員呢？嘩！真係似到十足十，我哋就係咁樣」。電影中趙永洪飾演的MO Sir，在操場上毆打少年犯游學修，又逼他以手指洗刷馬桶糞迹後再擦自己牙齒。</p><p>逼飲大桶水致水中毒</p><p>強哥說笑後沉默下來，承認自己也曾內疚，「第一年入去做，打犯後個心都會好唔舒服，但坦白講，打打吓就會麻木，後來冇晒感覺」。他解釋，打犯風氣源於管理層的喜好，因為高層總覺得年輕人「唔打唔聽話」，甚至認為拒絕打犯的人員是辦事不力及不合群，「當然一定有前線人員本身變態，視打人為樂，但佢哋只佔10%左右，我哋大部份人都只係為咗取悅上司先打」。<br>外界有人認為少年犯目無法紀，懲教署以武力懲治是天公地道，但強哥不同意，「如果啲犯好寸嘴，你都可以話佢抵打，但好多時佢哋只係做錯少少嘢，例如瞓晏咗少少、摺被摺得唔夠靚，就要俾人打，真係好慘。」<br>他說，曾有同事逼一名少年犯飲一大桶水，令他水中毒被送入深切治療部，獲救後少年也不敢投訴，「就算投訴都唔會有事，佢點證明係我哋逼佢飲水，唔可以係佢自己鍾意飲水咩？前線人員好醒，唔會留痛腳」。<br>至於為何特別多少年犯被打，成人釋囚卻鮮有投訴？強哥說青少年入世未深，法律知識貧乏，不懂反抗，加上少年犯被法庭定罪後，一般會先到壁屋懲教所，再由法官按評估報告決定把少年送入哪一級別的懲教所，以致少年犯在等候報告的兩周內都不敢投訴，免被懲教人員在報告上給予劣評，「所以壁屋二倉最出名，打到飛起」。<br>強哥指有別於成年犯被判具體刑期，法官不會訂明少年犯的監禁時間，故少年犯即使最終被正式送入某懲教院所，基於懲教人員擁有決定刑期的絕對權力，一樣不敢反抗。</p><p>前線立威「揀好恰嘅嚟打」</p><p>不過強哥指，最近3、4年打人的情況明顯減少，因為上一代紅褲子出身的懲教高層大多已退下來，現時文官當道，不太認同打人的傳統，也不願「孭鑊」，不會無條件包庇下屬打犯。但前線人員為了立威，「揀啲好恰嘅嚟打，令其他少年唔敢挑戰你」。強哥總結懲教人員就是欺善怕惡。<br>懲教事務職員協會初級組主席簡文傑指從無聽過類似事件，建議知情同事向署方及警方提供資料，又強調部門並無「打犯取悅上司」的文化。協會副主席王天倫早前表示，10多年從未聽聞「雞翼」等私刑招式。<br>懲教署回應指，對於職員的違規行為零容忍，懲教人員對待在囚人士時，不得使用不需要的武力；若證實有違紀行為，署方會進行紀律處分；若發現違法行為，會交由其他執法部門跟進。對於近月的相關報道，該署稱已按機制轉介警方跟進，警方仍在調查。</p></body></html>