<html><header><meta charset="utf-8"><title>跟定唔跟？霍利時韋達合作馬　一見大注落飛就要……</title></header><body><h1>跟定唔跟？<br>霍利時韋達合作馬　一見大注落飛就要……</h1><p>落飛黨神通廣大，相信不少馬迷都知道，睇番上季紀錄，來自蔡約翰馬房的落飛馬（落飛馬指賽前五分鐘賠率跌幅達三成或以上之馬）共勝出12Win為數最多，而且「爭分奪秒」、「天下為攻」等駒，更是於在港初出首仗即落飛得手。<br><br>蔡約翰馬房質新馬多，而且潛龍伏虎不少，如上季「爭分奪秒」及「天下為攻」，不獨在港一出即勝，而且初出首仗臨場即票如雨下，可見落飛黨計得好準。換言之新季再見到蔡廐此類不明物體臨場落飛，宜有殺錯冇放過，以免走寶。<br><br>霍利時及蘇偉賢上季贏落飛馬亦有雙位數字，各有11Win。其中霍利時此類落飛得手馬，大部份由韋達經手，包括「越感」由原本廿幾卅倍跌到12倍啡燈開跑，涉及注碼超過150萬。<br><br>結果飛到馬到勝出，令落飛黨在Win彩池中獲利高達1,600萬。新季如見此對騎練合作馬有大幅落飛現象，不妨跟風追捧。反觀鄭俊偉馬房，上季落飛馬共有17次，居然未有頭馬交出，證明並非理想追捧對象。<br><br>騎師落飛馬成績方面，莫雷拉上季只贏過七次，以其全季得171Win來說，可見雷神座騎落飛並非好現象。<br><br>反而巫顯東雖只是見習生，但上季24Win中，竟有11次為臨場大幅落飛馬，可見呢位見習生深受落飛黨愛戴。</p></body></html>