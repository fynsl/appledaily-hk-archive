<html><header><meta charset="utf-8"><title>七級偽術：把員工當寶吧 - 彭瑪莉</title></header><body><h1>七級偽術：把員工當寶吧 - 彭瑪莉</h1><p>這年頭，企業哪還需要甚麼驚天動地的宣傳橋，只要以實際行動愛護員工，已是最佳公關策略。<br><br>還記否幾個月前Secret Tour廣告公司那出盡風頭的一個月有薪假？因為團隊業績亮麗，一年target幾個月就搞掂，母公司決定按員工建議，全公司分兩批人，輪流放假一個月，處理積壓已久人生俗務又得，和老婆大人瘋狂旅行又得，總之快快樂樂叉電去，回來一份好工等你歸位，作為打工仔，問你夫復何求？<br><br>這個好老闆故事，獲傳媒廣泛報道，何止同行恨得牙癢癢，根本全港谷到遍體鱗傷的打工仔都想立即棄暗投明，拜在阿曾生門下，求個小職做吓。<br><br>又如恒生銀行早前宣佈加大假予六成員工，推動work life balance，此外，還宣佈了包括生日假、十四周產假、十天男士侍產假和義工假等在內的特別有薪假，就得到不少正面報道。<br><br>你對人好，人家就自然待你好。你對人坦白，人家也必會更加體諒你。所以，危機之中，縱有無數看似更加重要的持份者，也千萬千萬別忘了engage你的員工。<br><br>大機構員工等閒以萬計，當你八成人有Facebook賬戶，每人平均有一百個friend吖，你就知一人駡你一句可以有多大殺傷力。雖然你也許已有明文規定唔准同事在自己賬戶亂講嘢，但悠悠眾口，你管得幾多吖。<br><br>危機管理專家話，以下情況，無可能不同自己員工直接交代：管理層變動、產品出事、公司捲入法律訴訟、工業意外、公司賣盤、重大的裁員計劃或公司重組，以至比較嚴重的負面傳媒報道。<br><br>真的，員工說來說去不過關心幾點：第一，影唔影響我飯碗？第二，我可以點同親朋戚友交代？第三，客戶問有乜解釋？第四，唔明可以問邊個？<br><br>看，都是很合理的問題。但公司管理層若然老是神神秘秘，唔當員工係自己人，面目無光之下，唔唱衰你就假！</p></body></html>