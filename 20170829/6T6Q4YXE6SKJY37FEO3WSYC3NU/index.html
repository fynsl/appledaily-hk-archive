<html><header><meta charset="utf-8"><title>大棋局：石油新周期將至 - Mr. Tregunter</title></header><body><h1>大棋局：石油新周期將至 - Mr. Tregunter</h1><p>世界上有兩壇生意經營上可以由私人公司管，但大方略要國家級先玩得起，一個為軍火，另一個為能源。所以任何經濟解釋都嘥氣，長期還看政治。美國快則2018年，慢則2020年會成為原油出口國，呢個佈局並唔會因為特朗普做唔做總統而改變。要賣嘢，最理想當然係件貨賣到有咁貴得咁貴。<br>據國際能源署數據，石油輸出國組織（OPEC）佔全球原油產量42%。在實物供需上，OPEC掌握定價權。但在金融操作上，美國掌握期貨定價權。兩者之較量在於，期貨可以快速決定邊際價格，即最後一口價就係市價；可是去到最後還要看實物供需，否則會出現有價冇市或有市冇價情況。<br>OPEC自己估計，全球原油需求嘅邊際產量係每日100-150萬桶，因此只要齊心減產100萬桶，原油供需就大致平衡，唔會因供過於求令油價下跌。另一邊廂，美國今年2月、3月平均每日出口110萬桶及83萬桶原油，剛好抵銷OPEC減產量。一個基本概念要先明白，美國一直都係產油大國，只係過去產油自己都唔夠使，直到頁岩油技術出現後，美國先開始產油多到夠出口。因此過去國際上原油嘅賣家市場，美國無份。<br>面對OPEC和俄羅斯坐住42%及14%國際原油市場份額，美國要食呢口大茶飯，就必須要令你撕裂。只有產油國之間出現撕裂，美國先有空間插針。最好方法就係令油價大跌，當跌到大家頂唔順，就會有人唔想守協定。油價大跌逼使原油坐莊國減產，呢個就係空間。<br>技術走勢上，油價由過百美元腰斬兩次，跌到24蚊已見底。之後非常容易反彈一個開到50蚊並盤底兩三年。現時為盤底期，新底位估計40蚊左右，好難再見3字頭。由40-50蚊間繼續徘徊，逢見油價逼近40蚊便可考慮收集等新周期趨勢。<br><br>Mr. Tregunter<br>本欄逢周二刊出</p></body></html>