<html><header><meta charset="utf-8"><title>財路：第一上海博升70% - 錢雋</title></header><body><h1>財路：第一上海博升70% - 錢雋</h1><p>恒指就快挨到2015年港股大插插前高位，第一上海（227）比當年高位，仲累跌近60%，PB喺行家當中，係至抵搞選擇之一，博呢一轉鳳尾券商郁，第一上海絕對有得諗。<br>恒指由2016年見三年底以嚟，到家陣累升咗54%，第一上海三年底位喺2015年7月0.95元，現價1.15元，累升21%，基本上，集團呢兩年，都係呢個大底半浮半沉，未郁過。又呢轉港股升到近2015年高位，以往經驗，港股辣到高位，鳳尾券商股點都會走一轉。<br>再睇第一上海，現價PB 0.59倍。場內行家，耀才（1428）PB挨近兩倍、國泰君安（1788）近1.8倍、海通國際（665）同申萬宏源（218）PB近1.2倍，第一上海平咗一大截！<br>又今年3月，威華達（622）宣佈收購中南證券70%權益，代價12.25億元。按已公開資料粗略計數，呢次威華達收購價PB，講緊超過1倍。第一上海係老牌子，財政乾乾淨淨，又有冇投資者昅到？<br>排除俾投資者撩第一上海賣盤可能，第一上海亦比中南證券出售權益、實實在在嘅叫價PB，差一大截，第一上海有冇殘得咁緊要呀？<br>第一上海啱派今年上半年底成績單，集團虧轉盈2420萬元（2016年中期虧損9,682萬元），主打證券金融瓣數係主要貢獻。仲要咁睇，港股雖則話上到三年高位，但未有耐到火辣辣程度，第一上海全年成績單，應該仲靚仔。<br>再講，呢期第一上海投資醫療瓣數，喺中環開設高達5.3萬平方呎醫療中心，集團多條財路之餘，有多個selling point。唔講太遠，博券商，買第一上海，當PB上番1倍，第一上海現價講緊要升70%，到1.95元，目標PB未有耐追到上邊任何行家。<br><br>錢雋<br>細價股專家<br>本欄逢周二刊出</p></body></html>