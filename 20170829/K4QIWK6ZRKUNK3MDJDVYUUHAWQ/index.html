<html><header><meta charset="utf-8"><title>魚樂無窮：9月撈貨好時機 - 唐牛</title></header><body><h1>魚樂無窮：9月撈貨好時機 - 唐牛</h1><p>港股先甜後苦，朝早成功突破28000大關，上等威風，但在股王騰訊（700）拖累下，指數一度倒跌，埋單亦只得15點升幅，認真慘無人道。最大鑊係成交非常暢旺，傳統智慧話畀我哋聽，呢個係高位派貨典型訊號，我雖在好友軍營，但面對如此肉酸走勢，想唱好都唱唔落口。<br> 「點解騰訊咁樣衰？唔係話業績好好咩？」一句說話，股票市場輸錢嘅人一定多過贏錢嘅人，當街邊阿毛都知買騰訊贏梗嘅時候，短線形勢必然逆轉。恒指本周五收市後換馬，騰訊比重技術上會下調，從呢個角度出發，誰在沽貨答案已寫在牆上。<br> 入正題，點解9月係撈貨好時機？業績期即將完結，恒指升勢坐七望八（月份計），進入9月好消息真空期，調整屬理所當然，再講，美國又吹風有財政懸崖危機，又有縮表啟動時間表，用嚟高位震倉一流，咁多因素擺埋一齊，易跌難升也。<br>跌市買乜好？當然係強勢大價股，最好係今浪創歷史新高那些，冇蟹貨下回氣再上力度肯定更勁，講到咁白都唔知，快啲重搵本欄推介吧。都係那句，機會係跌出來的，唔怕冇機會撈貨，最怕你唔敢撈。<br><br>唐牛<br> http://www.fb.com/tongcow88 <br>本欄逢周二、四刊出</p></body></html>