<html><header><meta charset="utf-8"><title>【仙遊首爾(6)】巴打腹肌有得整？韓國整容生意跌7成</title></header><body><h1>【仙遊首爾(6)】巴打腹肌有得整？<br>韓國整容生意跌7成</h1><p>提起韓國，就一定會諗起整容！但係今年因為限韓令，大媽組唔成整容團，令韓國整容業生意大跌7成！<br><br>《仙遊首爾》第六集請嚟繙譯殷晟傑(Ken)，佢係韓國華僑，又娶咗香港人太太，所以精通韓文、普通話同廣東話。阿Ken 1999年開始做導遊帶團，整容就係其中一個原因，令啲團友返轉頭搵佢。阿Ken話：「我都唔知點解啲人要嚟整容嘅，佢哋唔識韓文，咪搵我做繙譯囉！」阿Ken話要避免利益衝突，唔受僱於任何整容醫院，等客人自己搵，佢喺中間只係負責機場接送、翻譯同照顧。<br><br>今年因為限韓令，阿Ken話整容業生意好差。佢帶記者去「整容街」睇睇，見到好多醫院已經執笠，掛住「임대문의」嘅橫額，即係招租嘅意思。阿Ken話，估計呢個情況仲會持續半年至一年。至於近年整容業嘅發展，阿Ken話相比整容，更多客人選擇美容。佢帶我哋去一間整容醫院睇過，都見到有三位客人做緊皮膚管理。<br><br>咪以為整容、美容係絲打專利，阿Ken話有兩成客人係男仔，「肌肉都可以整到！」無錯！唔使練，整出嚟！當然，唔可以維持好耐，阿Ken話啲人係夏天前整，「6、7、8月份去游水吖嘛，去之前準備囉！」<br><br>而最多男仔想整到韓星池昌旭咁嘅樣，尤其想似佢對眼同個鼻，至於女藝人就以宋慧喬個樣最受歡迎。不過整容唔係變魔術，阿Ken話，「好多香港人攞宋慧喬張相出嚟，問我可唔可以整到咁樣，其實係唔得嘅，個個人五官都唔同啦！」<br><br>既然動主播阿仙，個人都去到整容醫院，就順便向院長裴敬太醫生做埋整容諮詢，究竟裴醫生建議邊度要搞搞佢？詳情請睇片！</p><p>場地提供：BAO plastic surgery<br>記者：阿仙<br>攝影：峰、Neo<br>編審：Kaman<br><br>【仙遊首爾(1)】長板女神教Seflie 衣櫃收埋幾條短褲仔？<br> http://bit.ly/2weAyiu <br><br>【仙遊首爾(2)】港男變Oppa打排球 甘心受體罰門禁<br> http://bit.ly/2wiq0Pc <br><br>【仙遊首爾(3)上回】紐約男孩玩K-Pop 食泡菜講「阿唷哈些唷」<br> http://bit.ly/2xaABth <br><br>【仙遊首爾(3)下回】韓國男團無韓國人 學撒嬌為做實驗？<br> http://bit.ly/2xb2S2Q <br><br>【仙遊首爾(4)】90後梨大賣港式美食 靚韓妹為你整紅豆冰<br> http://bit.ly/2wp2Tmh <br><br>【仙遊首爾(5)】追星新聖地？ 港人行首爾路7017好驚嚇<br> http://bit.ly/2xh7HYr  </p></body></html>