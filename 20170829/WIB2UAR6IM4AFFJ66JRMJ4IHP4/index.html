<html><header><meta charset="utf-8"><title>中環在線：康宏環球有隻導盲犬 - 李華華</title></header><body><h1>中環在線：<br>康宏環球有隻導盲犬 - 李華華</h1><p>3年前興咗一輪嘅Ice Bucket Challenge（冰桶挑戰），成功為患有肌肉萎縮性脊髓側索硬化症（ALS）嘅病人籌款，亦增加大眾對ALS嘅認識。日前鬍鬚曾與森美為香港導盲犬協會籌款，喺facebook發起Ice-cream Challenge；康宏環球（1019）有位視障同事，公司主席王利民即刻響應，玩埋一份。</p><p>王利民玩Ice-cream Challenge</p><p>雪糕挑戰旨在讓人用一分鐘去體驗視障人士，做一件簡單事情嘅難度，兩名參加者要蒙住雙眼，一隻手放身後，另一隻手攞起已打開嘅甜筒，喺一分鐘內互相餵對方食完一支甜筒，每人最低捐款100港元，跟手各搵3人挑戰。<br>康宏原來早於4年前請咗視障人士Inti負責客戶服務，Inti第一日返工已經帶住導盲犬Nana（拉布拉多尋回犬）。王利民形容Nana係鬼妹，皆因佢喺美國出生兼受訓兩年，之後引入香港當導盲犬。<br>Nana時刻緊貼主人Inti，十分乖巧。唔講唔知，Inti嘅同事跟Nana相處要講「三不」，唔可以同Nana打招呼，以免佢分神影響到主人；亦唔可以隨便摸佢同畀嘢佢食。Nana今年約7歲，作為一隻工作犬，已經接近退休年齡了。希望今次籌款可以為香港引入或訓練更多導盲犬喇。</p><p>李華華<br><br>mailto:LiWaWa@AppleDaily.com</p></body></html>