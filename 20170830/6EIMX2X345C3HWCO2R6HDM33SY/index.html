<html><header><meta charset="utf-8"><title>【重修舊好】流動木頭車即場補衫　刺繡冚豉油漬靚番晒</title></header><body><h1>【重修舊好】流動木頭車即場補衫　刺繡冚豉油漬靚番晒</h1><p>最近「綠色和平」用回收的舊卡板、紅酒箱與二手單車輪，揼了架木頭車，有張揚的大旗及可增長的工作枱，車裏擺了衣車、針線盒、布碎、鉸剪等工具。時裝設計系的學生及義工，推住它在港九屋邨周圍走，隨時都可開壇替你補衣改衣，教你用舊恤衫重組做拼布枱墊、杯墊，用舊T shirt改裝成環保袋。</p><p>無端端為何揼架車？事緣我們講拒絕速食時裝、源頭減廢、清空衣服都講了好多年，但綠色和平早前統計，2000年至2014全球的衣服製造量還是增加了一倍，速食時裝的銷售額在過去十年還是增加了八成。港人平均每人衣櫃裏有98件衣服，有1/6沒穿過，就丟去回收箱或堆填區無眼屎乾淨盲，掟個彎又落商場繼續搏殺。問題係點解買極都想買呢？綠色和平項目主任李逸燊（Walton)說，這個統計指，八成人覺得買衫可令自己更自信及有吸引力，六成人覺得購物可紓壓及消磨時間，又有六成人認為，這些滿足和興奮感在一日內消失，甚至有三成半人表示購物的刺激感消失後會更空虛，然後無間Loop：「除了舊物重用減廢外，我哋最想人喺剿出舊衣的過程中，檢視自己原來買咗咁多、邊啲款式鍾意極都唔會着、啲衫好平但質料好差好快殘的購物態度。同時透過手作取回滿足感，心靈充實就減少亂購物。」<br></p><p>實不相瞞，除了殘了過時了的舊衣被打入冷宮，愛周街篤魚蛋者，總有幾件在「中路」位置沾了滴茄醬或豉油的衫裙。個位仲要係中間偏右，搶眼又唔捨得丟，小蓮婆婆救命呀。小蓮婆婆孔尚儀（Shirley）是位愛刺繡的藝術系學生，暑假就執着針線刺繡，心情安定又滿足：「我平時愛看着圖，邊播放收音機或看電視，一邊刺繡。刺繡像畫畫，每一針就是一個筆觸，做一個圖案。」她為活動設計了四個港式蛋撻、燒賣、菠蘿包與腸粉等圖案，跟住流動木頭車教人刺繡，個半鐘便能學曉。然而，她花了六小時，為我那條沾污了三四滴豉油漬的白裙，繡上散落的彩色碎花，靚晒！而且獨一無二！但係六個鐘，最低工資都要$207，小蓮婆婆：「你丟了它行街再買，都是時間同錢呀，但你花了時間心思令衣服漂亮，跟你現成買的量產貨感覺已差很遠，那滿足感是不能相比的。」<br></p><p>facebook：Feel more減法生活<br><br>記者：陳慧敏<br>攝影：蕭志南，劉永發<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>