<html><header><meta charset="utf-8"><title>智取大市：市值重要過估值 - 晉佳</title></header><body><h1>智取大市：市值重要過估值 - 晉佳</h1><p>北韓導彈於北海道上空擦過，被演譯成北韓短期內唔會再搞事，於是資金再追捧炒嚟炒去都係嗰幾個嘅強勢板塊。丘鈦（1478）升極都有，239億港幣市值對於北水而言，只係細價股。至於恒大（3333），明顯資金當咗佢係A股貴州茅台咁炒，但恒大市值只有茅台一半。<br>有人話係牛市一期仲有排升，更多人認為準備牛三，小弟就諗緊今次同過往邊一次牛市相似度較高，好讓自己配備適當嘅追揸沽策略。<br><br>1997年同2000年，有兩個時間差不足三年嘅牛市頂部。2007年同2009年，同樣係兩輪牛市。2015年同2017年，同樣出現時間差較短嘅牛市，以今年走勢睇，無論港股幾時見頂，都證實重覆咗每十年規律，既成事實，毋須爭辯。以呢個pattern計，今次牛市似係2000年、2009年嘅短牛機會較大，共通點係收貨期較短，升浪自然較短。再者，資金集中追捧極少量板塊，其實同千禧年科網股熱潮相似度最高。參考千禧年牛市現象，可假設今次牛市，1）高位偏離28588點不遠，2）去到最後仲係狂炒科網、內房、汽車板塊，唔使諗追落後。</p><p>晉佳<br> http://www.fb.com/advanceguy1 <br>本欄逢周一、三、五刊出</p></body></html>