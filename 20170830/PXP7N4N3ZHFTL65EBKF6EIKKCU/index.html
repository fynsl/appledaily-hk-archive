<html><header><meta charset="utf-8"><title>比賽第二下一句是…… - 曾志豪</title></header><body><h1>比賽第二下一句是…… - 曾志豪</h1><p>比賽第二，下一句是甚麼？友誼第一。對，證明你是一個小朋友，很純真。<br>比賽的確第二，但第一不是友誼，而是，business，生意第一。<br>比賽是否勝利的確不是最重要，最重要有無錢賺。阿仙奴球迷的心馬上抽搐，講我哋嗎？無冠多年又如何？最重要量入為出收支平衡賺錢最緊要。<br>剛結束的世紀拳壇大戰，Mayweather VS Mcgregor ，一個是西洋拳王，一個是MMA王者，兩個明明是完全不同類別的競賽選手，卻走到同一個擂台比拼，打了一場不公平的比賽。<br>Mcgregor玩MMA，可以抱摔起腳關節技纏身，全身都是武器。但為了和Mayweather打拳，對方只懂西洋拳，於是整個規則便使用西洋拳例，一個MMA選手不能抱摔，等於廢咗一半功力。公平咩？公平咩？你試吓叫美斯打美式足球，輸硬啦！<br>真係要偏向一邊，何不打MMA規矩？<br>好簡單，business is business，Mayweather 名氣比較大價值比較高，是主角；Mcgregor作為配角，唯有配合劇本。<br>再加上有過億的出場費，基本上不論勝敗都無得輸。Mcgregor如果勝出，光宗耀祖；即使落敗，很明顯也是規則所限，非戰之罪，無損拳壇地位。點計都贏，所以才會促成規則不對等的體壇盛事。<br>比賽第二，business第一。<br>另一宗體壇大新聞便是NBA的球隊波士頓塞爾特人把湯馬士交易到克里夫蘭騎士，換來艾榮。這位湯馬士，上季忍着臀傷出賽，等於打工仔病咗仲加班開工；妹妹不幸車禍身亡，這位湯馬士沒有請一天假，全力打季後賽。等於打工紅白二事都緊守崗位絕不射波。結果，一聲唔該，球會把他交易，你聽日唔使返工啦。連其他NBA球員都忍不住慨嘆：真心換絕情。為甚麼？因為球會不需要你的忠誠，只看重你的價值。比賽第二，忠誠第尾，business才是第一。</p></body></html>