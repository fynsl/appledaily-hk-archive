<html><header><meta charset="utf-8"><title>露晒殺氣！徐雨石最大Chance馬靠一位華將</title></header><body><h1>露晒殺氣！<br>徐雨石最大Chance馬靠一位華將</h1><p>馬圈競爭激烈環境下，徐雨石馬房上季仍交出三十九場頭馬，成績收貨有餘，在暑假期間，此倉口一早已復課做好準備，面對新挑戰。<br><br>9.3周日開鑼戰，徐雨石11駒參戰，今朝（30日）全程見石哥騰來騰去忙到七彩，旗下第一場「閃耀飛輪」由史卓豐拍試考驗，第四場「魅力之子」安排黎海榮跳一課，而第六場「好友益」則由羅理雅主操；此三匹戰馬操練前後，均見石哥貼身跟到實，打點一切，有幾緊張真係感覺得到，相信必有出擊馬在其中。<br><br>上述三駒之中，第四場四班草地1200米之「魅力之子」最值得留意，上季尾6月曾喺同一路程入Ｑ，只不敵其後再捷已加至75分之惡馬「天下為攻」，而「魅力之子」不但目前僅53分偏低，而且近日試嘉年華大閘跑第二，走勢良好，狀態起得甚佳，且看華將黎海榮能否把握到機會了。</p></body></html>