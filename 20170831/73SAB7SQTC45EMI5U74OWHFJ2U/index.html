<html><header><meta charset="utf-8"><title>中環在線：羅燦全面退出《信報》 - 李華華</title></header><body><h1>中環在線：<br>羅燦全面退出《信報》 - 李華華</h1><p>傳媒難撈都唔係第一日講，但資深傳媒人羅燦（圖）原來7月1日開始，都冇再做信報財經新聞獨立非執行董事嘞，呢件事就喺燦哥做董事總經理嘅路訊通（Roadshow，888）中期報告曝光。<br>小小超李澤楷2006年透過離岸公司Clermont Media買下創辦人林行止夫婦50%股權後，到2014年全購《信報》。羅燦2010年加入，做信報行政總裁，撞正《信報》多事之秋。<br>2012年特首選舉烏煙瘴氣，翌年初練乙錚喺《信報》論壇版發表〈誠信問題已非要害，梁氏涉黑實可雙規〉呢篇批評CY嘅文章，出街後被CY出律師信，仲要道歉。冇幾耐港大學者戴耀廷又發表文章，首度提出要佔領中環，之後嘅事已經係歷史。</p><p>曾帶挈Roadshow股價升45%</p><p>當年報道話，《信報》高層受壓，又適逢改革轉型數碼化，羅燦同總編輯陳景祥呢班高層就陸續離開。直至路訊通公佈董事資料變動，先至顯示羅燦全退《信報》。<br>羅燦今年2月加入Roadshow做董事總經理時，淨係講宣佈消息當日，已經帶挈Roadshow股價當日升咗45%。<br>燦哥做過《蘋果日報》社長，又做過《信報》、nowTV、有線電視同TVB等，2016年10月香港數碼廣播（DBC）終止廣播，佢亦冇再做DBC行政總裁。<br><br>李華華</p><p>mailto:LiWaWa@AppleDaily.com</p></body></html>