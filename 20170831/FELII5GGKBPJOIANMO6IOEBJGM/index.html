<html><header><meta charset="utf-8"><title>【果籽影評】巴裔演員真故事　爆趣跨種族愛情</title></header><body><h1>【果籽影評】巴裔演員真故事　爆趣跨種族愛情</h1><p>【專題籽：果籽影評】<br>愛情片，女人AV也，大多營造浪漫到天崩，幸福到地裂之感。呢套供應的「AV水份」唔高，男女都buy。明明住美國，巴基斯坦男Kumail一家依舊。阿媽向佢硬銷燕瘦環肥家鄉穆斯林佳麗，企圖幫個仔「私訂終身」，搞到阿仔向同鄉狂派好人卡勁難堪。Kumail戀上半夜情撻着的白人女仔Emily，之但係跨種族婚姻喺保守巴基斯坦人眼中，係禁忌，注定過唔到阿媽嗰關。</p><p>真．巴基斯坦裔笑匠Kumail Nanjiani自編自演，劇本堅來自佢同白人老婆嘅真實故事。老婆有份齊齊寫，花咗三年時間，戲裏戲外都sweet。故事唔玩老套愛情片套路，開種族玩笑篤中笑穴，扯埋911講都唔覺得過火。可惜男女主角情感來得突然，兩人演出唔算有火花，片段式相處，拆開睇段段幽默，連埋硬係爭咁啲。不過包包面女主角Zoe Kazan（即《Ruby Sparks》嘅Ruby Sparks）依舊古靈精怪地可愛，非典型美女卻異常討好。<br>片名《The Big Sick》指的是Emily後來患上重病昏迷，Kumail同人哋阿爸阿媽齊齊喺醫院急，三人互動有笑位有喊點。飾演父母的Ray Romano及Holly Hunter非常搶鏡。前者好想爆「金句」，十二級滑稽，反而正經講嘢真係講中愛情關係矛盾位，有嘢落袋。Holly Hunter廿四級壓場，焦急、失望、發癲都演得到位，撐起多段戲，不愧為影后。</p><p>《情人眼裡巴基斯》（The Big Sick）<br>導　　演：米高素華特<br>主　　演：卡苗蘭哲尼、素兒卡山、荷莉亨特、雷羅曼諾<br>上映日期：28/9<br>評　　分：85分</p><p>記者：葉青霞<br>編輯：馮秀珍<br>美術：孔文彬</p></body></html>