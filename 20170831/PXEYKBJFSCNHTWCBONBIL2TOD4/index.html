<html><header><meta charset="utf-8"><title>御用龜婆演變態母親過足戲癮苑瓊丹鬧小人暗算　離無綫</title></header><body><h1>御用龜婆演變態母親過足戲癮<br>苑瓊丹鬧小人暗算　離無綫</h1><p>【《蘋果》專訪】<br>苑瓊丹入行34年經常演醜女惡女，甚至被喻為「星爺御用龜婆」，但做龜婆做到成為icon，苑仔坦言無憾：「我係專業戶，觀眾認可，其實開心喎！」09年苑仔開始向無綫請假到內地發展，至13年正式約滿離開，主要原因是被暗箭所傷，苑仔說：「有人爭嘢做，喺背後做啲手腳中傷你。我冇興趣爭，我返內地拍，你哋爭飽佢啦。」</p><p>只要在搜尋網打上「龜婆」，都會顯示「苑瓊丹」三個字。54歲的苑瓊丹，因為先後在周星馳電影《武狀元蘇乞兒》、《九品芝麻官》和《大內密探零零發》演龜婆而被網民封為「星爺御用龜婆」，在「業界」地位舉足輕重。日前，本報記者找來苑仔跟「真．龜婆」較量，面對住10歲、重50磅的巨型盾臂龜「大少姐」，苑仔面無懼色，更憑住幾棵紅蘿蔔就令大少姐貼貼服服。<br></p><p>自己化醜妝</p><p>究竟做龜婆會否會做到厭？苑仔笑說：「我係專業戶，唔會厭㗎。你能夠有樣嘢、有標誌性係好難，我唔敢話自己做得好與唔好，但觀眾認可，其實開心喎！」其實苑仔演醜女一樣出色，就如《唐伯虎點秋香》飾演的石榴姐，單是造型已是一絕。初演醜女會否過不了心理關口？苑仔以肯定語氣說：「唔會，因為個妝係我自己化，就算龜婆冇眉嘅妝（《九品芝麻官》），都係我同化妝講，叫佢幫我將條眉『抆』咗去變冇眉。基本上造型都係我自己搞出嚟，所以唔關佢哋事。我覺得做每樣嘢，一係唔好做，一係做好佢。如果做完之後冇人知你做，你除咗賺咗錢之外，冇嘢賺到。」<br>演龜婆做醜女，苑仔覺得比較容易掌握，反而舒舒服服的秘書角色，苑仔最抗拒。近日苑仔再向難度挑戰，為內地拍網劇演變態母親，親手將女兒斬死分屍，苑仔形容過足戲癮：「拍得我好開心、好過癮，直情好似出咗一身汗，嗰種舒服好難以言語形容。」<br></p><p>其實苑仔在電視方面也有不少代表作，其中她在無綫01年劇集《封神榜》飾演的殷十娘，就被網民形容巔峯之作。不過，苑仔09年開始向無綫請假返內地拍劇，直至13年3月正式約滿無綫離開。原來，當年離開無綫，是因為被人放暗箭，她說：「當有競爭嘅時候，大家就好鍾意爭，我係一個好憎爭嘢嘅人。發覺有人爭嘢做，喺背後做啲手腳，中傷你又好、玩你又好，我開始好討厭。」<br></p><p>唔忿氣退休</p><p>對於誰人放暗箭？苑仔極口密：「時間人物我唔講，我從來都係會講件事但唔開名。我做得好唔開心，曾經諗過退休，但我又唔忿氣，冇理由你班友仔做啲小動作，為咗適應唔到呢個方式我就離開！我一路想返內地發展，所以有機會我咪去囉。你哋鍾意爭就你哋爭，我冇興趣爭，我返內地拍，你哋爭飽佢啦。」<br>採訪：戴彩煥<br>攝影：葉君海</p></body></html>