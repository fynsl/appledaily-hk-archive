<html><header><meta charset="utf-8"><title>魚樂無窮：下隻倍升科技股 - 唐牛</title></header><body><h1>魚樂無窮：下隻倍升科技股 - 唐牛</h1><p>開講有話物以罕為貴，行業獨特在股市當然吃香，如果加埋科技概念，更是如虎添翼。<br>本港唯一上市做SD-WAN嘅珩灣科技（1523），今年累升逾3倍，犀飛利，尋找下隻倍升科技股，我會揀飛思達（8342）。<br>飛思達主要從事應用性能管理解決方案設計、開發、執行及支援業務，例如睇實用家登入網頁所需時間，監測瀏覽速度，如遇問題即向企業提解決方案。網上世界慢一兩秒，足以令用家走人，服務需求無極限，內地三大電訊商都係飛思達嘅客仔，口碑一流。<br><br>飛思達最新中期盈利767萬人仔，增長53.2%，派息0.6仙，假設下半年盈利較上半年稍為增長，全年賺夠兩千萬港紙，即可升呢上主板。<br>飛思達去年底以0.74元全配售上市，一度跌穿招股價，但重上水面後即大成交上衝，我會視之為完美收貨再炒上，大股東及相關人士持股75%，冇蟹貨下只會挾得更狠。<br>講多樣嘢你知，在內地新三板上市嘅同業基調網絡，仍處於蝕錢階段，市值卻達16億銀，飛思達有盈利有息派有憧憬，市值6億唔夠，上升空間有幾多，我唔敢估！</p><p>唐牛<br> http://www.fb.com/tongcow88 <br>本欄逢周二、四刊出</p></body></html>