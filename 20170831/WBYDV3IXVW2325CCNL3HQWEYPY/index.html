<html><header><meta charset="utf-8"><title>操盤手札記：港股富貴「險」中求 - 割柑人</title></header><body><h1>操盤手札記：港股富貴「險」中求 - 割柑人</h1><p>北韓四日內兩度試射導彈，金正恩明剃特朗普眼眉！雖然導彈飛越日本領空，但市場視為玩火而非開火，迅速消化利淡消息。港股回吐一日即回勇，喺期指結算日，反彈329點或1.2%，收28094，重上28000關兼重見千億成交。<br>睇結算前轉倉盤路，下月仍以好倉主導。8月期指收28020，9月期指收27979，表面上較8月低水41點，但計及藍籌派息、時間值等因素後，9月合理值應較恒指低161點；換言之，9月實際較8月高水120點。<br>講番特朗普，除咗外患，佢仲有內憂，就係社會撕裂同白宮跳船潮。面對內憂外患，最大鑊係佢同兩大情報機關FBI、CIA有前嫌，兩者分別主責內外情報，就如明朝嘅東廠西廠，咁佢又點掌握北韓軍事行動嘅虛實呢？<br>外圍火藥味濃，人民幣卻乘勢而起，一再印證，人民幣已成區內避險貨幣。7月底，北韓試射州際導彈，人民幣即升；今次亦係。事實上，隨着中國經濟回暖，人民幣持續上升，現時在岸、離岸兌美元都已升破6.59關。人民幣升值，有利中資股估值，利好中港股市。<br><br>滬指連升3日後回吐1點，收3363。滬指上周五升破3290重要阻力後，現正處於上升軌。本欄月初指出：「明年投資重點係A股，不妨開始建立A股倉……怕揀錯股，可揀A股ETF或A股基金，亦可揀被視為A股proxy嘅內險股」。北上投資A股嘅滬股通，是日額度就用咗23億元人民幣，係一年嚟最多；三大A股ETF，亦接連破頂。<br>在港上市嘅內險股，今年首7個月保費收入大致錄得唔錯嘅增長，平保（2318）增32%、太平（966）增27%、太保（2601）增22%、國壽（2628）增18%、財險（2328）增11%、人保（1339）增6%，只有新華保險（1336）跌12%。<br>平保、國壽係藍籌，前者中期多賺6.5%（若剔除舊年同期普惠重組利潤嘅影響，則多賺38.8%），新業務價值增46.2%；後者中期多賺17.8%，新業務價值增31.7%。富貴「險」中求，兩者都係逢低收集之選。</p><p>割柑人<br>本欄逢周四刊出</p></body></html>