<html><header><meta charset="utf-8"><title>老公貼咗60隻上海小籠包胡杏兒可以食幾多？</title></header><body><h1>老公貼咗60隻上海小籠包<br>胡杏兒可以食幾多？</h1><p>有人話女人最靚嘅時候，就係結婚同懷孕，其實懷孕嘅女人除咗特別靚之外，仲會特別好胃口㖭，點解，一個人要食兩個人嘅份量㗎嘛！唔信，你睇懷孕7個月嘅胡杏兒就知啦！<br> <br>呢位準靚媽杏兒，之前同佢嘅「胡說八道會」嘅好姊妹胡定欣、姚子羚、胡蓓蔚、黃智雯、李施嬅，一齊飛去澳洲幫大台拍攝旅遊節目，真係可以寓工作於娛樂！拍完旅遊節目後，杏兒仲未停工養胎，o依家又飛咗去上海，為佢有份拍攝嘅大陸新劇《那年花開月正圓》宣傳，而佢老公李乘德（Philip），亦好體貼咁飛埋去上海陪老婆。<br> <br>昨日佢就喺ig分別貼出食上海好出名嘅「佳家湯包」小籠包，同煎上海菜肉雲吞，兩張相相隔嘅時間只係幾小時，時間並唔重要，單看相中就見到五籠唔同口味嘅小籠包，每籠都有一打小籠包，合共六十隻，連Philip亦留言話：「This is what happens when you leave the ordering to your pregnant "I want to taste different flavours" wife......(如果你俾你想試唔同口味嘅懷孕老婆去落單嘅話， 就會發生這些事。)」就係咁，杏兒就點到成枱都係小籠包喇！大家又不如一齊估下，一個人食兩個人份量嘅杏兒會食幾多隻吖！</p></body></html>