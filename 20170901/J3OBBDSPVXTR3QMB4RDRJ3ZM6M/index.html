<html><header><meta charset="utf-8"><title>【專題籽】「蝕到入肉就bye bye」　23歲女接手兒時糖果店</title></header><body><h1>【專題籽】「蝕到入肉就bye bye」　23歲女接手兒時糖果店</h1><p>【專題籽：胚芽故事】<br>「呢隻波子汽水味啱啱到，可樂糖就得番檸樂味，其他唔夠嘅我可以即刻fill番！」第一次步入這間糖果店，還是有着以往的親切感，招牌一樣、氣味依舊，只是地址變了，老闆娘也變成23歲的溫淑琪（Suki）。</p><p>Double Happiness舊店座落於馬鞍山馬鐵站旁的馬鞍山廣場，是區內數一數二的大型商場，13年前開業，至今年5月底因為旁邊的「譚仔」擴充，無奈結業。「租務部話租約只有1年零10個月，同以往嘅兩年唔同，因為商場開咗二十幾年，呢個舖位要抽起裝修，初初都冇提過有舖頭要租呢個舖位。」前店主李少芬（Annie）憶起商場收舖的每一步仍帶點激動。商場向Annie提供所謂解決方法，但跟擺明車馬與趕走小店無異，「話畀個舖位我，但係三百幾呎，我要咁大間做乜，我賣吓糖，cover唔到租金，即係逼我哋結業。」</p><p>老闆傾囊相授　送埋招牌</p><p>結業的消息很快就在臉書上廣傳，不少街坊都感可惜和震驚，包括當時還沒打算成為老闆娘的Suki，「啞咗，好愕然！即刻衝落去問係咪真係唔做落去。」Suki叫Annie搬舖，搬往做美容院的媽媽在另一商場租的小舖位，「因為媽咪想搬去大舖，商場就有個細舖位可以出租。」不過決心退休的Annie斷言拒絕，跟Suki說：「我真係唔想做，不如你來做，我教你做，將舖頭所有嘢畀晒你，連招牌都畀埋你。」未有正職、剛從大專視覺傳意課程畢業的Suki，膽粗粗接受提議，以四位數字頂了糖果店來做，「如果真係執笠就冇得夾糖，硬係覺得有人要頂咗佢嚟做，咁不如趣趣哋，我頂咗佢啦！」<br>在舊店結業前，Suki特意到場實習一星期，Annie和丈夫將十多年來的經驗傾囊相授，由糖果保存方法到上架排位都教了，總之一切都交託給Suki，就連舊店的糖果櫃都是以極低的頂手費轉讓給她，Suki希望接手後一切如舊，「雖然老闆唔同咗，但起碼所有嘢都係以前嘅，入到嚟會有熟悉感覺，會憑感覺記得呢度係以前嗰間店。」<br></p><p>由細幫襯　不忍結業頂硬上　</p><p>能大方得連招牌都拱手相讓，全因Annie視Suki如己出。Suki小學時在糖果店旁上芭蕾舞班，一上完課便會去夾糖，「夾一大包，行又會食，坐又會食，口痕有嘢咬吓會舒服啲。」Annie回憶當時的情景還歷歷在目，「佢着住芭蕾舞褲跳吓跳吓，同你傾偈，同你玩，黐住你，摸住你，好似我個女咁。」Suki長大後仍經常會去夾糖，還跟Annie打牙骹，Annie說：「佢身邊嘅嘢、屋企人點，都會同我傾同我講，覺得呢個人冇機心。」信任就此建立，原本打算留給兒子的店舖最後也變成Suki的生意，「間舖最初諗住畀個仔十幾年前畢業嗰時做，但佢做唔嚟，因為男仔好難困喺度，而Suki就定性同乖啲，我教佢又會聽。」Suki下定決心要做好糖果店，但家人起初並不支持，「話呢啲搵唔到食，做嚟嘥心機，同業主打工冇分別。」不過眼見Suki用盡自己的私己錢默默耕耘，家人開始提供一點援助，還幫她打理賬目，「佢哋話見步行步啦，蝕到入肉就要bye bye。」開業近兩個月都未放過假，身體還開始有點吃不消，後悔嗎？「廿幾歲畀間舖困住，難免有少少驚自己後悔頂唔順，現在未後悔住，都洗濕咗個頭，無理由唔繼續做落去。」Suki謂假若他日真的支持不了，她也沒辦法，Annie就寄語她，「做咗個開頭，你跟住繼續做，唔好懶散就得了。生意係要守，冇理由話做生意可以包你啲乜。我希望你一路做落去，係好困身，但你都可以嘗試咁做，後生係要闖，唔闖嘅話，條路係行唔到落去。」 <br></p><p>Double Happiness 喜喜<br>馬鞍山鞍駿街11號福安花園商場地下44號舖<br>facebook：doublehappinessmos<br><br>記者：李煒汯<br>攝影：許先煜、徐振國<br>編輯：馮秀珍</p></body></html>