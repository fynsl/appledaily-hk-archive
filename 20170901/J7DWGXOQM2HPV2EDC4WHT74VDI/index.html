<html><header><meta charset="utf-8"><title>澳門風雨 - 左丁山</title></header><body><h1>澳門風雨 - 左丁山</h1><p>早前本欄講今年火雞年（丁酉年）立春八字顯示，年內防水災多過防火災，估唔到應驗在澳門，以至到美國德州亦有颶風之後，洪水為患。颱風颶風固然係天災，正是天有不測之風雲，但在我地比較熟悉嘅澳門，似乎人禍因素比天災更重要。<br>左丁山識得不少朋友來自澳門，多數係讀完小學之後就來港讀中學，考入大學嘅，例如兩位報界資深編輯，L君與C君。兩人都係文筆銳利，分析細緻，見解獨到嘅報壇精英，可惜人到中年之後，難敵本港報壇生態惡化，唯有選擇退休，最近又有一位E君退休，令左丁山愕然，若謂與薪酬成本無關，左丁山不信也。<br>C君有同學讀完書返回澳門之後，最近榮升澳門金管局行政委員會主席陳守信（1987年浸會大學經濟系畢業，港大博士，8月26日生效），本欲回澳門一行，但見到天鴿襲澳門，令澳門死了十人，為之神傷，決定唔返去住。佢從網上圖片睇到十月初五街之水浸以及垃圾滿地，唉聲嘆氣話：「條街有幾長吖，十分鐘就行完，政府竟然連執邋遢都無力，要出動解放軍，你話幾羞家，更連累解放軍入城執邋遢時有四人中暑暈低，影響解放軍之戰無必勝（習近平要求）形象，澳門特區政府更係罪加一等！」<br>好彩C君封筆已久，否則佢在報紙上發表如此評論，返澳門會被拒絕入境都似，乜唔係啫，蘋果日報記者被拒入境就係屬於「你懂的」一類，但香港01及南華早報記者都被拒入境，可見澳門政府話事人情急之下，亂了方寸，睇真吓01與南早嘅老闆姓乜，都唔會犯此錯誤啦！<br>其實香港報紙對澳門政府及澳門金玉其外之建設，批評已算客氣，小YY話網上更多難聽說話，傷害了「澳門人民的感情。」佢一位澳門老友對佢講：「請香港人講少一句當幫忙！」又有另外一位朋友話，8月23日早上狂風暴雨襲澳門，好快已經水浸街，繼而停電，電話網絡大亂，大部份人根本無法子落樓出門，包括高官在內，所以澳門政府好似突然停擺，一時之間無人指揮救災，係可以理解嘅，如此解釋，可以聽住先，但急促水浸與停電，就一定係長久以來澳門政府疏忽基本建設（防洪與鞏固發電基礎）嘅直接結果，一旦有天災突襲，就弱點畢露。國家領導人以前猛話澳門好，香港噪音太多，當然係政治掛帥之言，當不得真，如果有朝一日，香港淪落到要向澳門學習管治，香港就該煨咯。<br></p></body></html>