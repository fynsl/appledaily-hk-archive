<html><header><meta charset="utf-8"><title>【仙遊首爾(9)】港女赴韓讀MBA成日幫港人代購呢樣嘢...</title></header><body><h1>【仙遊首爾(9)】港女赴韓讀MBA<br>成日幫港人代購呢樣嘢...</h1><p>唔少人都話想離開香港，出走韓國係其中一個選擇，但係喺韓國住咗三年嘅香港女生Ivy竟然話：「夠喇！係時候離開呢個地方！」究竟佢經歷咗啲咩？<br><br>三年間，Ivy用咗一年讀韓文，兩年喺漢陽大學讀MBA（工商管理碩士），而讀書期間，Ivy就做代購賺外快。佢話雖然好多韓國品牌都有喺香港開分店，但係價錢唔夠韓國平：「我會成日睇住有咩做特價，見到20% OFF、30% OFF、買一送一呢啲，就影相po上ig，睇吓有冇人想買。」</p><p>Ivy嘅代購生涯，幫香港人買得最多嘅係某咖啡店嘅櫻花杯：「最離譜係乜嘢呢？出櫻花杯嘅時候，啲韓國人係早一晚嚟排隊，我朝早五點幾去到，前面已經有10個人喇！」而最騎呢嘅係要幫客人食雪糕，「有啲雪糕店會有活動，食滿幾錢送公仔，如果有香港人想要，我就要幫佢哋食雪糕。」<br><br>買到客人嘅心頭好，返屋企就要包裝：「試過一晚包50至60個櫻花杯，因為係玻璃，要加bubble紙，再入箱。」包好再拖喼拎去寄：「拖住20、30kg嘅嘢，每個星期去寄貨，都辛苦㗎！」</p><p>代購嘅收入幫補到Ivy喺韓國嘅生活費，始終係學生，都要慳啲洗：「同同學去唔起靚酒吧，飲啤酒咪去噏耷啲嘅便利店，喺門口啲枱坐成晚。」<br><br>Ivy讀嘅MBA兩年課程花費20萬港幣，當然有人質疑唔抵，話喺韓國讀比唔上喺美國、英國讀，但係Ivy都無後悔，仲好開心識到好多唔同國家嘅朋友。Ivy帶動記者阿仙喺漢陽大學參觀上堂嘅地方，發現佢嘅同學仔都係deadline fighter，喺MBA Lounge趕功課，其中一位嚟自尼泊爾嘅Saroj大讚Ivy友善，仲好肯幫人。Ivy今個月就畢業喇，佢話，「夠喇！係時候離開呢個地方。」究竟發生過咩事，令Ivy由最初出走韓國，到今日選擇離開？詳情請睇片。</p><p>記者：阿仙<br>攝影：峰、Neo<br>編審：Kaman<br><br>【仙遊首爾(1)】長板女神教Seflie 衣櫃收埋幾條短褲仔？<br> http://bit.ly/2weAyiu <br><br>【仙遊首爾(2)】港男變Oppa打排球 甘心受體罰門禁<br> http://bit.ly/2wiq0Pc <br><br>【仙遊首爾(3)上回】紐約男孩玩K-Pop 食泡菜講「阿唷哈些唷」<br> http://bit.ly/2xaABth <br><br>【仙遊首爾(3)下回】韓國男團無韓國人 學撒嬌為做實驗？<br> http://bit.ly/2xb2S2Q <br><br>【仙遊首爾(4)】90後梨大賣港式美食 靚韓妹為你整紅豆冰<br> http://bit.ly/2wp2Tmh <br><br>【仙遊首爾(5)】追星新聖地？ 港人行首爾路7017好驚嚇<br> http://bit.ly/2xh7HYr <br><br>【仙遊首爾(6)】巴打腹肌有得整？ 韓國整容生意跌7成<br> http://bit.ly/2wAUUm5 <br><br>【仙遊首爾(7)】兩難！韓孩冇功課又快樂 港孩壓力大但醒目<br> http://bit.ly/2wDRrDf <br><br>【仙遊首爾(8)上回】針灸把脈唔同啲 居韓港人睇韓醫<br> http://bit.ly/2xwm6A3 <br><br>【仙遊首爾(8)下回】韓醫係TOP 5職業 前途媲美西醫<br> http://bit.ly/2xvJoGn </p></body></html>