<html><header><meta charset="utf-8"><title>【動畫】拍完鬼片易「領嘢」Jeana住酒店要助手陪瞓</title></header><body><h1>【動畫】拍完鬼片易「領嘢」<br>Jeana住酒店要助手陪瞓</h1><p>下周一就係農曆七月十四中國鬼節，何佩瑜（Jeana）日前接受《蘋果》專訪時，分享咗佢嘅恐怖經歷，着住黑色透視長裙配火紅高跟鞋嘅Jeana，講起鬼古，真係好驚嚇吓。Jeana除咗話5、6年前喺馬來西亞拍戲，入住酒店式公寓撞正俾鬼壓，嚇到Jeana漏夜拖篋走夾唔抖之外。<br> <br>Jeana又自爆話12年返北京拍電影《詭愛》後，自此之後好惹靈異嘢，幾乎住親酒店都「領嘢」：「記得第一次感受畀鬼壓郁唔到，我驚到喊，立即打返香港畀媽咪，o依家成日遇到都冇乜感覺，我只會諗又嚟，就睇你今次畀乜嘢我睇。」<br> <br>因為累積咗呢啲恐怖經驗，所以Jeana每次入住酒店都有禁忌：「我入房前一定先叩門，同講句『唔好意思』，入到去房，就去廁所，我會大力揭開廁蓋，然後拍下，我聽講咁做可以嚇走啲嘢。」問到Jeana會唔會帶靈符護身，佢話：「咁又冇，但有朋友送咗一件開光彿tee畀我，我會帶去着住瞓。」<br> <br>不過，Jeana仲有絕招，係搵人陪瞓，佢話：「我住酒店習慣一定要有人喺身邊，我一定要陪瞓，希望夜晚間房有個女助手陪我。我試過第一次俾鬼壓，我就縮咗去女助手隔籬床，我要掂住佢咁先有安全感。」Jeana拍戲多年，佢話扮死至少4、5次：「有選擇嘅話都唔想拍鬼片，我都驚，但鬼片有巿場，所以每次拍前，我一定要上香，如果戲中要死，一定要收利是，試過有次死收咗1000蚊死人利是，算係最大封。」<br> <br>髮型：Ritz Lam of Hair Corner<br>化妝：Milk Cheng</p></body></html>