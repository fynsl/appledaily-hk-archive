<html><header><meta charset="utf-8"><title>【夏日熱辣辣】精選巨無霸會所　25蚊細路玩水爽半日</title></header><body><h1>【夏日熱辣辣】<br>精選巨無霸會所　25蚊細路玩水爽半日</h1><p>自從限制發水樓之後，新樓會所規模一減再減，家長想搵個地方畀細路仔「放電」難又難，預期今明兩年落成入伙的72個新樓盤之中，有超過三成私樓項目會所面積少於5,000方呎，當中上海街Ava62同佐敦匯萃更是無會所，所以住私樓唔等於小朋友有得玩。</p><p>一眾新入伙或者將近入伙的全新樓盤之中，以新地(016)元朗Grand Yoho兩期會所總面積共12.7萬方呎稱冠全城。雖然以兒童玩樂設備數量計未必喺最多，但細路玩水設施幾乎肯定近年新盤最精彩。夏日熱辣辣，放囝囡落會所嘅水上玩樂區，家長就終於可以懶懶閒咁抖過返一個晏就。<br>Grand Yoho會所有大大小小總共6個泳池，當中兒童嬉水區位於尚未興趣的第三期前方位置，水深只是到成人小腿，杜絕遇溺的可能性，佔地最大的一組玩樂設施由發展商內部團隊設計，用加拿大組件，包括2條瀡滑梯、1個「離地大水桶」、繩網同多個灑水設施組成。<br>離地差多不兩層樓高的「大水桶」每隔5分鐘左右就會儲夠水，然後一下子倒落鑊度再飛濺四方，一來減省衝力避免傷害小朋友、二手幅射面更加廣闊，獨樂樂不如眾樂樂。瀡滑梯底部設有防滑兜及緩衝物料，以免反斗星高速直剷池底受修。另外，嬉水區尚有4枝座地水槍及一條彩虹噴水隧道。<br>雖然安全設備多多，水淺又有防滑物料，但家長要提醒小朋友泳池有梯級，行上走落要留神。屋苑管理費每方呎管理費約3.95元，屬區內最貴，但會所部份設施有額外收票，每名住戶使用泳池及嬉水區每節25元，每節時間4至5小時。</p><p>個個都玩水，唔通個個都想玩水咩，唔想濕身可以玩兒童專用健身室同玩樂室。兒童健身室屬云云新樓盤之中相當罕見，每次收費15元，內裡有4種鍛鍊器械，分別是踏步機、太空漫步機、划艇機及單車機，通通是美國牌子Kidsfit。<br><br>基於安全理由，至少要有9歲先可以入去做訓練，而會所除了有職員教導小朋友如使安全地使用機器之外，大部份都無接駁電力，細路仔唔畀力部機就唔智運作。唯一有駁電的單車機，騎手可以跟住個芒顯示的路線踩，好似打機咁深迷做運動，不知不覺越踩越耐。<br>至於Grand Yoho會所的玩樂室就免費，總共有一大一細兩個，聲稱可以容納成100個百厭星響度一齊跑跳追逐、識吓新朋友。響個攀爬架捉迷藏流完一身汗之後，可以去兒童專用洗手間梳洗，馬桶同洗水盆都比起一般商場小朋友廁所更低。出返去就可以去另一個房砌大型積木、打吓遊戲機。<br>記者︰陳東陽 余曉芸<br>攝影︰彭志行</p></body></html>