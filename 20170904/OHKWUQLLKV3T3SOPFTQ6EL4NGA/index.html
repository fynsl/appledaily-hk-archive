<html><header><meta charset="utf-8"><title>經濟客艙：宅男變上市公司CEO - Captain Cool</title></header><body><h1>經濟客艙：宅男變上市公司CEO - Captain Cool</h1><p>「人人都拍片搵錢，唔通人人拍片都搵到錢咩？」由You Tuber做到上市，終於由日本人做到了。<br>想成為Youtuber很容易，但要成為一位擁有數以百萬計嘅訂閱者，並非人人做得到。UUUM成立只有四年時間，主力發掘同培育You Tuber，靠網絡平台廣告收入賺錢。公司共同創辦人HIKAKIN本身都係You Tuber，28歲嘅HIKAKIN有4條Channel，訂閱人數合計900萬人。不過，我對公司另一位創辦人較感興趣，他就是鎌田和樹。33歲鎌田和樹當年考不上大學，19歲加入社會大學，做過電訊商門市嘅店長，直至遇上HIKAKIN才真正踏上致富之路。<br>面對鏡頭嘅鎌田和樹，沒有HIKAKIN喺鏡頭面前嘅佻皮，但幽默感都唔輸畀HIKAKIN。被問到鎌田和樹憑乜嘢年薪過4,000萬日圓，較其他日本創投行政總裁平均年薪1,500萬日圓至3,500萬日圓，佢咁答：「幾合理呀，呢份係應得嘅報酬。如果將我份人工同爆紅嘅You Tuber相比，佢哋年薪隨時過億YEN喎。」<br>鎌田和樹由普通打工仔，做到市值300幾億日圓（約23.5億港元）嘅創業板上市公司行政總裁兼董事，過程相比做一個當紅嘅YouTuber更勵志。佢4年前創辦UUUM，公司2個人到74人，由東京office仔搬到六本木丘森大樓嘅34樓，點都緊要唔過公司搵到點樣由做短片轉化成為盈利。隔住個芒睇日本「超級女大胃王」木下優香喪食好變態？公司由2014年起，收入逐年穩步擴張。短短4年，收入由1.64億日圓擴大到70億日圓。<br>話時話，日本嘅創板新股同香港創板新股掛牌後走勢又幾似呢。UUUM首日掛牌衝高到6,800日圓，較招股價2,050日圓高出兩倍幾。上市第三日由高位勁跌兩成幾，高追嘅朋友回帶睇返幾次木下優香，都仲係好心嗡。<br>FB： https://www.facebook.com/seeforcaptain/ </p></body></html>