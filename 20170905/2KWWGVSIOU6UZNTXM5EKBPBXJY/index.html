<html><header><meta charset="utf-8"><title>財路：買光控博出售資產 - 錢雋</title></header><body><h1>財路：買光控博出售資產 - 錢雋</h1><p>恒指等破2015年高位28566之時，光大控股（165）現價，比對當年高位，累跌47%，光控等爆！光控現價17.64元，貼近一年高位，但咪以為光控好威威，一年計，都係累升12%咁大把。<br>場內專業預測，光控今、明兩年預測PE9.3倍同8.5倍，預估PB0.76倍同0.7倍。光控揸住嘅光大證券（6178），兩年預測PE13.4倍同11.4倍，預估PB0.85倍同0.8倍、光證A股（滬601788）兩年預測PE，更加上到23倍同19.6倍，預估PB 1.4倍同1.27倍。<br>場內中字券商，中信證券（6030）預測PE15.3倍同13.3倍，預估PB1.8倍同1.1倍、招商證券（6099）預測PE12.4倍同10.8倍，預估PB1.1倍同1.06倍、銀河證券（6881）PE11倍同9.5倍，預估PB0.9倍同0.84倍，光控至抵搞！<br><br>光控揸住光大證券A股近11.4億股，同光大銀行A股（滬601818）15.7億股，單係呢兩隻股份，等值近292億港元，光控總市值，都係講緊得297億元。呢期報載，光控有意適時減持光大證券同光大銀行，另集團揸住投資項目，有唔少過20個，具備成熟退出條件。<br>諗到係，隨住光控將上邊資產變現或者減持，回籠資金肥仔水之餘，光控亦享受到勁厚增值，實際PB，係比上邊專業預估仲要低！<br>又光控嚟緊日子，會主攻包括醫療、醫藥、養老等產業，煲嘅瓣數，又係市場需求勁厚產業，光控中線增值獲利，一樣爆炸。<br>煲光控，博水尾炒鳳尾股，買光控追貼番同業，買光控出售資產，揩邊瓣，絕對有得唸！當光控上番同業明年平均1.01倍PB，現價都講緊要升44%，到近26蚊！</p><p>錢雋<br>細價股專家<br>本欄逢周二刊出</p></body></html>