<html><header><meta charset="utf-8"><title>魚樂無窮：三大因素締升浪 - 唐牛</title></header><body><h1>魚樂無窮：三大因素締升浪 - 唐牛</h1><p>金仔不停搞局，最新有傳星期六會發射洲際彈道導彈，但恒指埋單僅跌212點。我一向不信升跌市比例，所以逾千隻股份下跌，我唔會放在心內。相反，十大升幅榜冇兩成入唔到榜，在在反映細價股回勇，同一時間，蘋果概念股及深港通新貴喪炒，亦證明資金依然活躍，繼續維持9月指數唔郁、大股要唞唞、細價股發威嘅預測。<br><br>老牌紅籌股中旅（308）業績後大成交破位，兼創逾一年新高，點解咁叻豬？三大利好因素逐個數。第一，業績對辦。中期純利3.7億銀，增長39%，四大業務客運三瓣（旅遊景區、旅行社、酒店）有增長，客運亦在高位徘徊，中期息增加五成至3仙，淨現金達27億銀，相當於市值兩成，健康到暈。<br>第二，優化資產。管理層指正研究將旗下內地景區分拆在A股上市，同時又考慮出售旺角中旅社現址商舖，預計作價超過10億元，紅磡貨倉則擬改建為酒店或服務式公寓，三劍齊發，釋放價值無極限。<br>第三，大行唱好，繼美銀美林調高目標價後，最新花旗更上調評級至買入，目標價睇3蚊，強大買盤明顯係基金所為，似乎要達標唔係難事。</p><p>唐牛<br> http://www.fb.com/tongcow88 <br>本欄逢周二、四刊出</p></body></html>