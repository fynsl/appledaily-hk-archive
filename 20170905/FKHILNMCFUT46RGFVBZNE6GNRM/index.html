<html><header><meta charset="utf-8"><title>大棋局：金正恩強國野心 - Mr. Tregunter</title></header><body><h1>大棋局：金正恩強國野心 - Mr. Tregunter</h1><p>朝鮮導彈射得遠還是中國導彈射得遠？朝鮮核技術成熟定中國核技術成熟？如果美國視朝鮮擁有核武為威脅，枱底下無可能唔對中國防一手。金正恩，或說朝鮮軍政高層對此情勢當然十分了解，因此嚟一次鬥大膽遊戲，游刃於此情勢之間，如果成功，有望步向強國之路。<br>美國在東北亞盟國部署防禦朝鮮嘅軍備，今日可以防朝鮮，聽日可以用嚟防中國。但美國同中國經貿千絲萬縷，中國亦持有大量美債，如果擺明車馬話要插旗防中國太難睇，因此朝鮮嘅軍事威脅就需要存在。金正恩就係睇準呢個空間，順勢加快發展核武同長程導彈技術。<br>一場時間競賽，美國在盟國插旗，要傾要講，唔係通行無阻。在討價還價期間，朝鮮加速發展核技術。如果在美國完成部署前，朝鮮先完成核技術發展，到時就吹金正恩唔脹。<br><br>因此美國嘅底線係朝鮮核技術唔可以太成熟，以及其洲際導彈技術唔可以射到美國。在接近上述情勢前，開戰機會唔大，但戰爭離我哋越來越近。朝鮮奉行先軍政治，即無論如何軍事優先。但是常規軍備要教育同錢長期積累研發，朝鮮冇呢個本錢。在金正恩角度，餘下的唯有非對稱戰略一途。<br>五十年代韓戰同台海危機期間，美國曾兩度以核武威嚇中國。毛澤東意識到如果無核武始終要睇人面色，於是開始發展核武。核武係用嚟靠嚇，因為擁有核武代表可以同對方攬炒。毛澤東明白，金正恩也明白，此為非對稱戰略最重要一步，今時今日另一重要手段則係黑客。<br>金正恩想走中國六十年代舊路，先以核武奠定朝鮮，或說金家嘅國際地位，然後再諗發展經濟等問題。佢不甘於朝鮮只作為一個附庸國，要嘅係能夠同他國並起並坐的地位。金家皇朝最後會倒台，還是會開闢出一條新徑，十年內我哋應該會見證。</p><p>Mr. Tregunter<br>本欄逢周二刊出</p></body></html>