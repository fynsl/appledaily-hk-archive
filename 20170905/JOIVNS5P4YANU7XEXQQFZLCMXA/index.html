<html><header><meta charset="utf-8"><title>中環在線：誠哥為故友沈弼設獎學金 - 李華華</title></header><body><h1>中環在線：誠哥為故友沈弼設獎學金 - 李華華</h1><p>扶助「超人」李嘉誠冒起、收購時為英資財團和記黃埔股權嘅匯豐前大班沈弼（Michael Sandberg），7月初喺英國辭世，為紀念呢位摯友兼商場夥伴，超人噚日宣佈，透過李嘉誠基金會撥出500萬元，設立「李嘉誠基金會沈弼勳爵紀念獎學基金」，每年獎勵4至6位成績優異嘅香港DSE學生，負笈英國兩間指定大學修讀學士課程，大學亦會諮詢沈弼家族意見。</p><p>明晚追悼會最後致敬</p><p>獎學基金喺未來10年都會按年頒授，李嘉誠基金會新聞稿仲特別引述超人懷念故人嘅一段話，讚揚對方服務香港多年，對本港能發展為國際金融中心，功不可沒，又指當年沈弼多次喺英國為港發聲，李嘉誠話，藉住呢個獎學金緬懷摯友，紀念佢喺港英兩地嘅卓越成就。<br>沈弼喪禮早於7月17號喺佢英國家鄉漢普郡教堂St Mary's Church Bramshott舉行，為讓一眾本港商界好友兼獅子行昔日同僚作最後致敬，大班嘅乖仔小米高．沈弼，將於明晚（6日）假香港會所舉辦一場私人追悼會。<br>華華聽聞，匯控（005）行政總裁歐智華會返港出席，知情人士估計，超人與船王包玉剛家族後人，都好大機會現身。沈弼1954年於愛爾蘭結婚，留下遺孀與兩子兩女。<br><br>李華華<br>mailto:LiWaWa@AppleDaily.com</p></body></html>