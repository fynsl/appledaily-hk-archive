<html><header><meta charset="utf-8"><title>收市閒情：「朋友」過橋抽板 - 千頌C</title></header><body><h1>收市閒情：「朋友」過橋抽板 - 千頌C</h1><p>「追追趕趕，高高低低，深呼吸然後與你執手相隨，甜蜜中不再畏高，可這樣跟你蕩來蕩去，無畏無懼」無畏無懼？Are u serious？<br>中環海濱「香港摩天輪」，新舊營運商傾唔掂數。呢壇嘢畀香港人最大嘅啟示係：識朋友，最忌識着「投資推廣署」類。<br>想當年2014年，大家聽話中環開摩天輪，連香港人都潑冷水，當時瑞士營運商Swiss AEX都係預期，一年都係100萬人坐。點知3年過去，夾埋有500萬人去玩，當年Swiss AEX CEO仲力讚投資推廣署幫到手，推廣署當然有將「香港摩天輪」Case貼堂放上官網認威威。<br>不過，朋友，推廣署真係當你一秒朋友。𠵱家一出事，真面目現形，官網成個摩天輪Case deleted。咁即係咩意思呢？「我喺FB unfriend咗你啦，我哋冇Friend過㗎。」話晒過去3年，Swiss AEX有功又有勞。推廣署咁樣一刪Post，係話畀人聽，「外國公司Welcome to HK，但你有事，我閃先，You eat youself la。」<br>如果大家有印象，投資推廣署過橋抽板式對待外國公司，唔係第一次。想當年推廣署都有幫Uber引入香港，結果一入香港，就落閘放狗，投資推廣署又漏夜鏟文。講近啲，Gobee.bike又係推廣署幫手引入香港，結果又係入到香港先俾人話犯法。<br>當你去健身中心買Package，Sales講到呢樣得嗰樣冇問題；點之買咗Package發現呢樣唔得，嗰樣又Book唔到，你會點形容呢件事？呢三間公司，佢哋就聽投資推廣署推銷，真係做咗投資；結果係點，就係變成一系列「中伏案例」。<br>最後，睇下投資推廣署嘅簡介：<br>本署致力引進對香港經濟及發展策略有利的投資，並鼓勵這些投資項目留港發展，一切服務以態度熱誠、重視誠信、專業服務、以客為尊、方便營商及迅速回應為原則。<br>本署服務海外及內地企業，助其在香港開業或拓展業務，客戶涵蓋中小企業以至大型跨國公司，從業務籌劃以至開張擴展各個階段，均免費提供專業意見及支援服務。<br><br>千頌C<br> http://www.fb.com/winbigwok <br>本欄逢周三刊出</p></body></html>