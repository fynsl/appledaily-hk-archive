<html><header><meta charset="utf-8"><title>【長洲七月】退休住海景東堤　業主：燒炭會好口乾要攞水飲！</title></header><body><h1>【長洲七月】退休住海景東堤　業主：燒炭會好口乾要攞水飲！</h1><p>你看過地產代理這樣宣傳嗎？「巨房巨廳、點死都得」、「315呎94萬、樓價超邪」。真有其事，2014年有經紀在放盤廣告中就以這種「譁眾取寵」口號宣傳長洲東堤小築，真係「唔知攞景定贈興」？能否賣出，不得而知。但東堤小築就很多人都知，出了名「邪門」，數十年內屋苑屢次發生燒炭自殺事件，被人謔稱為「燒炭樂園」、「自殺勝地」。提起東堤，很多人膽顫心驚，不過卻有班人以此為家。我家在東堤，其實又驚唔驚呢？</p><p>「唔驚！唔怕！七月十四夜晚我都照樣四圍走。」東堤小築住客郭卓堅說。今年78歲的他已退休20年，一直獨居東堤。別人眼中的邪門屋苑，對他來說卻是安度晚年的天堂，「我係1997年賣咗黃埔間屋，搬入嚟住。當年樓價好平，一間先至六十幾萬。除咗交通唔方便之外，呢度乜都好，可以日日游水，空氣清新，退休一流。」<br><br>環境好是好，卻要面對無日無之的燒炭自殺案。「多到連我自己都唔記得，最多係2000年，發生咗20單，我住既呢楝村屋都發過十幾次。有次有個男人燒炭自殺死唔去，問屋主拎水飲，業主唔肯畀，我咪拎啲佢飲囉……原來燒炭係會令人口乾㗎。」郭伯伯輕描淡寫。<br><br>東堤自殺風潮大約始於八十年代未。1989年6月22日，一名姓張女子將窗門用黑膠布完全密封，先把兒子刺死，再身穿全套紅色唐裝衫褲，於廁所內自縊身亡。自始以後，自殺事件便沒完沒了，久不久便發生一次，較近期是今年六月初，一對各自有家室的男女仰藥燒炭自殺身亡。「呢度環境好嘛，又可以BBQ，自殺都想開開心心過最後日子，或者係咁專揀呢度啩？」郭伯伯猜測。<br></p><p>東堤除了「梗有一間凶宅喺左近」，亦有很多靈異傳聞，最「聞名」是晚上有紅衣女鬼出沒，但郭伯伯對此一笑置之，「我住咁多年都未見過喎！如果真係有就唔會有咁多人入嚟度假啦。如果真係有鬼害人，咁被佢害死既人又會變鬼，咪可以報仇囉，真係鬼打鬼囉，哈哈……」郭伯伯說笑。<br><br>有人百無禁忌，亦有人寧可信有不可信其無。住在郭伯伯不遠一個地下單位的蔡小姐，是長洲原居民，住東堤小築亦近廿年。「呢度租金平嘛，四百呎先至二千幾蚊，我收入唔多，住唔起外面啲樓。鬼梗係可怕，但更可怕係變窮鬼。」當度假屋開門員的蔡小姐大聲笑說。<br><br>雖說做窮鬼可怕，但談起東堤自殺案，她仍然色變。「有時發生喺你隔籬左右喎，正常人都驚啦。人有三衰六旺，有時霉起上來，真係唔到你唔信。啱啱有個度假屋清潔阿嬸就辭咗職冇做，次次都係佢撞到自殺案，畀我都唔做啦。」蔡小姐說。像郭伯伯一樣，她住東堤廿年都沒碰過靈異事件，但身邊有些朋友卻在東堤「撞過」。「啲街坊都聽到慣晒，來來去去都係嗰啲……邊度驚得咁多，我又冇害佢。」蔡小姐說。<br><br>燒炭自殺案不斷，靈異傳聞眾多，東堤小築街坊可以做的不多，部份信鬼神的會在門口貼上各式各樣的驅邪符咒，安置神龕，保家宅平安。每年七月十四更是屋苑大事，大部份居民都會燒街衣，祭祀亡靈。「東堤那邊比較多鶴佬人，本地人通常做七月十四，佢哋就做七月十五，中午做節，夜晚燒街衣，包括金銀、溪錢、元寶、水衣，同一般都差不多。」長洲鄉事委員會執行委員康叔說。</p><p>東堤小築檔案</p><p>位於長洲東灣西邊，對出是東灣海灘。屋苑原本是寮屋區，八十年代由一小型發展商「求利企業」發展成低密度住宅，分兩期興建，一共提供250個單位，第一期於八十年初入伙，第二期於九十年初。現今樓齡約20至30年，部份以度假屋形式出租，部份居民自住。97樓市高峯期，每平方呎3,000多元，但2000年至2003年曾因自殺事件跌至每呎僅200餘元，亦乏人問津。<br><br>採訪：Joe Chan<br>攝影：黃健峰<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>