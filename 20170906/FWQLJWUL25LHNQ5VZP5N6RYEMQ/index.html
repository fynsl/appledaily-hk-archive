<html><header><meta charset="utf-8"><title>【長洲七月】香燭舖老闆鬼故王：唔好撩鬼攞命！</title></header><body><h1>【長洲七月】香燭舖老闆鬼故王：唔好撩鬼攞命！</h1><p>長洲，最出名係乜？除了太平清醮、巨型魚蛋，還有鬼古，或稱鬼故。最驚嚇的一個是在一間香燭鋪聽到……有班後生仔在度假屋看到人頭在天花飛來飛去……無他，因為長洲是人口最稠密的離島，鬼故事特別容易流傳，尤其島上的香燭舖、紙紥舖，老闆隨時是個「鬼故王」。</p><p>這個驚嚇的鬼故來自貴哥（劉邦貴），今年六十歲，長洲新興街「大興」的老闆。大興有賣香燭、紙紮、溪錢等，是街坊趨吉避凶、求神庇佑的一站式「便利店」。「我以前做三行，又做過小販管理隊，試過一日打三份工，諗住賺多啲嘛，但阿女出世後身體一直唔好，賺得來又使咗去醫藥費，後尾聽親戚話轉行賣香燭，雖搵得冇以前咁多，但阿女身體好番晒，有啲係整定嘅。」入行三十多年的貴哥說。<br><br>昔日長洲多漁民、工人，島上有紙牌廠、牛皮廠、冰廠，草根大部份信鬼神，一年裏有許多地道節日如北帝誕、太平清醮等，都需要買香燭、祭品，生意很不錯。他舖頭同一條街就有五六間香獨舖、紙紮舖，數十年來各有各做，都能站得住腳。「呢間舖養大咗我仔女，而家阿女都嫁咗囉。」貴哥開懷地說。<br></p><p>人頭天花盤旋</p><p>賣香燭、紙品，不外乎訂貨、入貨、開鋪、閂鋪等刻板工作。只是行行都有苦與樂，「呢行最大滿足係幫到人！有時仲可以聽啲客人講吓親身經歷嘅靈異故事，繪形繪聲，刺激過你睇鬼片呀。」貴哥瞇着眼笑說。聽過多少？已不記得了，隨口都能說出十個八個，有熟客甚至笑稱他是長洲的「鬼古王」。<br><br>多年前暑假，他就聽過一個最恐怖的。下午四時許，有四、五個廿來歲的後生仔來到舖頭，問他撞鬼要如何處理？原來他們在某度假屋看到天花有個人頭盤旋，飛來飛去。「呢次都算係最誇張一次，好匪夷所思，我都唔係幾信，心諗有冇咁誇張？不過但求心安理得，我都教佢哋去間屋附近拜祭吓，不過一年之後，其中一個又喺自己屋企見到個人頭，再返嚟揾我，咪叫佢拜多一次囉，後來就冇再來找我，應該冇事啩？」貴哥憶述。</p><p>東堤不是最猛</p><p>長洲哪裏傳出最多靈異傳聞？很多人會以為是東堤小築，因為三十年前曾發生轟動一時的命案，一名失婚婦人身穿紅色唐裝、紅繡花鞋，先殺死親兒再上吊，其後又發生過多宗燒炭自殺案，貴哥對此不以為然，「東堤都勁嘅，傳聞嘅有人夜晚見到紅衫女人喺附近行，不過唔係最勁，有啲地方傳聞仲多，但外面好少人知，例如大石口公園，仲有天福亭對上一間大宅……超猛，聽講有個住客夜晚喺屋企瞓覺，醒咗發現自已連人帶床瞓喺路邊。啲人話呢啲地方多數係墳地，起屋時清理得唔好。」貴哥說。<br><br>大石口公園平日很熱鬧，但有家長向他親述，黃昏帶同兩個小朋友到公園踢波，原本兩人都是輕輕踢，但踢了不久，忽然互相大力將球踢向對方身上，家長怕小朋友受傷，加以喝止，誰料其中一小孩指着不遠處問：「點解嗰兩個小朋友可以咁踢？」家長看一看，四周空無一人，立即帶同小孩急急離開。<br><br>他住大石口附近屋苑，兒子有次在床上面向牆睡覺，睡醒翻身，看到床前站了個女人，彎身打側頭看著他笑，嚇得他大被蓋頭。後要找人做了法事，才沒再見到。<br><br>同一屋苑還有另一傳聞，話說有個住客入伙，插入鎖匙準備開門之際，屋內忽然有人大喊：「等陣！」以為舊住客未搬走，惟有等一等，但過了十多分鐘都毫無動靜，開門進去，空無一人，那住客最後決定不入住。「之後兩年都沒再見過那住戶，後來仲搬走埋。」貴哥說。<br></p><p>三招避免撞鬼</p><p>聽了這麼多，怕鬼嗎？「聽埋咁多，我已經打咗防疫針。行得正企得正，有乜好驚！我自己就從未見過。就算呢個世界上真係有鬼，我諗佢俾得你見，都係想你施捨吓佢，想心安理得，咪燒啲嘢畀佢囉，我通常咁教人，之後多數會冇事，或者係心理作用啩。」貴哥隨手拿出各式各樣的紙祭品。<br><br>傳統用來拜祭及超度靈體的祭品約有六種，包括往生錢、溪錢、水衣、元寶、金銀……「呢樣係七言咒，又叫佛手或七經咒。燒衣畀亡靈一定要有，上面寫咗七種經文，其中往生咒係用來超度亡魂，為佢哋積福。」<br><br>執哪幾樣？沒有所謂，最重要誠心。不過預防勝於治療，貴哥認為最重要不要做招惹靈體的事。例如入住度假屋，切勿「貪得意」在屋內玩碟仙、筆仙等。更不要大言不慚，自命大膽，叫靈體現身。入門前最好敲敲門，說句「唔好意思，借宿一宵」。「聽過很多親身經歷既鬼，當事人都係做咗呢啲嘢。其實同做人道理一樣，你唔去搞人，無仇無怨，人哋自然唔會搞你。你尊重人，人哋就會尊重你。」貴哥從無數鬼故中悟出的人生道理。<br><br>採訪：Joe Chan<br>攝影：陳卓文<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>