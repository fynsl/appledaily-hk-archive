<html><header><meta charset="utf-8"><title>Money Walker：比特幣避險變冒險 - El.</title></header><body><h1>Money Walker：比特幣避險變冒險 - El.</h1><p>侵侵上台後，外圍一如預期好多事，避險需求升溫下刺激金價翻生。筆者原先以為1,300美元關口前會暫時遇阻，點知金價竟然一舉升越阻力，兼創差不多一年高。<br>筆者預期金價短期下一波阻力喺1,350美元，係咪正式重返牛市暫時唔敢講，但中期睇法依然樂觀，就算市場將來對北韓金仔所有行動盲目晒，資金唔再需要流入黃金避險，金價中期仍有兩大支持因素。<br>第一項支持因素就係美元走弱間接推升金價，美元年初起展開跌浪，美滙指數近期喺92關鍵位爭持，倘失守，意味美元未來跌勢有望加快，而美元下跌有利以美元計價嘅黃金。<br>第二項因素則同Bitcoin(比特幣)遭打壓有關。「新興市場之父」鄧普頓新興市場團隊執行主席麥樸思（Mark Mobius）日前指虛擬貨幣開始失控，預期虛擬貨幣將會吸引環球政府注意，當投資者開始質疑虛擬貨幣信唔信得過嘅時候，資金就會重返黃金。<br>唔知幾時Bitcoin俾人當咗做對沖通脹同風險嘅資產，功能與黃金重疊。無疑Bitcoin同黃金兩者係有少少共通點，就係兩者都係較易兌換成現金嘅資產，而且都係限量，所以Bitcoin被視為黃金某程度上嘅替代品並唔出奇。不過黃金同Bitcoin本質上有個好大分別，就係大吉利是一旦打仗的話，前者可以帶喺身當貨幣使用，後者打仗時就真係得啖笑，搵佢避險反變冒險。<br><br>El.<br> http://fb.com/moneywalkerhk <br>本欄逢周三刊出</p></body></html>