<html><header><meta charset="utf-8"><title>智取大市：龍尾炒起新玩法 - 晉佳</title></header><body><h1>智取大市：龍尾炒起新玩法 - 晉佳</h1><p>近期經常有龍尾股爆升，於是日日都有人話炒龍尾所以就快見頂，但日日都仲有股喪炒緊。見龍尾炒起唔敢落注，另一邊廂就白白溜走機會，咩玩法？<br>龍尾股炒起等於水尾呢種現象，應該分割唔同sector去睇。上個月中，中海油（883）、中石油（857）呢批龍尾藍籌爆升；科網板塊炒到高偉電子（1415），然後ASM（522）翻生，中芯（981）都爆升。連塵爆細價股都識反彈，係咪二三線股都準備收皮？的確，呢一刻炒到攰攰哋嘅。<br>本來北韓壞消息開始淡化，但噚日恒指連續兩日守唔住10天線，令人失望。年初至今，恒指只要進入升市，就一路喺10天線樓上扶搖直上，今次一連兩日守唔住10天線，確認港股未能保持慣常短線升市模式，首個轉弱訊號出現了，不可不防。<br>執倉當減持係可行做法，將弱勢股或進攻力較弱股份先減持，然後繼續持有走勢對辦嘅強勢股，例如內房股、重工股及紙業股，增加防守力之餘，又可保留進攻力。合景泰富（1813）目標未來3年增長30%至40%，但講緊年度化市盈率7倍未夠，雖然股價6日升逾三成，但睇怕仲有運行。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>