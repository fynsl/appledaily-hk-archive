<html><header><meta charset="utf-8"><title>新聊齋之美人照鏡 - 馮睎乾</title></header><body><h1>新聊齋之美人照鏡 - 馮睎乾</h1><p>某美人，初為優伶，後捨本業，從商，交遊權門，結納政要，數年暴富。好拜佛，唯六塵未淨，畜一犬，呼「孔方」；衣裘如故，未嘗以殺生為不祥，有訾議毛皮者，輒謔之，命曰「血腥信女」。美人年過耳順，雲英未嫁，傷空谷幽蘭，殊為恨恨。雖小姑所居，獨處無郎，然神女之意，早有所屬，所慕者即當今皇帝也。七月十四適過寺院，以苦無佳耦事詢於僧，僧授一法，曰：「七月半，非獨群鬼自陰曹出，生魂亦易出竅。汝速歸家，閉戶焚香獨坐，宵分臨鏡櫛掠，可致情郎生魂，試與之歡好，當意，則因其形象求之，良緣可就。」美人如其言，及歸，日曛，觀電視，既而假寐，覺則夜將半矣。乃速起盥洗更衣，飾以簪珥，摩以香水，對鏡櫛髮，傅粉施朱，顧影徘徊，見鏡中人靚妝麗服，瓠犀凝脂，眉黛春山，瞳剪秋水，不覺自醉。美人思皇帝甚切，虔禮拜祝，願招君王之生魄，蒙恩渥於一夕。無何，一美少年自鏡中出，笑容可掬，狀貌殊不類聖上，問其名，曰「鄺神」，出口成章，下氣怡色柔聲，美人大悅。雖不速之客，然美人好其色，愛其皮肉，乃目挑心招，寬衣解帶，願為歡。鄺神忽作色訶之曰：「婢子非忠君愛國乎！朕特假少男之形，以觀汝誠耳，而今乃知賤人固多矯情。」美人怪愕，即伏地不敢起，作聲淚俱下狀，欲以泣見信。鄺神戟指怒目，云此罪當罰，遂咒曰：「數到三，就變狗，一，二，三！」美人舉頭，人跡渺然，顧鏡中影，果為一犬，顏色毛髮悉與孔方同。美人欲呼佛號，但汪汪矣。忽聞鼓吹敖曹，繼之以歌曰：「起來！不願做奴隸的人們！」美人聞其聲，即肅立，猶尚靦然人面，方悟化狗形者，但一夢耳，其歌則先電視新聞而播者也。美人乃北面叩首，曰：「余所以不墮畜生道者，實賴國歌，其神力勝如來佛號百倍，能不感恩乎？」</p></body></html>