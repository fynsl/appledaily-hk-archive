<html><header><meta charset="utf-8"><title>職場慧眼：Last minute老闆 - 張慧敏</title></header><body><h1>職場慧眼：Last minute老闆 - 張慧敏</h1><p>「Son媽，我未做過老闆真係好想好想知究竟做老闆嘅係乜嘢心態。係唔係佢哋覺得我哋冇嘢做得閒得滯，定係覺得請我哋返嚟用得唔夠盡會蝕底畀我哋，所以係要玩到我哋殘先至安樂？日日臨放工先至搞新嘢出嚟叫齊所有人開會，次次都係講埋啲無謂嘢，就係你講嗰啲領導人發表講話。一早約好又唔早啲同我哋講，係要臨時臨急朝頭早六、七點鐘突然send個message嚟要乜要物，又要準備乜嘢乜嘢陪佢九點鐘去見客。咁樣趕頭趕命做出嚟嘅嘢都唔慌好啦，所以次次俾佢鬧到狗血淋頭，根本就係搵我哋嚟發洩。唔知係唔係我黑仔，定係老闆個個都係咁上下？」<br>隔住個mon都感覺到你的憤怒怨氣，相信你都應該忍了好一段日子。年輕人，這正正就是問題所在！<br>我說過無數咁多次揀工不如揀老闆，你的老闆如何你的日子定必如何。像你老闆般五時花六時變，令員工疲於奔命的老闆絕不罕見。我不知道你做的是甚麼行業，不過你老闆的樣樣事事last minute，不一定是你認為的為了玩殘員工。只是今時今日科技不斷創新資訊不斷更新市場瞬息萬變，不管做的是甚麼生意，以不變應萬變是坐以待斃。<br>不過老闆想點就點完全不顧懶理員工下屬感受，職場的確很常見。實在是百貨有百客，甲之熊掌乙之砒霜，套用打工仔面對不公不快不合理最愛用來自嘲的那一句口頭禪「人工包埋吖嘛！」自己條數自己計，值得不值得，關鍵在於從中除了忍讓受氣，過程中有沒有你學習的成長的空間及價值。<br>如果你認定揀錯老闆揀錯工，你的選擇竟然是繼續忍而不是搵工跳槽，當中必定有原因。不對我坦白冇問題，但你一定要對自己坦白。<br><br>張慧敏</p></body></html>