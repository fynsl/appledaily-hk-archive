<html><header><meta charset="utf-8"><title>中環在線：雷布斯精神　小米復刻教主舞台 - 李華華</title></header><body><h1>中環在線：雷布斯精神　小米復刻教主舞台 - 李華華</h1><p>全球期待蘋果（Apple）下周推出新iPhone，內地小米創辦人雷軍一向有「雷布斯」之稱，似乎想抽一抽水先。<br>小米噚日喺印度舉行新機發佈會，雷軍冇現身，派出國際產品市場部總監Donovan Sung做介紹，但雷布斯精神永遠不死。Donovan操一口流利英文，打扮跟足蘋果教主喬布斯，會上又不斷提到iPhone，唔知仲以為睇緊蘋果新機發佈會。<br>聽聞呢位Donovan喺小米做咗接近3年，睇晒成個國際產品市場部，咁把炮？皆因佢來頭唔細！佢喺加州柏克萊大學畢業，主修電子工程及計算機科學，畢業後再讀多兩年碩士。2008年碩士畢業，先後做過Google、Youtube音樂同Spotify，都係負責產品管理。全部都係知名大公司，唔怪得入到小米就即刻獲委以重任喇。</p><p>強調新機媲美iPhone7</p><p>講番呢個新機發佈會，其實又唔怪得人哋誤會嘅。因為Donovan不斷強調新機Mi A1個雙鏡頭可以媲美iPhone7，仲即席show咗幾張對比圖，分別由iPhone7 Plus、OnePlus 5同Mi A1影嘅，等大家比較比較。<br>Mi A1影相會自動幫model又美肌又調光，個個唇紅齒白，變晒中國網紅。iPhone7 Plus唔包美圖最平都賣6,588蚊，小米新機64gb一部唔使1,800蚊。不過華華都係想等iPhone8多啲囉。</p><p>李華華<br>mailto:LiWaWa@AppleDaily.com</p></body></html>