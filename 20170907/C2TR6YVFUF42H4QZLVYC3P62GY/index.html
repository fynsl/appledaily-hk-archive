<html><header><meta charset="utf-8"><title>智取大市：跌市揸住乜股？ - 晉佳</title></header><body><h1>智取大市：跌市揸住乜股？ - 晉佳</h1><p>港股跌市要留嘅股，係升市或橫行市時股價跟升、跌市又跌唔多嘅強股，又或者非常接近支持位，唔爭在睇多幾格嘅股，內房股同教育股係前者嘅代表。除非港股直線下跌，否則強股有機會且戰且走，等爆上靚價食糊，好過跌市驚住低無限格掟出去。<br>噚日提過嘅合景泰富（1813），點解喺內房股之中，近期股價升勢比較強？喺中期業績發佈會後，有報道講到合景泰富高層「保證」2018年至2020年嘅年增長率30%至40%，及後公司將「保證」二字澄清為「目標」，仲話高層計埋可供銷售貨源達到4,500億人仔，即係股份市值20倍以上！咪話唔誇張。<br>前提係，合景泰富有冇足夠土儲去完成以上「目標」？合景近期吸納土儲速度相當快，6月底只有1,185萬平方米，上月底記者會上，高層提到近期土儲已去到1,570萬平方米，仲有70至80%土儲喺一、二線城市。雖然合景6月底計息長期負債達到445.54億人仔，相對淨資產246.52億人仔，屬於高水平，但內房市道暢旺之下，合景進攻嘅做法，絕對會受投資者歡迎。<br>合景今年上半年每股盈利51分，年度化市盈率7倍唔夠，市賬率唔夠0.9倍。恒大（3333）講緊三千幾億市值，融創（1918）都見千億規模，200億、300億市值嘅進攻型內房股嚟講，除咗雅居樂（3383），255億市值嘅合景就成為新代表之一。由一開始冇乜人理，去到變成中小內房股代表，估值又夠平，就湊合到一個強勢故事。合景年初至今股價升咗1倍鬆啲，剩係追返雅居樂嘅升幅，再打九折，都可以挑戰10蚊了。<br><br>晉佳</p></body></html>