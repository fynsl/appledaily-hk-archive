<html><header><meta charset="utf-8"><title>魚樂無窮：科技現金牛起錨 - 唐牛</title></header><body><h1>魚樂無窮：科技現金牛起錨 - 唐牛</h1><p>指數偏軟，但個股越炒越興奮，iPhone概念股回氣，輪到二線科網股發威。<br>軟件板塊金蝶（268）及中軟國際（354）齊齊搶上day high收，上周推介同屬科網股嘅飛思達（8342），爆升一棍後整固中，細價股起哄下，第二浸升浪隨時殺到，有貨繼續坐定定。<br><br>食髓知味，今日推介另一隻細細粒科技股美高域（1985），公司主要於本地提供資訊科技基建解決方案服務及資訊科技管理服務，簡單啲講，即係為客戶提供專業建議，獲接納後即透過向製造商採購軟件和硬件砌起成個系統，由於服務屬度身訂造，客戶忠誠度極高，港府及不少公共、教育機構，以及銀行和電訊商，都係美高域嘅客仔，公營私營通吃。最新年度核心盈利增16%，達3,880萬元，兼派末期息6仙。<br>「連爆兩棍，仲買得過？」<br>美高域今年3月上市，首日曾高見4.42元，較招股價1.46元高出2倍，其後回落更一度潛水，但投資價值卻因此浮現，低位反彈後市值仍僅6億銀，當中2.5億更屬現金，大股東持貨近七成，乃貨源歸邊一族，睇升定睇跌，有數得計囉。</p><p>唐牛<br> http://www.fb.com/tongcow88 <br>本欄逢周二、四刊出</p></body></html>