<html><header><meta charset="utf-8"><title>母做清潔工養大三兄弟黎諾懿曾住劏房　靠綜援過活</title></header><body><h1>母做清潔工養大三兄弟<br>黎諾懿曾住劏房　靠綜援過活</h1><p>「五億女婿」黎諾懿三年前娶前落選港姐李潔瑩(Nicole)，屯門屋村仔同富家千金女開花結果。今年4月，二人愛情結晶「小春雞」出世，黎諾懿亦時不時會貼囝囝得意相上IG。<br><br>做咗乘龍快婿嘅黎諾懿，婚後同老婆都仍舊租住700呎西貢村屋，老婆亦不介意同黎諾懿食茶餐廳。有米外父都有提議叫佢哋返豪宅君頤峰娘家住，反正地方大，不過黎諾懿兩公婆就未為所動，直至囝囝「小春雞」出世，佢哋為方便照顧囝囝，先決定上樓。<br><br>入行15年嘅黎諾懿，從不隱瞞自幼家境清貧，爸爸生前係運輸工人，喺黎諾懿細個時候，因癌症離世，由做清潔工嘅媽媽養大佢哋三兄弟。<br><br>媽媽一個人搵四個人食，昨日有報道指黎諾懿一家更曾試過攞綜援，到黎諾懿預科畢業後喺銀行做會計文員，原本時間、收入穩定，但黎覺工種太悶，所以喺01年決定考入無綫藝員訓練班，更因此同媽咪一度反面。<br><br>入行第二年，天降機會，黎諾懿以新人姿態，成為青春劇《四葉草》男一，之後更同林峯、吳卓羲成為奧運之星，但後勁不繼嘅佢，06年拍完《溏心風暴》後，有一段時間冇嘢撈試過一日三餐啃麵包，更試過租住180呎劏房。曾經諗過放棄嘅佢，原打算07年返大陸做埋《舞動奇蹟》撈一筆就轉行，點知冇跳舞根底嘅佢，戲劇性攞咗冠軍，《舞》之後再到《愛‧回家》嘅馬壯，事業運開始順暢，加上又同千金老婆結婚，事業、愛情都轉入大直路。</p></body></html>