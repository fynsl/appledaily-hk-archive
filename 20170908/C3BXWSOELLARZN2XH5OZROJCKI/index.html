<html><header><meta charset="utf-8"><title>中環在線：史上最貴呃Like事件　會德豐15萬買1個FB粉絲 - 李華華</title></header><body><h1>中環在線：<br>史上最貴呃Like事件　會德豐15萬買1個FB粉絲 - 李華華</h1><p>賣樓講Gimmick，呢鋪估唔到，會德豐（020）連價單都玩到花樣，買家簽約前喺Facebook Like佢哋公司專頁，樓價即減1%，即係用15萬換一個粉絲，分分鐘係史上最貴嘅Facebook Like。<br>通常發展商賣樓都會巧立名目搞啲優惠，例如話早買早享受嘅「早鳥」折扣、大時大節現金回贈之類。會德豐噚日宣傳啟德樓盤，開價就去到盡，價單寫明凡買家於簽訂臨時買賣合約前讚好「Wheelock Living」Facebook專頁嘅買家，可獲1%售價折扣優惠。<br>個盤單位定價最貴就要超過1,500萬，樓價1%，就價值15萬。不過，其實，呢啲都係賬面數啫，你信唔信買家Like完即刻Unlike，會德豐會即刻要買家畀15萬？</p></body></html>