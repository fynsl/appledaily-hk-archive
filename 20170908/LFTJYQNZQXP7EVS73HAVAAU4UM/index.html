<html><header><meta charset="utf-8"><title>私房菜遭惡評鼎爺下戰書　「同盧啟邦交流」</title></header><body><h1>私房菜遭惡評<br>鼎爺下戰書　「同盧啟邦交流」</h1><p>李家鼎在銅鑼灣搞私房菜館近日開幕，不少圈中藝人名人已爭先去幫襯，美魔女羅霖之前已連續兩晚到場品嚐，大讚鼎爺煮的菜式原汁原味。前晚，太陽娛樂文化老闆周焯華（洗米華）頭馬盧啟邦與一大班男性朋友先嚐為快，之後更與鼎爺影大合照放上Instagram，大家面露笑容，而枱上擺滿美酒，估計相當盡興。</p><p>接受意見</p><p>只是，盧啟邦試菜後留下的食評頗爆，寫了「邦爺私房菜應該好食好多！」有友人問他覺得鼎爺菜式如何？盧啟邦再爆一句英文「My cooking way better. No need to try」，指自己下廚好食得多，叫朋友不用去試。對於盧啟邦在Ig出言彈鼎爺的私房菜，鼎爺昨日回覆傳媒，他大方說：「佢飲到大咗，佢都有同我傾偈，大家好高興，我唔介意佢彈呀，我接受各方意見，咁先有進步。」再問到盧啟邦自言他的「邦爺私房菜」好味一點，鼎爺就說：「下次交流吓。」　</p><p>「跟佢學嘢」</p><p>另外，烹飪節目第一代廚神方任利莎（方太）之前在訪問讚過鼎爺廚藝，昨日她受訪時笑言湊到錢才去幫襯對方：「我會去試吓味跟佢學吓嘢。切磋冇諗過，睇佢做節目好溫馨冇特別炫耀，感覺好舒服，鼎爺確實有佢真材實料，不同一般好欣賞佢，佢請我食就太大件事嘞，因為我從來唔白食，要還禮，會喺適當時候去試吓。」問到會否開私房菜？方太說：「要開開咗好耐，因為我係不擅於做生意嘅人，只係適合打工。好多年前有老闆問過，不過我覺得責任太重大。」<br>採訪：張平、何永寧</p></body></html>