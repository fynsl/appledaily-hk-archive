<html><header><meta charset="utf-8"><title>智取大市：內房股仲有彩蛋 - 晉佳</title></header><body><h1>智取大市：內房股仲有彩蛋 - 晉佳</h1><p>龍頭股同落後細價股相比，之前兩者無論升幅同估值嘅差別都實在太大，今期細股發力發追落後，係正常不過嘅過程。資金由龍頭大股轉去細股，恒指自然會受壓，但市況暫時談不上好差，只不過炒落後實在流於短線，到咗市寬轉差，就要減少入市同減貨嘅意識。<br>綜觀今次內房股炒風，有國企背景較濃厚嘅內房較不受歡迎，恒大（3333）、融創（1918）表現遠勝中海外（688）、華潤置地（1109），可見一斑。近日細價內房股豬都識飛，只要民企背景較濃厚，會較易炒得起。<br>當代置業（1107）今年上半年盈利幾乎持平，歷史市盈率5倍唔夠，市賬率0.7倍，市值42億，係一貫細價內房嘅低殘，有乜可取之處？其一，蟹貨不多，2013年上市，噚日股價升至1.69元，升幅開始加快，亦確認拋離招股價1.49元，阻力減低。該股2015年底曾出現一段升勢，但高位成交不多，蟹貨有限，挾升條件不俗。<br>其二係民企背景得嚟有後台照住。喺上年股價低潮時，獲得信達每股1.1元入股近10%，仲有長城環亞國際以每股1.01元入股7.65%，加上大股東張雷做房地產廿幾年，根基夠穩。近排成交開始增加，小注可追。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>