<html><header><meta charset="utf-8"><title>選港姐係有錢人遊戲？陳凱琳張舒雅住大屋唔憂做</title></header><body><h1>選港姐係有錢人遊戲？<br>陳凱琳張舒雅住大屋唔憂做</h1><p>圍繞喺出爐港姐冠軍雷莊兒嘅話題之一，係佢出身於富裕家庭，其父雷葆文（Henry Lui）為香港十大設計師，喺政商界有頭有面，但輪家底，過往有唔少港姐同樣有好出身。<br> <br>好似2013年度港姐冠軍陳凱琳（Grace）咁，童年時已隨家人移居加拿大溫哥華，家住九龍塘5,000呎獨立屋，Grace父親陳桂祥愛炒舖投資，家族物業估計有10幾億。<br> <br>前年（2015年度）港姐亞軍龐卓欣（Ada），其父係基金公司老闆龐寶林龐寶林，龐父更與前特首梁振英份屬世交，同區議員龐愛蘭又係姑姪關係，所以Ada嘅後台唔止有錢，仲非常硬淨。而佢喺當選後，有別於一般港姐咁要簽大台長約，佢喺卸任後，瞬即離開大台，得閒做吓YouTuber消磨時間，加上佢有個鐘錶大王孫仔男友撐腰，根本唔使靠大台搵食。<br> <br>前Ada一屆嘅邵珮詩，係2014年度港姐冠軍，有指佢太公係維他奶後人，有家底有背景，可惜當選後對佢星途冇乜幫助，參演過《潮流教主》、《完美叛侶》、《財神駕到》同《愛·回家》系列嘅，不過都係閒角，暫時上唔到位。<br> <br>至於2008年度港姐冠軍張舒雅，被稱為「最hea港姐」，父親張敬猷係大寶珠寶（遠東）有限公司嘅主席，家住過億元嘅九龍塘對衡道獨立屋，平日以平治名車代步。更有指佢同無線採取不合作態度，推job又請病假「射波」，更拒絕參選國際中華小姐，所以星途零發展就被out。<br> <br>仲有仲有，2012年度港姐季軍朱千雪，演技進步又得觀眾緣，近年更抽時間進修同增值自己，其實佢家底都唔嘢小，佢爸爸從事五金生意，19歲時已獲父親送贈兩個市值逾千萬、分別位於小西灣藍灣半島及愉景灣嘅物業。</p></body></html>