<html><header><meta charset="utf-8"><title>未來奶奶嗰關唔易過？馬明：媽媽對心穎印象唔錯</title></header><body><h1>未來奶奶嗰關唔易過？<br>馬明：媽媽對心穎印象唔錯</h1><p>被喻為筍盤嘅43歲馬國明喺今年年初同黃心穎暗撻，佢哋多次俾讀者透過「爆相爆片」捕獲睇戲，其後佢哋亦大方承認了解中，唔介意互稱男、女朋友。早前仲有報道話心穎有意喺將軍澳物色愛巢同與馬國明同居，點知俾家姐黃心美反對，事後馬明亦否認呢件事。<br> <br>昨日又有周刊報道，馬明嘅新居即將入伙，有知情者話馬明父母將主人房留俾個仔住等佢將來結婚可以用，但係馬媽媽睇完心穎啲新聞之後，對佢嘅印象麻麻，覺得佢打扮性感兼太大使，叫個仔唔好咁快帶佢返屋企，但心穎係一個好進取嘅女仔，為咗可以將馬明私有化，於是計劃喺收咗新樓之後一齊住。<br> <br>馬明昨日回應傳媒，佢話：「笑吓喇，其實我媽媽對心穎印象唔錯！」言下之意係咪已經發展到見家長地步，正式封盤？馬明就話：「只係喺報纸同電視上見到啫，印象幾好咁喇，我只喺普通盤，大家唔使咁緊張！」事實上佢曾經喺訪問講過，佢話就算拍拖都唔會想直接同居，而係要睇感情進展，亦未諗過試婚：「試唔啱女仔咪好蝕？要諗清楚先，好多嘢唔係拍散拖，o依家係了解中，唔係幾個月就可以了解到。」<br> <br>其後心穎亦都否認有呢件事，佢話：「我真係覺得有啲唔好意思，話晒佢啲屋企人又唔係圈中人，呢單嘢真係好奇妙，咁大個人要挾同居係咪咁易，好搞笑囉！我一早話買呢個單位係自住，本身我都唔係一個鍾意同居嘅人，反而都好嚮往自己一個人生活！」心穎仲話：「因為我太多嘢要擺，O依家屋企冇地方，但係距離收樓仲有一段時間，所以要租一個地方去解決問題。」</p></body></html>