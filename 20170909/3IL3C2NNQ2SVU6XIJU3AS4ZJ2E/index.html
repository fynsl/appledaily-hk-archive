<html><header><meta charset="utf-8"><title>代表澳門出戰國際小姐　被讚靚到暈麥嘉欣激勵雷莊𠒇：要堅強啲</title></header><body><h1>代表澳門出戰國際小姐　被讚靚到暈<br>麥嘉欣激勵雷莊𠒇：要堅強啲</h1><p>【今日ENT】出爐港姐冠軍雷莊𠒇被網民負評，一海之隔代表澳門出戰國際小姐的麥嘉欣（Sofia Paiva），憑着中葡混血甜美靚樣爆紅，被讚靚到暈，完勝對方。麥嘉欣昨日與國際小姐港區代表王詠珩（Wing）齊現身本報娛樂直播節目《今日ENT》，原來麥嘉欣來自選美世家，她深感雷莊𠒇承受壓力，激勵她「要堅強啲」。</p><p>雷莊𠒇當選港姐冠軍不足一星期，連日被網民狠批她不達標的同時，更大力推舉11月代表澳門區到日本參加國際小姐的中葡混血靚女麥嘉欣，感嘆一海之隔的「澳門小姐」靚到暈，葡萄聲音不絕，而另一個代表香港出戰的王詠珩亦被指外貌似麥明詩，大讚她有氣質，智慧與美貌並重。</p><p>玩《蘋果》fb Live</p><p>麥嘉欣與王詠珩在短短幾日成為網紅，昨日二人接受本報facebook live直播，嘉欣更即場清唱楊丞琳名作《曖昧》，更互相為大家出賽打氣，之後再戴上代表地區的后冠及彩帶接受專訪。<br>20歲出頭的麥嘉欣，遺傳了父母的優良血統，6歲已做過模特兒影相，說得一口流利廣東話，原來她來自選美世家，媽咪與阿姨曾參加過澳門小姐，她說：「自己比較細膽，今次藉住咁國際、咁大舞台，增強自信心，媽咪同阿姨都係參加澳門小姐，媽咪係90年，阿姨92年，媽咪當時攞殿軍，阿姨係亞軍，佢哋有啟發我，佢哋話好好玩，成個過程學到好多嘢，全部佳麗一齊，係你一世都記得嘅經歷。」</p><p>至於23歲的王詠珩，兩年前在英國大學畢業，港姐張寶兒與妹妹張寶欣是她的好友，問她為何不參加港姐，她表示：「國際小姐始終體驗唔同啲，參賽者來自世界各地，佢哋文化、交流會唔同啲，我可能係比較怯嘅人，所以佢哋好勁，有自信去參加。」二人異口同聲表示看選美節目長大，提到心目中的選美冠軍，麥嘉欣選了同名的李嘉欣及陳凱琳：「香港小姐都好多個好成功，李嘉欣同我一樣叫嘉欣，係其中一個好鍾意，至今都好靚好得體，同埋多謝嫲嫲幫我改咗嘉欣呢個名。」<br>麥嘉欣被網民狂推，知名度狂升，Ig粉絲人數兩日升了一倍，近日在港、澳兩地都被認得，更有商店給折扣。相反，出爐港姐雷莊𠒇就負評不斷，麥嘉欣坦言感受到對方壓力大：「每個人都有自己長處，佢生得好高、經歷好多，讀書各樣方面都比我豐富。其實佢要堅強啲，希望佢身邊朋友、家人支持佢。」</p><p>港姐冇份出戰</p><p>其實以往無綫都會派港姐三甲參加國際選美賽事，但自2015年開始，再無派獲獎佳麗參加國際小姐和世界小姐，早於11年，連環球小姐都無派代表參加，反而機構「澳門選美連盟」就於15年開始，會在香港和澳門舉行甄選，分別選出香港和澳門代表，參加國際小姐選舉，而麥嘉欣和王詠珩就分別代表澳門和港區出戰。<br>採訪：唐如<br>攝影：周樂恒</p></body></html>