<html><header><meta charset="utf-8"><title>內地趕拍真人騷之之：虛脫咁滯</title></header><body><h1>內地趕拍真人騷<br>之之：虛脫咁滯</h1><p>關之琳、葉童夫婦和陳展鵬女友單文柔等，昨晚在富豪機場酒店出席「善學慈善基金慈善晚宴2017」活動。之之昨晚現身撐趙曾學韞，提到她近日參加內地真人騷《我們來了》，她說：「每星期來回四日，仲有四集就拍晒，感覺好辛苦，但應承咗就要做，冇得瞓冇得食，中國地方好大，成日趕嚟趕去，天氣又好熱，搞到虛脫咁滯。」是否下次不肯再接？之之說：「我喺訪問講過真係唔好搞我啦，今次好特別，講文化，咁玩遊戲我接受到。」<br>有指之之酬勞高達4,000萬，她避談：「唔好講呢啲，一日拍20個鐘，拍足四日，拍到上飛機。咁我又唔後悔接，接得就盡力做。」之之表示全體參加藝人都玩得又精力充沛，不過她跟吳秀波較好靜，有時想在車上睡一下，她說：「大家玩到散晒，睡姿都俾人影埋出嚟，但算係好好經歷。」她表示不清楚內地有意收緊真人騷只在網上播出條例。<br></p><p>單文柔讚展鵬定欣襯</p><p>單文柔跟視帝陳展鵬拍拖，她直認多了人認識：「可能因展鵬關係，以後希望因為我工作，而唔係戀情。」她表示稍後會加入主持J2節目及兒童節目，至於拍劇方面暫時未有，問到為何男友不幫忙牽線，她說：「自己未有能力同實力，基礎唔夠就算佢幫我同教我，都要自己打好底先，如果唔係機會嚟都捉唔住。」<br>單文柔有看展鵬主演的劇集《同盟》，展鵬有向她分享拍劇心得。展鵬和胡定欣戲中有不少纏綿戲，問可有看到眼火爆？單文柔喪笑說：「咁又冇，劇中佢哋好襯，好有默契，睇得出佢哋係好合拍嘅拍檔。」<br>採訪、攝影：盧妹</p></body></html>