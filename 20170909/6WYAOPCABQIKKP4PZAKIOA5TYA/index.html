<html><header><meta charset="utf-8"><title>女士M到 - 邁克</title></header><body><h1>女士M到 - 邁克</h1><p>假如閣下不知道何謂一窩蜂，這個例子解釋得天衣無縫：以奶油千層糕起家的紐約甜品店Lady M轟轟烈烈進軍上海，居然受歡迎到場面失控，爭先恐後排隊的人頭太過湧湧，要勞煩民警蒞臨疏散人流，鑒於好使好用如萬能鑰的「安全理由」，啟業三天就被迫關門。做生意真難啊，無人問津拍烏蠅驚鋪租都蝕埋，紅得滯卻又慘遭盛名所累，不費一分錢的宣傳雖然多多不嫌多，可是不能堂堂皇皇打開門為人民服務，再遠近馳名也見財化水。報導介紹一位姓范的女性熱情捧場客，早上八點便站班打蛇餅，排了五粒鐘才得償所願，某敬業的黃牛黨員更誇張，說自己凌晨三時已經抵達，不眠不睡企立街頭奮鬥十小時，武斷的讀者立即想像他身穿華麗睡衣，無情情為畫面添增香艷。不過我懷疑他不會不是努力製造效果的戲劇皇后，人家范婦人比他遲整整五小時到場，也是下午一點功成身退，你慌大話精唔係加鹽加醋，冀望目標顧客認為付一倍價錢買件蛋糕物有所值咩？<br>世上餓鬼何其多，記得日本連鎖拉麵店一蘭前幾年剛剛登陸香港，新屎坑外面不是出現長過長洲的人龍嗎？當時有沒有排隊黨收錢替人輪候不得而知，熱潮過後，恐怕連等十五分鐘都冇乜人肯制。今番女士M到，令浦東浦西不諱忌撞紅的飢民傾巢而出，原價七十五元其實都唔平，大嗱嗱以一百六十元轉售更加貴到黐線，新加坡香港分店見獵心喜，漏夜坐地起價都似，精明的旅行社不妨打鐵趁熱，組織七日七夜紐約全M團，早機去晚機返，早午晚三餐M完又M，保證老襯從今以後聽見這個字母當堂狂嘔。</p></body></html>