<html><header><meta charset="utf-8"><title>古仔復操　張伯倫賣口乖高路普鬥曼城好煩惱</title></header><body><h1>古仔復操　張伯倫賣口乖<br>高路普鬥曼城好煩惱</h1><p>轉會窗閂咗，「被逼」留喺利物浦嘅中場菲臘比古天奴，幫巴西踢完國際賽後，周四已經「傷癒」回歸美爾活開操，領隊高路普冇懲罰性要佢獨自操練，而且古天奴與同西班牙守將艾拔圖摩蘭奴有講有笑，似乎係雨過天青。不過高路普暗示，紅軍喺周六英超作客曼城場大戰，古仔未必會披甲上陣。<br><br>25歲嘅古仔因為聲稱有背傷，喺紅軍今季首三場英超以及兩場歐聯附加賽都冇上陣，不過喺過去一周兩場世盃外，就有為巴西國家隊披甲。雖然古仔喺周四終於復操，但領隊高路普接受訪問話，未必會即刻畀佢喺周六大戰上陣：「過去幾星期古仔受背傷困擾，冇錯佢啱啱喺國際賽有代表巴西上陣，但我哋要為一整個球季做準備，到下一次國際賽期之前，己隊有7場比賽要應付，唔可以單睇佢啱啱復操就認為可以即刻派佢上場，咁樣並唔合理。」<br><br>至於紅軍新兵阿歷士張伯倫，喺啱啱嘅國際賽期亦有唔錯發揮，佢接受球會官方電視台獨家訪問，佢仲賣口乖咁講：「即使你只係睇到佢(高路普)上一季執教，就知佢係個非常有個人特色嘅領軍，可以激勵球員。即使你唔係呢隊波嘅成員，都可以感受到佢嘅熱情同對比賽有幾重視。」<br><br>聽到張伯倫咁樣讚高路普，就知佢成功加盟紅軍有幾咁happy啦，呢位24歲英格蘭國腳仲話跟高路普自己踢咩位都所謂喎。利物浦加埋啱啱喺國際賽爆晒seed嘅活特本，對曼城真係人材濟濟，事關陣中已經有埃及美斯沙拿、文尼及法明奴組成嘅埃及文明組合，近三場聯賽勇到爆，就算古仔趕唔切呢場回歸，高路普真係有幸福的煩惱，又睇下紅軍到時點排陣。</p></body></html>