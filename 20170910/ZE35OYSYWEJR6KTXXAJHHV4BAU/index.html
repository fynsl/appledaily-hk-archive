<html><header><meta charset="utf-8"><title>【果迷福音】AirPods充電手機殼搞眾籌　iPhone 8都用得</title></header><body><h1>【果迷福音】AirPods充電手機殼搞眾籌　iPhone 8都用得</h1><p>雖然AirPods本身已跟有一個小型充電盒，不過要帶多個盒出街就點都唔太方便，所以有人就諗到不如在iPhone保護殼上加上AirPods充電功能，研發出一款名為PodCase的iPhone保護套，並且剛放上Kickstarter眾籌。想當然，要在iPhone保護殼上加入AirPods充電位，體積方面肯定都會有返咁上下，但好在PodCase巧妙地利用保護殼機背上方位置加入AirPods耳機插座，都唔算得累贅得太過份；而且PodCase內置了2,500mAh電池，足夠為iPhone充電一次外，亦能夠為AirPods充電40次，實用性確實唔錯。</p><p>PodCase暫時列出會推出iPhone 7/7 Plus版本PodCase，不過係人都知Apple即將會公佈iPhone 8（或iPhone X），所以設計團隊都表明會為新iPhone設計對應PodCase，就算已支持他們計劃的朋友都可以在10月7日截標前隨時轉換需要的iPhone型號款式。今次PodCase集資額雖然高達300,000美元（約$2,347,725），不過由於設計團隊班底來自之前Pebble智能手錶的成員，都畀到人信心，最低支持價亦只是79美元（約$619），諗住會轉用新iPhone的朋友可以諗下；若成功達標的話，廠方將於18年2月發貨。<br><br>資料來源：Kickstarter<br><br>記者：布偉倫<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>