<html><header><meta charset="utf-8"><title>異動空間：科技股操作指引 - 魏力</title></header><body><h1>異動空間：科技股操作指引 - 魏力</h1><p>未畀冧把前，先跟進近期推介。科技股毫無疑問散晒，連馬化騰都夠鐘沽騰訊（700）賺使費；蘋果未出新機，概念股已掟到飛起。魏力目前操作係：QQ同舜宇光學（2382）可減持但不清貨；IGG（799）上周醒一醒又暈咗，刑場處決價為11.4元。網龍（777）、雲遊（484）以10天線作「分手線」，鴻騰（6088）今日上唔番10天線照斬。至於中國東方（581）走勢省鏡，今日破到6.97元就睇8蚊樓上，唔破就先食一部份。<br><br>首置上車盤講咗幾日，土炮地產股上周五先集體喪炒，主要因為大股炒到八八九九，再無乜概念好落鑊，唯有用地產股頂住指數沽其他，這絕非吉兆，但據過往經驗，大孖沙股炒完，資金有機換落大折讓地產股炒多浸，短炒的話仍有值博率，圖表吸引的對象可吼信德集團（242）。6月份由2.8元起步，炒到3.95元（累飆41%）後回頭，近日輾轉回升，並突破50天線，有勢衝多浸！<br>信德最新市賬率0.4倍，即係資產賣緊四折。上半年受惠舂磡角項目及澳門濠珀收入入賬，純利按年大增2倍，並恢復派息每股6仙，9月14日除淨。花旗報告預期，濠珀餘下單位將於下半年入賬，為全年盈利打下強心針。</p><p>魏力<br> http://www.fb.com/2012jason <br>本欄逢周一、五刊出</p></body></html>