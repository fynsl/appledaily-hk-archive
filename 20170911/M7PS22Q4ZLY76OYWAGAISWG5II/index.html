<html><header><meta charset="utf-8"><title>女友伴羅冠聰3年：佢只喊過兩次睹傘運戰友受傷　聞東北案判刑</title></header><body><h1>女友伴羅冠聰3年：佢只喊過兩次<br>睹傘運戰友受傷　聞東北案判刑</h1><p>【本報訊】羅冠聰因公民廣場案被判入獄8個月，其女友袁嘉蔚陪他走過3年高低起跌。由雨傘運動、學聯退聯潮、立會選舉「逆轉勝」到被DQ，阿聰都咬着牙關撐過去。這些年嘉蔚只見阿聰哭過兩次。一次是傘運期間得悉同行者受傷，另一次是驚聞東北案好友被判入獄，在眾目睽睽下哭得滿臉通紅。但當自己也面臨牢獄之災，他反而坦然面對，「阿聰好有承擔、好有韌力，我唔信第日再有乜難到佢」。<br>記者：周  婷<br><br>阿聰在獄中寫信給嘉蔚，暱稱她為「肥妹」。兩口子隔着鐵窗，只能靠寫信傳情。嘉蔚坦言有時仍不習慣、不開心，「唔會話因為佢入去就突然變得好堅強，負面情緒會有，但我有信心克服到，都唔想沉浸喺眼淚中」。</p><p>「唔擔心佢條路點行」</p><p>也許是沾染了男友迎難而上的氣魄，嘉蔚笑言已自動轉換至「積極模式」，忙於為阿聰善後和張羅入獄所需用品。訪問當天，她正在阿聰家收拾細軟，準備退租。阿聰去年為方便到議會上班，租下港島區單位，因DQ案不得不搬遷，「好現實嘅問題係始終要交租，佢本身係一個好樸實嘅人，唔會話覺得搬咗出嚟，生活就好唔同、奢侈咗啦，其實所有嘢都係，佢放得好開」。<br>嘉蔚口中「放得開」的阿聰，卻總是放不下戰友。嘉蔚說：「其實我係好少見到佢喊，就算佢喺屋企又好，咩場合都好，從來冇試過因為自己事、或者覺得『好難頂呀』而喊。」男友的眼淚，她見過兩次，「第一次喊係傘運入面發生，係因為見到身邊人受傷，第二次就係東北案」。女友眼中，阿聰花盡心思關心身邊人，多於愛惜自己，「所以身邊嘅人入獄，佢會好唔開心，但係佢自己，佢反而可以好坦然面對」。<br>雙學三子及東北案十三子成為香港新一代政治犯，嘉蔚以戰友為榮，更形容眾人的勇氣成為了她的力量，「佢哋嘅付出、佢哋嘅犧牲，唔係想我哋傷春悲秋，而係想出面嘅香港人用僅餘自由，做埋佢哋嗰份」。<br>香港眾志的靈魂人物相繼入獄，又失去羅冠聰的議席。本身是眾志社區幹事的嘉蔚說，眾志必須思考未來路線，但她沒有太多疑慮，對男友亦然，「我唔擔心佢（阿聰）之後條路點行，對佢嚟講、對我嚟講，呢樣嘢都唔係一個好大嘅疑惑」。嘉蔚近日逐步重投眾志的地區工作，「（阿聰）對於我能夠處理自己情緒，佢係安心，令我覺得要再積極啲……學阿聰話齋，迎難以上」。</p></body></html>