<html><header><meta charset="utf-8"><title>智取大市：弱美元概念未完 - 晉佳</title></header><body><h1>智取大市：弱美元概念未完 - 晉佳</h1><p>年初至今嘅領袖板塊，近期冇乜領袖風範，科網股好消息見光死、壞消息又跟住跌，ASM（522）股份回購大計升唔起，但蘋果延遲iPhone8量產就令手機設備股震倉。內房股係強，但上星期五開始有啲腳軟。至於汽車股就炒極唔起。唯獨商品股靚仔，中鋁（2600）呈杯柄形態，利好；洛鉬（3993）走勢較中鋁更強不在話下。<br> 中資商品股利好因素係，內地淘汰落後產能效應未完，同時又受惠弱美元，同內房股、紙業股受惠人仔升值邏輯差唔多，但商品股剛發力，同內房股、紙業股單邊連升幾日相比，資金換馬商品股誘因增加，牌面確係不俗。<br><br>上星期五本地地產股爆升，但下午開始有獲利盤出現。其他藍籌之中雖然升多過跌，但近期強勢嘅藍籌並不多，包括恒安（1044）、蒙牛（2319）、招商局（144）、港鐵（066）、恒生（011）。恒安同蒙牛受惠通脹概念，前者業績後上衝至67元，然後一輪整固後再破位，慢升得嚟走勢不俗。招商局都係唔錯選擇，業績回升而港口股本身波動性較航運股低，同系另一隻好選擇係之前推介嘅青島港（6198）。呢批股份未必有大升潛質，但只要市況維持上落市，仍有條件跑贏大市。</p><p>晉佳<br> http://www.fb.com/advanceguy1 <br>本欄逢周一、三、五刊出</p></body></html>