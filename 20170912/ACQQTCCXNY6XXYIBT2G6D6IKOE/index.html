<html><header><meta charset="utf-8"><title>明年豪擺50圍婚宴林子善20萬鑽戒　冧掂女友嫁</title></header><body><h1>明年豪擺50圍婚宴<br>林子善20萬鑽戒　冧掂女友嫁</h1><p>現年35歲的林子善昨日出席商台活動時宣佈，將於明年4月迎娶拍拖多年的圈外女友董佩欣（Kary），屆時將於將軍澳一酒店筵開50圍，婚宴使費大概100萬元，包括下月到馬爾代夫影結婚相。<br>林子善笑言要努力工作跑數，講到求婚過程，他說：「今年2月初同一班好朋友，帶埋Kary去東京旅行，其實準備咗一個驚喜求婚。」他找朋友訂做了一隻鑲了重1.6卡、價值20多萬元的D色（無色）鑽石的求婚戒指：「自己唔想粒石太細粒，老婆啲朋友睇到都唔好，最後揀咗粒好睇啲再圍埋石。」</p><p>扮阿拉丁求婚</p><p>Kary喜歡《阿拉丁》神話故事，所以林子善求婚當日扮成阿拉丁燈神，秘密在東京一個摩天輪出現，又將求婚戒指藏於神燈內：「佢見到我跪低，都唔知發生乜事，最後叫佢嫁畀我，唔知佢聽唔聽到，但佢就喊到飛起，見到隻戒指咁大隻，仲伸咗我兩腳，話做乜買咁大隻，佢當然好滿意。」至於禮金，他直言是一個很合理的數目。<br>另外，名人林建名跟細女林煒珽、趙哲妤、葉璇等昨日在尖東出席「2017中國小姐大賽」新聞發佈會，林煒珽被追問早前外籍男友在倫敦求婚成功一事時，她說：「佢有跪地、有花、有酒、有鑽戒，鑽戒唔需要好大粒，靚就得啦，反而覺得越細越好，方便戴。」身旁的林建名笑說：「我知，開心！」</p><p>林煒珽明年嫁</p><p>林煒珽說：「暫時未有計劃婚禮點搞，我只係答應咗，預計明年啦，不過都未知，但應該會喺外地，去一個凍嘅地方。」林建名自言未正式認識準女婿，笑說：「暫時都可以。」問到會否到外地出席囡囡婚禮時，戴夢夢代說：「會，全力支持，因為廣州間公司有搞婚禮，可能林小姐係第一單生意。」<br>採訪、攝影：張俊銘、黃曉妍</p></body></html>