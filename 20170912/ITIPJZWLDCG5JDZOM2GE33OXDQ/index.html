<html><header><meta charset="utf-8"><title>【轉車玩完!?】帶樂器避水貨客　港鐵疾走關愛座補血</title></header><body><h1>【轉車玩完!?】帶樂器避水貨客　港鐵疾走關愛座補血</h1><p>港鐵固障密密突襲趕時間市民，就來唔壞先係新聞。而其實每逢轉車，插針唔入嘅人群，再加上嗰度唔生性嘅閘門，即使你有飛人速度，高人身手，都有可能上唔到嗰班可望不可即的車，然後遲到。</p><p>早前facebook專頁Jackz版主張貼了一張講述於不同港鐵站轉車，有如一場場程度不同的速度，甚至障礙賽。90後遊戲創作人梁樂聞看到此圖後，設計了「轉車玩完」手機遊戲，讓大家虛擬疾走港鐵站，趕唔到車都有game玩。<br><br>梁樂聞說：「遊戲模式簡單，揀咗角色後，要避開人群喪跑，執道具出技能，限時內衝線到終點。」遊戲角色設定，明顯諗過度過，都有少許諷刺意味。「特別例子係水貨客，仲有帶大型樂器嘅學生，港鐵之前唔畀啲有大型樂器嘅學生入閘，聽到覺得好荒謬。」<br></p><p>早前於車廂投擲燃燒彈的男人，都是主角之一。「唔係想勾起不快回憶，但係呢件事發生時，好多人不顧安全衝去影相，有種食花生嘅心態，所以我想透過呢個角色反映香港人特性。」<br><br>港鐵關愛座牽起讓座爭議，他也決定把關愛座設定為遊戲重要元素。「如果生命值降低，角色可以坐關愛座補充。現實又好，遊戲又好，都係有需要先會去坐關愛座，唔係你覺得佢係某個特別類型，就讓座畀佢。」係囉，只要有需要，老中青都可以坐關愛座，關愛座變批鬥座，何苦呢？<br><br>facebook：轉車玩完 Subway Run<br>Android、IOS版本9月底上架<br><br>記者：葉青霞<br>攝影：劉永發<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>