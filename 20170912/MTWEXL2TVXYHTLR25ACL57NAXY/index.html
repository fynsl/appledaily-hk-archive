<html><header><meta charset="utf-8"><title>大棋局：人民幣短期見頂 - Mr. Tregunter</title></header><body><h1>大棋局：人民幣短期見頂 - Mr. Tregunter</h1><p>人民銀行公佈自2017年9月11日起，外滙風險準備金率下降至0%。由2015年811滙改開始，全世界睇人民幣跌。所以該年8月31日，人民銀行將外滙風險準備金率由0%一下提高至20%。所謂外滙風險準備金率，即係當有客同銀行買遠期外滙時（主要係美元），銀行要留20%外滙做準備金。呢20%可以係銀行現價買定，可以喺市場上借入，但無論用咩方法都代表銀行有利息成本。好自然地，銀行就會將成本轉嫁畀客，也就係遠期兌換價唔靚仔。<br>人民幣貶值預期出現時，大陸主要做三樣嘢：其一係挾拆息，離岸市場久唔久挾到過百釐殺晒淡友，反覆三幾次後等你唔敢沽。但呢種做法只能偶爾為之，反作用力好大。其二喺遠期美元落手，利用遠期美元令當下嘅外滙佔款表面睇落冇跌，等人以為大陸走資已經告一段落。其三即上述外滙風險準備金率，人民幣貶值時個個想換外滙，透過提高銀行成本令遠期外滙價唔靚，削弱人買外滙意欲。<br><br>今浪人民幣兌美元由6.9升到6.45，升近7%，唔係人民幣轉升，而係美元轉弱。美滙指數由103跌到91已經11%，從比例可見人民幣並無跟足升11%。美元轉弱主要來自聯儲局出現史無前例嘅大變動，聯儲局理事目前會有三個空缺，副主席費希爾剛剛又話劈炮唔撈，令7名理事出現4個空缺，加埋主席耶倫明年任期屆滿。輿論認為有利特朗普推自己人上，如果係咁都還好，起碼明確。可是特朗普自己白宮幕僚都保唔住，聯儲局容得下佢插手？存疑。正是這種不確定性令美元轉弱，但從技術走勢而言美滙指數91係觸底位，開始反彈機會很大。另聽朋友講，人民幣貶值期間，USD/CNY Capped Forward好賣得，唔少價位簽定在6.35以上，值得留意。</p><p>Mr. Tregunter<br>本欄逢周二刊出</p></body></html>