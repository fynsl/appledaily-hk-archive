<html><header><meta charset="utf-8"><title>隔牆有耳：請纓上立會回應質詢梵哥講義氣　幫邱騰華擋箭 - 李八方</title></header><body><h1>隔牆有耳：請纓上立會回應質詢<br>梵哥講義氣　幫邱騰華擋箭 - 李八方</h1><p>著名香港愛情哲學家、運房局局長陳帆（梵哥）喺推銷高鐵一地兩檢時，除咗奠定咗「揀選了終身伴侶唔等如放棄其他選擇」學說外，原來佢都係一位相當有情有義嘅人。有政府中人同八方分享，梵哥上任冇幾耐，見到其他同事要回答嘅立法會質詢都關自己事，自動請纓幫拖，都幾唔話得喎。</p><p>前朝各局互耍太極</p><p>過往問責團隊嘅合作性有幾高，大家都有目共睹；來到奶媽年代又點呢？嗱嗱嗱，梁振英甚至再前朝嘅曾蔭權主政年代，立法會議員提出質詢後，據知若然涉及好幾個政策局，秘書處都會畀相關政策局，之後各局之間會嚟一輪太極推手比試，睇吓邊個局長上陣回應啱key啲。情況去到奶媽上場後，似乎有啲唔同。<br>唔知大家有冇留意，今年7月初新政府上場後，工聯會立法會議員何啟明提出咗條口頭質詢，詢問有關手機發射站對人體影響嘅質詢，而何啟明問嘅除咗全港有幾多個呢啲發射站數目，亦都問及房委會會唔會將啲好近民居嘅發射站搬走。<br>雖然呢個提問範疇本身係商經局負責，但據知梵哥得悉有關質詢後，好快就自動獻身話，自己係工程師出身，可以幫拖回應。就係咁，當日負責回覆嘅官員，既有商經局局長邱騰華、亦有運房局局長梵哥，兩位一齊打孖上。梵哥鍾意派bite就人所共知，估唔到派義氣都有一手噃！<br><br>李八方</p></body></html>