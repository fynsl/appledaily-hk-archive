<html><header><meta charset="utf-8"><title>Money Walker：非美元交叉盤點玩 - El.</title></header><body><h1>Money Walker：非美元交叉盤點玩 - El.</h1><p>多得歐央行收水憧憬推升歐元，美滙指數年初至今累計跌近一成，而喺美元大時代告終的同時，久違嘅環球貨幣戰已悄悄揭幕。以為美元走弱，買非美貨幣博升就實食冇黐牙，點知近排美國、歐元區及新西蘭嘅財金官員先後有意無意放鴿，用言論壓抑本國滙率升值，為非美貨幣前景增添變數。<br>紐元兌美元就係好例子，筆者原先以為美元大勢已去之下，紐元兌美元有運行，不過新西蘭央行行長惠勒（Graeme Wheeler）早前話必須以弱紐元帶動通脹同增長，不過更重要嘅係當地9月下旬舉行嘅大選不確定性高，新西蘭加息預期經已大減，造成紐元兌美元最近一個半月顯著回吐。<br><br>鑑於貨幣戰導致滙率走勢更為複雜，非美貨幣交叉盤某程度上較非美元貨幣兌美元/港元嘅直盤，有更多賺錢機會。大原則都係好景時博風險貨幣兌避險貨幣有得升，反之亦然。理論上仍處加息周期初期，又或有收水憧憬支持嘅非美風險貨幣，例如加元、澳元及歐元，中長期相較其他非美貨幣自然具有較大升值潛力；至於受政治不確定性困擾國家之貨幣，好似韓圜及紐元，中長期則傾向相對其他非美避險貨幣走弱。<br>現時環球Risk on氣氛回復下，單睇技術走勢，澳元兌瑞郎似有蘊釀向上突破之勢，倘升穿0.771有望再上，值得留意；另加元兌日圓仍處阻力區，惟一旦突破91，則有機挑戰心理關口100。此外，如果金仔再有動作嚇窒全球，短炒避險交叉盤則可鎖定瑞郎兌韓圜。</p><p>El.<br> http://fb.com/moneywalkerhk <br>本欄逢周三刊出</p></body></html>