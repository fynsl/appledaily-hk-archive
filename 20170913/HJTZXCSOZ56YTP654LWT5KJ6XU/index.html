<html><header><meta charset="utf-8"><title>那些年的G.E.M.男林宥嘉反目後遭數臭</title></header><body><h1>那些年的G.E.M.男<br>林宥嘉反目後遭數臭</h1><p>於2008年出道嘅鄧紫棋（G.E.M.），出道近10年，緋聞男友數目媲美佢啲hit歌，先數佢個初戀男友鄺晨風（Byron），兩人於G.E.M. 15歲時拍拖，近年Byron轉職幕後，佢曾接受傳媒訪問時讚舊愛為人天真又直率，冇乜點變，G.E.M.曾指為了o氹Byron開心先成日扮金魚嘴。<br><br>之後較為人知嘅，一定係G.E.M.同台灣歌手林宥嘉（Yoga）嘅一段情，佢哋喺2010年被拍到約會，戀情曝光，惟兩人一直未有承認，到2013年，G.E.M.同Yoga拖手行上台灣第24屆金曲獎紅地毯，戀情叫做地面化咗，其後佢哋再被拍到去泰國等地度假，喺等緊佢哋公開承認之際，Yoga喺2014年默認分手，其後喺不同地方及場合證實分手消息。之後G.E.M.喺facebook數臭，疑似對象就係Yoga。<br><br>變番單身後嘅G.E.M.，身邊不乏異性團團轉，其中一個包括唱作歌手馮允謙（Jay），有人目擊過佢哋一齊去嘉年華狂歡，同年G.E.M.喺Instagram貼咗張行山時嘅相，相中見到G.E.M.拖實Jay，加上女方之前曾公開大讚男方，隨即惹嚟拍拖疑雲。不過，Jay事後堅稱自己就係扶實對方，否認戀情。<br><br>前年G.E.M.被指經好姊妹、賭王何鴻燊三房千女何超蓮拉線下，同對方孿生細佬猷啟暗撻，但係呢單緋聞，猷啟好快就出面解畫澄清，佢話：「佢冇追過我，佢係一個好女仔，性格幾好幾nice，佢係我家姐好朋友，識咗好耐，我哋都熟。」仲話超蓮為咗G.E.M.倒追細佬嘅報道而唔開心。<br><br>之後G.E.M.亦被指與大陸歌手華晨宇拍拖，仲話兩人外出時並肩而行，關係親密，仲講到G.E.M.拎蛋糕上門賀男方生日，翌日就到華晨宇送G.E.M.去機場返香港，而當時G.E.M.更小鳥依人挨近男方。</p></body></html>