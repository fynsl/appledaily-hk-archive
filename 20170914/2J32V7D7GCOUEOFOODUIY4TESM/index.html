<html><header><meta charset="utf-8"><title>隔牆有耳：重型車破風黃金寶單挑石油氣哥 - 李八方</title></header><body><h1>隔牆有耳：重型車破風<br>黃金寶單挑石油氣哥 - 李八方</h1><p>前單車世界冠軍黃金寶復出喇！阿寶呢次要面對嘅係一位同樣來香港嘅單車手，聽聞呢位車手人稱雄哥，今年經已65歲。前排阿寶同雄哥會面過，驚覺香港車壇卧虎藏龍，究竟呢位雄哥係何方神聖？<br>是咁的，下月8號舉行嘅香港單車節，阿寶就係呢次單車節嘅大使，主辦機構旅發局就搵嚟隱世高手雄哥同阿寶較量。來自深水埗嘅雄哥本身係一位石油氣送貨員，因為送貨，佢踩車資歷有30年咁耐。雄哥嘅戰車係一架英國造、淨重至少72公斤嘅單車，若果加埋7罐石油氣，總重量可以去到300公斤，絕對唔講得笑。<br>平時踩開炭纖造、極輕車身單身嘅阿寶，膽粗粗試踩雄哥嘅重型戰車，結果要花啲時間先適應到，難怪佢話：「香港車壇卧虎藏龍！」講番單車節，下月8號當日，阿寶會參加30公里組嘅活動，如果大家都想一睹佢嘅風采，可以留意番旅發局網頁！</p></body></html>