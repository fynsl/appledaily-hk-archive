<html><header><meta charset="utf-8"><title>隔牆有耳：冇份做「土地」漁農界嬲豬 - 李八方</title></header><body><h1>隔牆有耳：冇份做「土地」漁農界嬲豬 - 李八方</h1><p>政府成立諮詢組織、民主派質疑獲委任嘅成員背景、政府聲稱持開放態度，上述呢個套路屢見不鮮。今次八方畀條新戲軌大家：政府成立諮詢組織、民主派質疑、政府聲稱持開放態度、建制派質疑獲委任嘅成員背景，係咪未聽過呢？<br>講緊嘅係特首林鄭月娥為咗增加土地供應、解決房屋問題，上月尾成立嘅土地供應專責小組。民建聯漁農界代表何俊賢噚日發出60名漁農界選委、香港漁民團體聯會同埋香港農業聯合會嘅署名公開信，批評專責小組冇漁農界代表。<br>佢哋認為政府增加土地供應離不開填海同收回農地，而兩者都會影響漁農界，有乜理由小組冇業界代表先？其實高佬賢毋須動氣，林鄭唔係話過，小組嘅工作係同社會大辯論，而且係同任何界別嘅人大辯論咩？又唔使為分唔到一席嬲嬲豬嘅。</p></body></html>