<html><header><meta charset="utf-8"><title>【殯儀玩具】手提紙紮男女燈籠售罄 「畀小朋友開party」</title></header><body><h1>【殯儀玩具】手提紙紮男女燈籠售罄 「畀小朋友開party」</h1><p>上星期一張「紙紮燈籠」照片於網上瘋傳，傳統紙紮妹娣（靈堂祭台兩側的紙紮公仔，一女一男婢僕），變身手提式燈籠，將鬼節同中秋節兩個傳統節日溝埋，心寒得嚟又幾搞鬼，非常吸睛。事後網上有殯儀業專頁立刻舉辦團購，有人話百無禁忌創意行先，亦有人話大吉利是唔好侮辱傳統。</p><p>有冇負評都好，「紙紮燈籠」團購開賣一日，一百對極速沽清，非常渴市。雖然好賣，但專頁表示唔會再搞第二團，想擁有就要搵原創者。而「紙紮燈籠」呢個概念，其實嚟自一位紋身師Noop Parker。<br><br>「本身造呢隻燈籠係just for fun，諗住自己玩。」Parker喜歡創作，話諗起最舊款、最原始嘅燈籠都係由紙及蠟燭組成，於是試吓紙紮加燈籠「mix &amp; match」。對於作品「一炮而紅」，佢覺得好過癮，「作為一個設計師，可以製造一個話題，影響到香港，感覺唔錯。我覺得香港人太悶，要有啲新衝擊。」<br></p><p>殯儀業專頁搞的團購，其實與Parker無直接關係。當日Parker的設計面世後不久，有朋友話佢知，專頁「偷咗佢橋」，Parker就話其實冇諗係唔係偷，「有人抄其實會有少少暗喜，冇話介唔介意，始終我都唔係紙紮公仔嘅原作者，紙紮公仔係歷史流傳下來嘅傳統，我都係拎咗人哋嘅嘢嚟DIY，重新包裝。」事後該專頁主動肯定Parker的創作身份，向Parker提出以$1,500買佢一百套紙紮燈籠，不過Parker並無答允，「呢個價錢其實冇得做，所以我有冇接。」<br><br>Parker在自己facebook開放畀有興趣嘅朋友購買，有客人話要買番屋企嚇自己嘅囝囝、有人話朋友生日近中秋，所以買畀朋友做禮物、有一個媽媽仲話買定等中秋節，畀小朋友帶番幼稚園開party。買嘅人形形色色盡不相同，Parker就最開心，「見到大家唔係一成不變」。<br><br>Parker手上還有小量紙紮燈籠，大家有興趣可以透過他的facebook向他洽購，現貨售罄，就未必會再做。但佢透露，嚟緊聖誕節會同樣諗諗如何利用傳統媒介去「搞串呢個節日」，想一齊玩就要follow佢facebook咁話。<br><br>Facebook：Noop Parker<br><br>記者：李珮禎<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>