<html><header><meta charset="utf-8"><title>中環在線：超人素牛肉會流血　陳家強話正 - 李華華</title></header><body><h1>中環在線：超人素牛肉會流血　陳家強話正 - 李華華</h1><p>超人李嘉誠私人投資旗艦維港投資（Horizons Ventures）有份投資嘅Impossible Foods，原來日前在港舉辦試食會，畀投資者或者朋友仔試食「植物牛肉」。前財經事務及庫務局局長陳家強竟然又咁啱得咁蹺路過，到場試食，佢話Impossible嘅植物牛肉「有肉味」、「幾可亂真」，要畀太太同仔試試呢種科技食品咁話。<br>公司首席營運總監David Lee透露，家陣Impossible已經喺美國成為當地部份食肆嘅供應商，有望逐步擴大市場佔有率，又暗示未來有意打入香港，計劃跟本港名人旗下餐廳合作，將呢款高科技植物牛肉帶入亞洲。</p><p>秘方含植物血紅素</p><p>David Lee認為，Impossible嘅理念係畀人類環保咁食「肉」，形容牛肉係所有肉類之中，最唔環保嘅一種，除咗因為飼養牛時需消耗更多嘅飼料，牛所產生嘅溫室氣體亦遠較豬、雞多。<br>製造科漢堡嘅秘方，在於「植物血」（heme），一種從植物搵到嘅血紅素，同肉嘅輔因子、其他材料配合，令素漢堡嘅顏色、口感、味道同香氣都同牛肉極相似，仲做到流血嘅效果。其實，講多無謂，不如佢認真考慮舉行傳媒試食會，畀最客觀嘅傳媒朋友試食兼畀分仲好喇。<br><br>李華華<br>mailto:LiWaWa@AppleDaily.com</p></body></html>