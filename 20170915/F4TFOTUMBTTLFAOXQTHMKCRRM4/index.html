<html><header><meta charset="utf-8"><title>學攝影考潛水牌狂增值楊正軍：做演員唔實在</title></header><body><h1>學攝影考潛水牌狂增值<br>楊正軍：做演員唔實在</h1><p>加入亞視5年多，楊正軍大多數時間都係喺度等──等公司安排工作，難怪佢話：「一個咁飄忽嘅環境，自己其實有啲驚。」亦係因為咁，佢由嗰時開始學潛水，一學就上癮嘅正軍，依家更轉型成為一個潛水教練兼海底攝影師。<br> <br>記者：倩宜　攝影：馮峰、Neo</p><p>楊正軍，2011年參加舞蹈比賽節目《亞洲星光大道 4 跳舞吧！》加入亞視，由最初被委派做唔同綜藝節目主持，到最後靜待公司派工作通告，正軍坦言過程唔好受：「藝人好多時都係受人擺佈多，由其你係亞視做嘅嘢就係等通告，一個咁飄忽嘅環境，或者對於自己人生咁飄忽，其實有啲驚，不過你話係咪唔好呢，我又無話唔好嘅，只係我鍾意實在啲，所以喺亞視無哂嘢做嗰時，我咪走去學潛水囉。」</p><p>最初係應朋友邀請而去學潛水，點知正軍就一潛愛上，最後仲考埋個教練牌做埋潛水教練。喺亞視熜機之後，正軍就飛咗去菲律賓住咗半年，兼且開始佢嘅潛水事業：「係當地做咗半年潛水教練，期間有做下海底攝影，返香港之後就開始接下啲海底攝影工作做，工作以廣告同旅遊節目拍攝為主，空餘時間都會教潛水。」<br> <br>講到潛水教練呢份工，正軍話有唔少有趣事可以分享：「例如有個學生跳咗落水之後，都未潛落海底，佢已經係水度面爭扎話好驚唔學喇。有次有個學生，我喺水底叫佢除咗個mask，點知佢就連口入面要呼吸嗰舊嘢都吐埋出嚟，我望住個學生真係呆咗。」<br> <br>正軍話自己依家好享受海底攝影嘅工作，問到佢會唔會再返幕前？佢話：「唔會強求，係依家呢個時候，我會答你我想做一個出色嘅教練同出色嘅海底攝影師多啲。」</p></body></html>