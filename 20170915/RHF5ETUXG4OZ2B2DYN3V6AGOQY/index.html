<html><header><meta charset="utf-8"><title>樂香園：投行最慘烈監管殺到 - 海迪</title></header><body><h1>樂香園：投行最慘烈監管殺到 - 海迪</h1><p>今年港股大升，成交改善，你以為金融圈應該歌舞昇平，開心等出花紅？可惜現實係，海迪不少朋友對這一行前景仍是憂心忡忡，甚至壓力較之前任何一年都要大。<br><br>先講buy-side。今年指數單邊大升，講求多邊對沖風險的hedge fund表現注定麻麻。Long-short fund亦很慘，羸錢是無用的，你要贏到指數才能體現出你作為active芬佬的價值。海迪認識的芬佬朋友當中，大概只有四分一今年是能跑贏大市（恒指迄今累升27%，MSCI China仲升咗42%）。由於今年升勢集中在個別sector、甚至是幾隻股份身上，而基金又需要遵守單一股份不能持倉多於10%的原則，單是今年升咗一倍的「股王」騰訊（700），在MSCI China的權重已達16%了。仲要揀中多幾隻股份出來outperform股王？真係談可容易。<br><br>Sell-side更頭痛，事關金融界由明年起，將會迎來翻天覆地的轉變。歐盟自明年1月開始，將對金融機構實施名為「MiFID II」的新監管要求，簡單來說，就是全面改革投行的收費模式，要求收費透明化，由以前「一口價」賣全套服務畀機構投資者，改為逐個部門、逐項服務收錢。即你以前入餐廳擺低599蚊就可食buffet，現時就要由一杯水、一隻碟、一個待應、每件蛋糕，逐樣同你收錢。首當其衝的，自然就是股票研究及交易部門，由以前交易費中已包埋講股，到明年起，投資者就要真金白銀畀錢買research report，甚至連你和分析員傾個電話、食餐一小時的午飯，都有個價，都要畀錢。<br><br>雖然措施是在歐洲實行，但對香港影響仍然重大，因為只要個客在歐洲有業務、或舊錢是來自歐洲，都要遵守呢項規定，包括做佢交易對手的香港投行部門，有行內朋友就估計，這涉及香港市場約三分一的資金。可以想像到的是，基金客戶會因為這轉變，明年起縮減brokerage list，用少幾間投行；就算仲用嘅，都會減少要嘅服務，投行明年收入肯肯定會大跌，細行更雪上加霜。至於基金，細芬就因為畀唔起錢，在大投行削資源下，唔做佢哋生意，更缺乏支援，亦會難捱。<br><br>近日多間外資龍頭大行，已出了新價單，其中research由最basic幾萬蚊美金一年，到最高幾十萬都有。無人夠膽估，新例真的實施後，整個行業到底會變成點，總之大家已預咗減人工，而沒很高ranking的分析員，在歐洲已出現大舉逃亡潮。新監管及科技突破衝擊各行各業，現時就連天之驕子的投行，都可能要面對被碎片化的命運了。<br><br>海迪</p></body></html>