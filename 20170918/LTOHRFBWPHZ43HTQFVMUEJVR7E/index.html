<html><header><meta charset="utf-8"><title>老公抱大隻仔拎玩具示範體力葉翠翠夾全家雞　追豬BB</title></header><body><h1>老公抱大隻仔拎玩具示範體力<br>葉翠翠夾全家雞　追豬BB</h1><p>【北角】<br>葉翠翠今年4月為老公周曉東誕下小王子周津羲，兩公婆有子萬事足，葉翠翠閒時除做KOL外，就把全副心機照顧囝囝。一家三口日前出動到北角濕平，他們在一家玩具店為僅5個月大的小津羲掃貨，更一口氣買了三盒玩具。</p><p>彎身執番</p><p>當晚8時許，記者發現素顏兼油光滿臉的翠翠與老公及囝囝去了北角行商場，翠翠獨自進入店舖揀玩具，周曉東抱着囝囝小津羲企門口等，翠翠買上癮，一口氣選了三盒玩具，翠翠離開時眼利發現記者影相，還打招呼講拜拜。翠翠出店外會合夫兒，右手抱着囝囝的周曉東即騰出左手幫老婆拎玩具，但顯得手忙腳亂，不小心把玩具跌在地上，要老婆彎腰代為執拾，翠翠最後都把囝囝和戰利品交由「阿四」老公全權負責，她則兩手揈揈行去取車。<br>翠翠昨日在將軍澳出席王朝滴雞精代言人簽約儀式，周曉東都帶着囝囝撐場打氣，他們更穿上父子裝現身，眼仔睩睩的小津羲對鏡頭並不怯場。講到囝囝中文名周津羲，翠翠說：「搵師傅計筆劃，之後老公揀咗幾個字，最後由老爺奶奶決定。」周津羲現重約23、24磅，翠翠笑說：「佢好大隻，因為我懷孕嘅時候已有飲食療程，佢好長肉，通常BB喺4至6個月都有厭奶期，佢雖然都有，但好快就過，佢之後仲反彈飲得比以前多。」</p><p>自己湊B</p><p>今次做健康食品代言人，是否想調理身子追B？翠翠說：「我本來想生個豬年BB，但又怕搞唔掂，或者生個豬尾BB，因為我、老公同囝囝都係雞年，雞同豬好夾。」翠翠表示湊B不會假手家傭。對於被本報拍到素顏出動買囝囝玩具，翠翠說：「因為屋企冇玩具玩，所以老公揀咗幾個。」可擔心老公太寵囝囝，家中會堆滿玩具？她說：「都會，因為社會𠵱家富裕咗，幾十蚊就買到。」<br>採訪、攝影：梁繼光、黃曉妍</p></body></html>