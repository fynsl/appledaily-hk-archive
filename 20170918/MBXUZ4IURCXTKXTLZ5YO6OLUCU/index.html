<html><header><meta charset="utf-8"><title>奪命電音節　群星勁High連詩雅朋友暈低周家蔚撇兩子隊啤解暑</title></header><body><h1>奪命電音節　群星勁High<br>連詩雅朋友暈低<br>周家蔚撇兩子隊啤解暑</h1><p>【西九文化區】前日西九舉行電音節發生奪命慘劇，有觀眾昏迷送院後不治，送院觀眾尿液樣本驗出含毒品，警方重案組接手調查。當日有兩奪世界百大DJ排行榜首位的DJ Hardwell撐場，吸引連詩雅（Shiga）、王宗堯舊愛黎紀君、人妻周家蔚及梁靖琪（Toby）等朝聖。Shiga由下午蒲到天黑：「我都有朋友暈咗！」</p><p>西九文化區苗圃公園前日舉行電子音樂節「Ultra Music Festival」，有4人昏迷送院，其中一人死亡，警方在現場發現毒品；電音節除吸引大批20至30多歲的觀眾捧場，本報記者在現場亦發現不少藝人，喜愛夜蒲的連詩雅於下午4時許已現身，孖王宗堯舊愛黎紀君齊齊去蒲，着熱褲騷長腿的Shiga一副戰鬥格，可惜冇仔埋身，遇到幾個女性朋友就玩自拍，幾乎全程都是與黎紀君咬耳仔，有時就玩手機，似乎悶悶不樂。直至晚上7時許，最紅的DJ Hardwell出場，Shiga終於開始high，投入跳足半粒鐘。</p><p>Toby滿場飛</p><p>除了Shiga，人妻周家蔚亦撇甩老公洪天明和兩子，跟好姊妹梁靖琪等男女友人捧場，兩人邊飲啤酒邊聽音樂，露背性感上陣的Toby更滿場飛，周家蔚就不停影相玩電話，還咬着啤酒膠杯撳手機，DJ Hardwell出場時眾人high爆跳舞，可能在公眾場所關係，兩人都蒲得好有自制能力，一杯啤酒飲到尾。<br>Shiga昨到觀塘出席ViuTV真人騷《Baby Rider》拍攝活動，被問到前日去西九電音節，她表示自己天黑就走了，因為天氣太熱。至於發生奪命慘劇，警方在場撿獲小量毒品，正調查是否有人濫藥。Shiga昨說：「我冇留意入面有冇人吸毒，不過場內有賣酒，我以為飲醉，大家聽到啲音樂都好興奮。我都有朋友暈咗，係因為太熱又焗，休息咗陣都冇事。」</p><p>「聽到好心痛」</p><p>身為兩子之母的周家蔚昨亦感慨說：「聽到咁嘅新聞都好心痛，以前去懲教署監獄見到啲小妹妹，未夠16歲，講番自己點解食毒品，連失禁都繼續食，大家一齊着尿片，其實佢哋都唔識得分別乜係好乜係壞，見到朋友做，自己就跟住做。」她覺得年輕人吸毒，家長亦有責任：「希望家長好好留意自己嘅小朋友，而最差係賣毒品畀佢哋嗰啲人，淨係為咗賺錢，唔會理一條寶貴生命。」<br>Toby前晚玩到9時許離去，對於現場有人死亡，她感愕然：「我又唔覺有啲人特別high，其實嗰度都幾焗，好多男仔都除晒上衫，我都一路飲好多水，反而少飲酒。」<br>電音節亦吸引何雁詩及陳瀅參與，何雁詩昨表示：「好可惜呀！現場好多人，特別係呢個天氣有啲焗。我入去嗰陣見到有人瞓咗喺張擔架床度俾人推出去，嚇咗一跳！」<br>採訪：嵐山、盧妹<br>攝影：畢紹基、孔志豪</p></body></html>