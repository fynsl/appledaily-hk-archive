<html><header><meta charset="utf-8"><title>財路：港華積極開拓財路 - 錢雋</title></header><body><h1>財路：港華積極開拓財路 - 錢雋</h1><p>港華燃氣（1083）食住內地環保政策，場內專業預測，集團到2019年度預測PE，得9倍單位數，場內至平選擇之一，一於買港華。<br>13.5規劃，內地到2020年，天然氣消費佔一次能源消費比例，達到10%（發達國家比例25%），高盛前排發報告話，隨住內地控制污染政策，包括郊區接駁，以燃氣鍋爐取代燃煤鍋爐，帶動燃氣使用量上升，相信今年至2020年，天然氣銷售增長加快。<br>再睇港華本身。啱最新中期報告講，港華新增兩個燃氣項目，包括湖北省同內蒙自治區。又港華喺內地東北地區，有廿幾個燃氣項目，隨住俄羅斯到中國東北天然氣管道，兩年內建成，供輸穩定情況下，當地用氣量會提升，報載港華管理層就形容，呢個地區會係港華另一個增長亮點。睇到係，鐵膽環保國策，加埋港華本身積極開拓財路，掂晒。<br>港華繼上年全年turnaround，今年上半年，盈利keep住增長7%，到6億元，隨住上邊優勢發揮，港華越做越正，場內專業預測，亦係咁估，港華2017年到2019年預測EPS 0.43元、0.47元同0.53元，現價5.27元預測PE12.1倍、11倍同9.8倍。而2019年專業預測EPS，比過去五年任何一年高。但港華現價5.27元，比2014年近10蚊高位，仲係累跌48%。<br>又場內行家中燃（384）三年預測PE18.9倍、16倍同13.6倍；潤燃（1193）15倍、13.4倍同12倍；新奧燃氣（2688）13.5倍、12倍同10.5倍，港華係至平選擇之一。呢轉買港華，當升番上上邊同業2019年12倍平均PE水位，現價講緊要升23%，到6.4元，一啲都唔過太。<br><br>錢雋<br>細價股專家<br>本欄逢周二刊出</p></body></html>