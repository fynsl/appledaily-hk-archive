<html><header><meta charset="utf-8"><title>大棋局：Bitcoin風暴背後 - Mr. Tregunter</title></header><body><h1>大棋局：Bitcoin風暴背後 - Mr. Tregunter</h1><p>今年2月最後一個交易日對Bitcoin有象徵意義，因為一個Bitcoin價格正式超過一盎士黃金。唔少人驚問：呀哥，虛擬嘢嚟，點會貴過黃金？到今年8月，一個Bitcoin已超過5,000美元，比2月底價格升近4倍。但5,000美元已係近期個頂，近日內地掀起數字貨幣監管風暴，Bitcoin一度跌穿3,000美元。據內地媒體報道，火幣網、OKCoin負責人現時已不得離開北京。<br>繼內地最大的數字貨幣交易平台比特幣中國停止營運後，第二及第三大的交易平台火幣網和OKCoin分別公告，表示將停止所有虛擬貨幣交易業務。至此中國三大數字貨幣交易平台相繼停止業務，數字貨幣在中國嘅發展終結？其實正正相反。<br>海耶克晚年最後一本經濟學著作，叫做《貨幣的非國家化》。如果經濟學家們相信自由競爭係最好，咁貨幣發行亦應該自由競爭，唔應該由央行統一發行。海耶克當日提出呢個構想時看似天方夜譚，但其構想今日開始見到眉目，也就係數字貨幣的出現。<br>數字貨幣一個重心係去中心化，每個人只要有部電腦就可以挖礦。但貨幣非國家化，衝擊政權控制貨幣之權力，就好似叫獨裁國家實行民主，當然唔會畀你咁順攤發展。中國嘅做法係如果有得做就我攬嚟做，當數字貨幣發展如火如荼之際，交易平台被下令關門，也意味着由央行自己搞嘅數字貨幣將要出現。<br>科技發展會改變我哋嘅生活形態，但新科技能否風行，還要時勢配合。最典型例子是平板電腦，第一部出現於1989年，然而硬件、軟件、網絡各方面跟唔上，平板電腦好快便成為失敗產品。2000年後平板電腦再出現，硬件、軟件、網絡各方面已經配合，結果順勢發展飛快。海耶克嘅構想冇錯，只係其思想比同時代嘅人早了40年。<br><br>Mr. Tregunter<br>本欄逢周二刊出</p></body></html>