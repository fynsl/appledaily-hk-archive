<html><header><meta charset="utf-8"><title>魚樂無窮：千祈咪咁快破頂 - 唐牛</title></header><body><h1>魚樂無窮：千祈咪咁快破頂 - 唐牛</h1><p>上星期提過，股王騰訊（700）將輪證客震得七七八八後破位，好大機會成為大市攻頂的領頭羊，話口未完，騰訊昨日創出346元新高，恒指亦見逾兩年高位。<br>騰訊放榜後高追嘅蟹貨已一掃而空，再次進入任舞狀態，亦印證了「唔怕你調整，最怕你唔敢買」嘅說法。<br>大市下一個目標係乜？問十個散戶，九個半都答你係大時代高位28588點，雖然只得數百點距離，但要破位又唔係咁易，始終心理作用大於一切。正如你在街上見到解款員，雖然佢唔會開槍射你，但你都會怕走火而避開。指數一樣，即使大環境利好因素多，但升到阻力區心理壓力亦會加大，假若獲利盤及蟹貨一湧而出，隨時又壓番落嚟。<br>不過，可以預期指數破頂後，會有新一批股民入場搵食，屆時市況火上加油，話唔定又係見頂之時，所以呢一刻你問我，我希望個股繼續炒，指數千祈咪破頂。係咪好矛盾？冇錯，炒股從來都係一件矛盾的事。<br>廣告一則︰蘋果財經fb直播節目《蘋果短炒王》昨日正式登場，唐牛逢星期一早上九點半準時同你吹水，快啲like蘋果ATM及唐牛fb專頁，齊齊吹到個市上天啦！<br><br>唐牛<br> http://www.fb.com/tongcow88 <br>本欄逢周二、四刊出</p></body></html>