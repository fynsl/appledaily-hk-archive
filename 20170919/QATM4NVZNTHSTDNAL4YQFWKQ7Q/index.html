<html><header><meta charset="utf-8"><title>少年追夢遠走：後悔冇陪爸爸</title></header><body><h1>少年追夢遠走：後悔冇陪爸爸</h1><p>【本報訊】近一年香港電競發展鬧得熱烘烘，大大小小的公司都追着這股熱潮。但在數年前，香港年輕人如要追這個「打機夢」，卻一定要離鄉別井，隻身出走大陸、台灣。其中凌啟榮今年只得20歲，是香港LoL戰隊HKA的成員，位置打輔助（support），「中三嗰時我啲朋友打完波，邀請我去網吧打呢隻game」，一打就打了三年半。<br>出身草根、為「公屋仔」的凌啟榮，是家中獨子，父親已屆花甲，母親亦年近半百。對於「有書唔讀去打機」，不少父母都不認同，凌啟榮父母亦不例外，「覺得我係天方夜譚，喺度呃佢哋，因為喺佢哋個年代，打機係完全搵唔到食」，即使引述一些成功例子，父母依然不相信。<br>「最後都冇辦法，夾硬同佢哋講我要咁樣做，希望佢哋認同我」。18歲那年他考完DSE後，經朋友介紹北上打機，誰知第一次出門就遇人不淑，被「走數」。<br>「初頭去到一、兩個星期就畀咗2,000蚊，叫做畀住啲工資先，到最後打比賽嗰陣，唔好彩輸咗，冇辦法晉級，個老闆本身應承找埋4,000蚊，但最後都唔見咗人，聯絡唔到佢」。家中老父本身就不同意他「打機搵食」，故啟榮當時對「走數」一事絕口不提。<br>之後凌轉到台灣發展，加入台灣戰隊MSE（Midnight Sun Esports），月入3萬新台幣。當年年紀輕輕的凌啟榮，對台灣感到好奇又陌生，但好景不常，一年左右MSE宣佈「執笠」，啟榮最終加盟香港的HKA。<br>職業打機生活，較朝9晚6的辦公室工作或者更辛苦，一星期打足六日，每日至少打上12小時。「𠵱家12點幾起身食飯，2點團練，大概打到4、5點，檢討完就打番個人排位solo que，6點幾食飯，7點第二場團練，檢討完10點打再solo que，打到夜晚1、2點，勤力啲打到3、4點。想贏就要付出啲努力，逼自己就算攰都好，都要捱落去，可能打到我再打唔到為止」。<br>夜闌人靜，身在異鄉不時會想到香港的父母，「我以前係比較少同佢哋出街，好似阿爸想同我去鴨寮街睇吓嘢，但我都因為打機推咗佢，有啲後悔嗰段時間冇同爸爸周圍去」。老父最近驗出患上柏金遜症，凌啟榮擔心其病情惡化，故一有時間就回港與家人相處。現時月入兩萬港元的凌啟榮，笑言自己「冇嘢買」，大部份收入都會作為家用，希望改善家人生活。<br>說到尾，凌啟榮最終希望可以回到香港發展自己的電競事業，「如果到時香港電競發展得完善，會考慮喺香港做教練，因為香港始終係我屋企，香港方便我返屋企」。</p></body></html>