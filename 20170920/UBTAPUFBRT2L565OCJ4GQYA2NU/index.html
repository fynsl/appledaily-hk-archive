<html><header><meta charset="utf-8"><title>【財圈花生－青龍之戰】陳承龍炮轟青姐：我不嬲臭朵　有冇錢唔關佢事</title></header><body><h1>【財圈花生－青龍之戰】<br>陳承龍炮轟青姐：我不嬲臭朵　有冇錢唔關佢事</h1><p>股票市場波譎雲詭，財演界嘅戰事亦冇一刻停過。最新一場戰事，係港股策略王社長陳承龍，決戰「青姐」胡孟青，史稱「青龍之戰」。<br><br>戰事嘅始末，要數到公元2017年9月18日，「青姐」喺嘅一篇專欄《股玩你人亦會玩你》。內容主要係講「有人」自稱上個月賺千萬，令到「青姐」喺文章連環放箭！第一箭，先係質疑錢咁易賺，點解仲要出力宣傳。<br><br>呢一箭唔到肉？再來一箭，話有老行尊直言，「此人正欠他寶號的股票孖展融資。」暗示呢個人吹水，仲話佢「搵傻仔墊屍底」。至於「青姐」講嘅人係邊個，根據形容，係「自誇食得招積、住得舒適、超跑遊艇代步、O靚模成群。」<br><br>根據種種明示暗示，就觸動咗陳承龍嘅神經線。佢主動向「青姐」WhatsApp，問「你係咪講緊我？」青姐就回覆，叫陳承龍唔好對號入座。<br><br>去到呢個Moment，戰事真係一觸即發！勢估唔到，導火線竟然係來自一個WhatsApp！原來兜兜轉轉，陳承龍收朋友Forward，青姐原來將佢哋兩人之間嘅對話Cap圖Send出去！結果遍地花生！<br><br>去到呢個Moment，陳承龍爆了，最新喺Facebook出Post，指名道姓話要《給青姐的信》，直斥文章影射佢之餘，仲「周圍傳我口訊給別人看」，「反正我一向在行內聲名狼籍，不過我最失望是你莫視我對你的尊重和信任。」<br><br>陳承龍接受《蘋果》訪問時表示，就覺得文章影射佢，「佢話我輸多贏少咪失實囉…最大問題係，其實你每朝都會見到我，如果想寫我，點解唔兜口兜面問我，你就成日鬧記者做得差，點解你自己都唔問？」<br><br>佢話最失望係，青姐周圍Send佢嘅WhatsApp出去，「我係好客氣問佢，漠視我對佢的尊重和信任，你咁小家周圍Send咁辛苦，不如我公開左佢啦……我臭朵就不嬲，但真係，我光明磊落，寧做真小人，莫做偽君子，呢個通行都知。去到呢個Moment，我不如將佢公開，等大家知邊個錯……你咪問我係咪欠人街數囉，我有冇錢其實都唔關佢事。」佢仲話，「我結婚都搵佢，我唔知佢嬲我乜嘢。」<br><br>本報曾嘗試聯絡青姐，但冇人聽電話。</p></body></html>