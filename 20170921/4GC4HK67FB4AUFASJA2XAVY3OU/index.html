<html><header><meta charset="utf-8"><title>疑似馬雲攬女嘴嘴片瘋傳阿里巴巴有咩講？</title></header><body><h1>疑似馬雲攬女嘴嘴片瘋傳<br>阿里巴巴有咩講？</h1><p>一段只得幾秒嘅片段，近日喺香港財經界瘋傳。片中有一位疑似中國首富馬雲，需知道佢外型突出，冇人唔認得。場景係喺一間類似夜場或KTV嘅地方，呢位疑似馬雲嘅型男，以一對強而有力嘅臂彎，將美女纖腰攬到實一實，下身就跟隨音樂強勁節拍不停左右、左右咁擺動，最後呢位貎似馬雲嘅型男，仲親咗美女一吓嘴嘴。市場仲流傳，馬雲係去澳門夜場度玩，留低呢段珍貴片段。<br> <br>不過...各位咪跟車太貼，記者上網翻查類似片段，發現最早喺嚿年，呢段片已經喺內地開始出現，只不過，經過網絡管理員嘅一番努力，刪吓刪吓，呢段片嘅來源所剩無幾，亦冇大肆瘋傳。去到近日，失驚無神有人喺YouTube舊片重share，雖然香港財經界人物普遍見慣大蛇痾尿，對於疑似馬雲嘅風流片段，難免嘩嘩聲，大家開心share一番。<br> <br>對於上述片段，阿里巴巴集團發言人回應指，相關視頻中的男士並非馬雲，該視頻早於去年已在網上被惡意傳播，這也不是他第一次被人假冒。<br> <br>究竟係咪馬雲？小記就覺得，片中人唔係馬雲，但一定係外星人。</p></body></html>