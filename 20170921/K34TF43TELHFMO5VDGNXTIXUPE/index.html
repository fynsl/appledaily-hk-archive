<html><header><meta charset="utf-8"><title>中環在線：年底封盤　飛達太子勁減25磅 - 李華華</title></header><body><h1>中環在線：年底封盤　飛達太子勁減25磅 - 李華華</h1><p>飛達帽業（1100）老闆娘顏寶鈴（顏太）就快做奶奶喇！事關細仔顏肇翰（Alex）今年底將會同女朋友拉埋天窗，並喺香港擺酒，Alex為咗婚禮，keep fit瘦身，兩個月就減咗廿磅！</p><p>為影婚照一日只食一餐</p><p>對比今年初，Alex身形係slim咗，塊面亦瘦晒，佢話自己高峯時曾經試過240磅，後來都有keep住做運動減肥，近呢兩、三個月，為咗影靚靚結婚相，同行禮時着得靚仔啲，所以一日只食一餐，包括雞胸肉、沙律菜咁。<br>Alex每日仲做成3、4個鐘運動，結果減咗25磅，家陣180磅左右。不過噚日Alex都好畀面，同傳媒食lunch時都食晒所有餸，佢話返到屋企又要做番幾個鐘運動了。<br>Alex仲話，為逼自己減肥，故意叫裁縫做禮服時做細一吋，家陣禮服size剛剛好，真係有決心。至於未來太太，佢話冇一齊減喇，皆因佢本身已經好瘦。不過佢話依然距離目標仲有大約10磅，仲希望練到六嚿腹肌，繼續努力呀。<br>除咗喺身形上努力，Alex喺生意上都同樣落力。佢香港美國兩邊飛，主要睇住美國貿易、電商等生意。至於顏太經常提住嘅孟加拉「飛達鎮」亦已發展得有聲有色，將來話會有菜市場㖭，不過Alex坦言，去過一次都唔會再去了。<br><br>李華華<br>mailto:LiWaWa@AppleDaily.com</p></body></html>