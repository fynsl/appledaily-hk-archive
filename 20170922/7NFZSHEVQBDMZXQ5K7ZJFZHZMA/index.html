<html><header><meta charset="utf-8"><title>中環在線：小加逼港交所高層30萬買金條 - 李華華</title></header><body><h1>中環在線：小加逼港交所高層30萬買金條 - 李華華</h1><p>港交所（388）行政總裁李小加口才了得，出名係top sales，今年力推嘅黃金期貨主打實物交收，噚日佢自爆，逼港交所高層一人買一條金條，盛惠30萬蚊！<br>噚日佢出席證券及投資學會午宴致辭，提到香港想保持競爭力，必須要發展多種資產級別，例如商品、固定收益等等，唔應該因為過往幾十年都靠股票交易食糊，就故步自封。<br>剛過去嘅暑假，港交所聯同旗下倫敦金屬交易所（LME），齊齊推出「兩地雙金」黃金期貨，香港版本就首創實物交收，港交所亦因此特別打造一批刻上自家logo嘅金條。李小加爆料，為咗推動實物交收，佢要求高層人人買一條撐場，每條30萬蚊。<br></p><p>「揸上手好好feel好實在」
</p><p>華華呢個層次，對拎得出30萬買金條，只能流吓口水。小加落足嘴頭，認為金條係「超抵買，係好好嘅紀念品」，佢仲即刻向在場嘉賓推介，呼籲大家埋嚟睇、埋嚟揀，「揸上手，你就知道好好feel、好實在」咁話。<br>呢批金條係瑞士製造，質素肯定有保證啦。不過聽講登記咗買金嘅港交所高層，仲未收到貨、亦未畀錢，所以未有人知道條金條究竟幾好feel嘞。<br>今年7月推出嘅人民幣（香港）黃金期貨合約、以及美元黃金期貨合約，投資嘅係含金量不少於99.99%嘅1公斤黃金，要由認可精煉廠標籤同發出序列號㗎。<br><br>李華華<br>mailto:LiWaWa@AppleDaily.com</p></body></html>