<html><header><meta charset="utf-8"><title>中環在線：一田一姐好hard sell - 李華華</title></header><body><h1>中環在線：一田一姐好hard sell - 李華華</h1><p>唔夠兩個禮拜就到中秋，一田CEO黃思麗（Susanna）噚日又忍唔住推介各種中秋禮品畀傳媒，十足十個top sales咁。查實每次Susanna出嚟，佢都做足功課，將宣傳單張上嘅大部份產品同價錢都記得好足，但原來咁好記性，都有原因嘅。<br>Susanna話自己係購物狂，又特別鍾意喺一田買嘢（果然係top sales），試過去日本公幹時，帶一個喼去都買到爆晒，仲要問人借多兩個袋同pack箱先返到香港。至於一田產品，佢就話差不多每日都會去行吓，順便當巡吓舖咁，但就話已經唔想諗每個月份糧有幾多用咗喺一田度喇。<br>另外，佢噚日推介咗盒熊本熊月餅畀傳媒，佢專程去日本向熊本縣部長sell，解釋畀佢知乜嘢係中秋節、點解中秋要食月餅、對中國人來講有幾重要等，幾經辛苦，最後熊本縣部長先批准佢地聯同鴻星一齊做。<br><br>李華華</p></body></html>