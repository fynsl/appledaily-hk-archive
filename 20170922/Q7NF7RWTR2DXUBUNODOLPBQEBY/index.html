<html><header><meta charset="utf-8"><title>求驗客手記：一個入得　一個跳得曼聯闖16強</title></header><body><h1>求驗客手記：一個入得　一個跳得<br>曼聯闖16強</h1><p>英聯盃禮拜三第三圈冇爆冷，衞冕曼聯比起上場英超輪換咗九個之下，靠拉舒福特兩射一傳，主場4:1炒英冠伯頓，輕鬆入16強後會作客史雲斯。</p><p>不過，領隊摩連奴好老實咁話如果唔使踢呢個盃仔，英超隊可以喺歐洲賽事拎到更好成績。</p><p>摩佬：冇英聯盃或更好</p><p>摩佬今場大變陣，周日英超4:0大勝愛華頓嘅正選中，得番拉舒福特同桑馬達喺度，但係踢咗五分鐘已經有拉舒福特開紀錄，12分鐘後佢又入一球，加上連格36分鐘嘅射門，省中對方後衞端納入網，曼聯上半場輕鬆領先三球。下半場，到安東尼馬迪爾喺60分鐘接應福仔傳送奠勝攻入4:0一球，伯頓補時破蛋拎個安慰獎，曼聯就咁晉身16強鬥「天鵝」。<br>雖然又一場兵不血刃嘅大勝，而且域陀連迪路夫、卡域克一班後備球員難得正選上陣，但摩佬接受《BBC 5》電台訪問嗰陣都係唔多滿意︰「如果你問我，冇呢個比賽英格蘭球隊係咪會更好，（我會話）有可能，或者我哋可以更加精力充沛咁應付歐洲賽。」</p><p>普巴舞王上身快復出</p><p>不過，上屆帶領曼聯喺決賽擊敗修咸頓、五奪英聯盃嘅摩連奴都戴番頭盔︰「呢個係正式賽事，我希望球員都係咁諗，我哋要尊重贊助商同對手咁去盡力比賽。如果可以贏到嘅就贏，如果贏唔到就係因為對手更出色。」另外，之前喺歐聯拉傷腿筋、有傳要唞三個月嘅保羅普巴，喺ig post段跳舞片，雖然右腳仲有少少趷，不過見佢跳得咁開心，應該可以比預期快復出啩。<br>包括紅魔鬥史雲斯在內，英聯盃16強有三場全英超戲碼，另外兩場係熱刺喺溫布萊迎戰韋斯咸，同埋車路士主場撼愛華頓。不過話晒盃仔都係盃，英超有11隊殺入16強，另外五隊就係英冠隊，所以今季英聯盃其實都冇乜點爆冷。</p></body></html>