<html><header><meta charset="utf-8"><title>討河妖文 - 馮睎乾</title></header><body><h1>討河妖文 - 馮睎乾</h1><p>夫妖有小大，人唯怪其小者，而安其大者，惑之甚矣。《易》曰鬼車，傳記蛇鬭，詭幻變怪，茫昧荒忽，此眾人所罕識，遽見而心駭者，小妖也。大妖則不然，虺蜴為心，狗彘成性，而靦然人面，儼然人語，人初莫知其為妖也，皆相率而掉以輕心。故曰：大妖者，人也；非人，則無以興其大妖。魏文侯時，西門豹初為鄴令，見民困城空，詢於長老，乃知鄴三老廷掾常歲賦斂百姓，得錢數百萬，用其二三十萬為河伯娶婦，與祝巫共分其餘錢，其人家有好女者，恐巫祝為河伯取之，多持女遠走。時俗有言曰：「即不為河伯娶婦，水來漂沒，溺其人民。」豹心知三老廷掾，詭為是說，使百姓怖於下，府庫空於上，而姦吏則中飽私囊。及河伯娶婦日，豹與會，藉口新婦不好，先以巫嫗投河中，又復投三老河中，鄴吏民大驚恐，後無有敢言為河伯娶婦者。古人云：「妖由人興。」不亦信哉！蓋本無河伯，而姦吏巫祝，共以紿民，明救公害，陰圖私利，故所謂河伯者，實為河妖。是妖也，非木石精怪蒿焄悽愴之類，其不取於天地之炎氣，而興於姦邪之機心明矣。今欲廓清妖祲，宜其投三老巫嫗於河中也。古之天子，置三老以教民，設巫祝以禳災，皆當事有官守之人，是以民皆信之，而不辨其為大妖。微西門豹，孰知河伯娶妻之詐？非唯古有河妖，雖今亦有之。今者上庠諸生，張獨立之幟，搖自由之旗，然皆托之空言，聲微勢弱，翠羽啁啾而已。所謂排港獨者，猶為河伯娶婦，所以罔民自肥，乃有狀棍文妓、姦吏豪彊，空群而出。狐朋狗黨，恣驁辟之邪行；牛鬼蛇神，放淫詖之妄語。明目張膽，囂囂然與諸生訟之不休，使港獨之氣燄，一朝而坐增百倍。然則狀棍文妓之於港獨，將以抑之，適以張之，其禍國亂港，不亦明乎？滅香港者，香港人也，非中國也。嗟乎！西門豹之不作，則三老巫嫗，將空我城而困吾民矣。</p></body></html>