<html><header><meta charset="utf-8"><title>格鬥六女三點式玩水Chili博洗底　忍痛開工</title></header><body><h1>格鬥六女三點式玩水<br>Chili博洗底　忍痛開工</h1><p>麥紫莉（Chili）前日在日本東京出戰ViuTV節目《G-1格鬥會II》首回合賽事時，被對手余智嘉（Chika）擊敗受傷，即時被送院接受治療。Chili前日出院後，昨日繼續參與節目拍攝，與穿上泳衣的Chika、張可義（Emily）、馬倩宜、何慈茵、蔡嘉燕和梁婉微到海邊取景及滑浪，輸掉比賽的麥家琪則先行離隊。<br></p><p>認技不如人</p><p>不過，昨日現身的Chili，左腳包滿紗布及要坐輪椅，問到傷勢時，Chili說：「骨冇事，醫生話可能係十字韌帶問題，照咗X光，佢叫我返香港再睇！」Chili透露會按照原定計劃與大隊一同於大後日返港，她說：「會照拍，盡量淨係影到隻手囉，對腳就盡量都唔好，我都想拍落去嘅！」<br>回想起前日受傷情況，Chili苦口苦面謂：「覺得好痛，郁唔到！但好想繼續打落去，唔想輸。其實我輸畀Chika後，聽講今次係淘汰賽，應該就唔會繼續！」她指對手太強，自己實在技不如人，不認為是Chika出手重。<br></p><p>網友曾慰問</p><p>Chili對於受傷報道出街後，不少網民幸災樂禍，她說：「我又覺得唔緊要嘅，你唔能夠控制所有人諗乜嘢，但亦有網友私底下問我有冇事，想我快啲好番！」她強調未後悔參加比賽，希望可以轉形象洗底，但對於外界反應差，問可會覺得前路難行時，她說：「預咗係會咁，係難搞啲，咁盡力去做囉！」完成海邊拍攝後，眾人下午返回拳館繼續受訓。<br>採訪、攝影：曹家誠</p></body></html>