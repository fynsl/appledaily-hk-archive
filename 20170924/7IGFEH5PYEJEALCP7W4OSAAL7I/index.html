<html><header><meta charset="utf-8"><title>房產大買賣 - 左丁山</title></header><body><h1>房產大買賣 - 左丁山</h1><p>怡東酒店盛傳出售，作價二百幾億至三百億港元，貴得驚人，唔怪得投資L話香港置地公司嘅股價（新加坡上市）近幾個月係咁升，市場傳得咁勁，相信必有原因，好事快近了。<br>究竟最後買家係邊個？大熱門自然係新鴻基地產，測量師K話，新地喺怡東隔籬，世界貿易中心嘅大業主，買埋怡東，一併發展，有着數，至於算盤是否打得響，就係成事在天。新地好識出價嘅，但置地公司亦識得要價，旗鼓相當，故此雙方談判已有一段時間，但始終差少少，未能射入龍門，傳聞置地集團為求增加議價能力，提出公開招標，希望有第三個買家加入競爭，逼高價格，令新地焦急一下。呢條橋本來有效嘅，內地大集團，特別係保險資本（險資）有不少港幣收入，來源穩定，用作購買大型地產項目，條數計得到嘅，點知講數講到轉入直路之時，中央嚴禁走資，嚴格審查國企同民企在境外買入房地產，於是怡東酒店之內地買家，突然消失，正是商場如戰場，怡東酒店之最後買賣，幾難推測。<br>怡和置地在80年代中之前，睇錯環境，急於遷冊，曾出售大量房地產，包括山頂大幅地皮，中半山帝景園地皮，銅鑼灣溫莎大廈，灣仔夏慤大廈等等，買家係新地與華人置業，具皆賺到唔識笑，多謝置地都嚟唔切，其實怡東酒店在80年代中以後，亦有出售意圖，當年左丁山服務之投資公司，早有聽聞，但置地集團最後不肯出售，持有至今，市值升咗近十倍。呢間酒店如果唔拆咗重建，繼續經營下去嘅話，因物業價錢已經去到頂角膏蟹，回報率不會理想，但咁大座物業，重建需時，機會成本亦好高，故此本港地產商對佢冇乜大興趣，只係新地擁有近水樓台之利。<br>左丁山口痕痕，問投資L：「點解唔去搵海航傾呢？」投資L話：「今時唔同往日，海航正為啟德地皮嘅過渡貸款（Bridging Loan）搵緊再融資（refinancing）傾到身水身汗，邊度有心情去買怡東呀！」一言驚醒夢中人，十九大即將開幕，收購豪情不再了。企業急速擴大之時，若單憑大肆收購資產，必需要有一條穩定大水喉（steady cashflow），若係倚靠銀行放水，十分危險嘅啫，銀行一旦閂水龍頭，好容易十載繁華一夢銷㗎！</p></body></html>