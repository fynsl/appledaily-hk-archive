<html><header><meta charset="utf-8"><title>《追龍》毒梟戾氣甄子丹跛豪　折磨兩個人</title></header><body><h1>《追龍》毒梟戾氣<br>甄子丹跛豪　折磨兩個人</h1><p>【《蘋果》專訪】甄子丹近年參演的電影如《葉問》都是扮演正派，切合他鏡頭後的family man形象。但最近卻為過戲癮接演《追龍》，飾演充滿戾氣的大毒梟「跛豪」，子丹自爆太投入，難於抽離角色，但他又好矛盾，演戲當然想演到最好，成為一個「跛豪icon」，非常折磨。<br>採訪：比華利、馮國康<br>場地提供：The Glass Pavilion（E-Max）<br>化妝：諺瞳小白<br>髮型：Jacky Leung of IL Colpo PP<br><br>甄子丹近年由電影《葉問》到荷李活電影《星球大戰外傳：俠盜一號》（Rogue One：A Star Wars Story），再重返港產片《追龍》，54歲的他不停追求可以發揮的好角色，《追》片挑機呂良偉經典作《跛豪》，子丹強調拍戲理念是為觀眾帶出正能量，這次演大毒梟「跛豪」將是他告別反派之作。</p><p>荷李活特技化妝</p><p>子丹當日猶豫了幾個月才接演跛豪，為求有所突破，事前做足資料搜集，他日前在九龍灣接受本報專訪時，直認有參考呂良偉舊作：「我唔能夠同呂哥比較，我都要畀觀眾一定新鮮感，資料搜集跛豪好瘦，冇乜頭髮。」造型上想盡量還原真實，子丹版跛豪充滿霸氣，劇組特別聘請荷李活特技化妝把他的上下嘴唇加厚，鼻樑又化上被打裂過傷痕，子丹同時又積極學潮州話：「我喺倫敦為《星》片補戲，教授24小時喺我耳仔疲勞轟炸，潮州話好難學，好多口音。」祖籍台山的子丹即席大晒潮州話，他衝口爆出：「拍死婆成澗㗎機冷」，聽到一頭霧水，原來是「自己人打死無相干」。<br>瞓身投入角色，子丹表示情緒短時間未及抽離，「呢幾個月，我行路、講嘢、眼神同心態完全投入，嗰段日子係幾痛苦。我試過不自覺同囡囡講咗潮州話，佢猛問我講乜。我係family man，返到屋企要即刻抹走戾氣，第二日開工又要入番人物度，我要活喺兩個人世界裏，好大折磨。」他續說：「好矛盾，演戲梗希望演到最好，等於大家會覺得我係『葉問』，成為一個icon，其實我係演啫。我都希望今次演《追龍》會成功。演埋今次，我唔會再演呢啲反派同咁沉重嘅角色，我真係覺得好辛苦，亦唔想拍呢啲戲種。」子丹銀幕前改邪歸正，他希望參演勵志片、校園片或喜劇：「我𠵱家鍾意拍啲小朋友戲，唔知我係咪返老還童？」他考慮家長指引下才讓囡囡觀看此片。<br>《追》片其實也令子丹過足戲癮，他與演「雷洛」的劉德華首次合作：「華仔演技精湛，影帝級演員，佢對呢啲片種、題材經驗老到，同佢合作，我可以喺佢身上學到佢嘅心得、修養同睇法。」子丹跟華仔是圈中公認要求嚴謹，他們與王晶都是《追》片監製，所以拍攝時有互相踢橋，子丹說：「一套大製作有幾個監製係好事，唔同角度、聲音可以更全面發展。」</p><p>同華仔鬧交激情</p><p>子丹自爆跟華仔最激一場是鬧交戲，互相指摘，互相試探，非常有火花，子丹說：「拍攝前一晚，大家都會諗吓自己意見，醞釀情緒，幾部機拍住，有時仲會爆肚。」跛豪與雷洛戲中動口不動手，子丹說：「唔會有我突然舂你一搥，但有位置上拉拉扯扯，我作為演員好享受，華仔啲戲咁好，好過癮。」子丹對《追》片票房沒有期望：「我唔諗，《葉問》都冇諗過爆，我覺得對得住良心拍好每部戲，唔好hea住去搵食，我對自己好挑剔，次次演出都攞苦嚟受，相信咁先有激情。」</p></body></html>