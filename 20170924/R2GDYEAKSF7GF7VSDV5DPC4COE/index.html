<html><header><meta charset="utf-8"><title>十一年前倉底貨《囍趣台》解禁錢嘉樂：祖藍都仲fresh</title></header><body><h1>十一年前倉底貨《囍趣台》解禁<br>錢嘉樂：祖藍都仲fresh</h1><p>世事嘅嘢，真係估你唔到，尤其喺無綫，更加係變幻是永恒！<br>繼喺今年5月無綫啟動自家發明時光機，將一套十年前嘅倉底貨《蘭花刼》帶咗嚟2017年，結果搞到首周平均收視跌穿2字頭，不過有啲嘢真係估佢唔到，你又會點諗到，一個十一年前嘅綜藝節目又會重生？<br>近日有消息指錢嘉樂、林曉峰喺2006年主持嘅《囍趣台》，當年有傳因為內容惡搞唔少高層，加上題材又比較敏感同胡鬧，結果被臨時抽起唔播。<br>節目當時任總經理陳志雲就抽起《囍趣台》一事回應，強調與主持模仿佢本人無關，陳志雲：「節目本身冇問題，我只係覺得如果擺非合家歡時間播嘅話，可以發揮得更加好。」而當時本報了解，無綫突然抽起原因，係認為《囍趣台》內容胡鬧，其中《斷背心》內容更是露骨不雅，不適合在合家歡時段播出。當時有傳過話另覓時段、如兩個月後(即06年5月底左右)播出，點知一擺就咁多年。<br>十年人事幾番新，何況十一年。如今《囍趣台》終於獲安排喺10月喺網上播出，高層余詠珊接受訪問都承認呢件事，仲話睇番都覺得好好笑。<br>現於蒙古拍《黃金兄弟》嘅錢嘉樂接受傳媒訪問，佢話自己都有聽過呢件事，講到當年因為得罪高層而禁播，佢話「我唔知呀，冇聽過，不過我自己都想睇番！計番都係十一年前嘅事，真係好耐，嗰陣我哋都會講啲時事性嘅嘢，亦會有啲搞笑造型，有啲造型都仲記得，好似拍咗個《斷背山》嘅搞笑版，又扮過新聞之花，諗番都覺得幾好笑！」<br>不過嘉樂話始終過咁多年，有啲細節真係會唔記得：「不過應該會有啲得意嘢，當年係祖藍第一次拍呢啲gag騷，嗰陣佢仲未入《獎門人》，我哋都覺得佢幾得意，所以咪叫埋佢一齊玩，雖然嗰陣祖藍仲係好fresh，又喺演藝浸咗好耐，但係佢都好有個性，係一個高材生，好投入我哋嘅節奏，真係好好玩！」</p></body></html>