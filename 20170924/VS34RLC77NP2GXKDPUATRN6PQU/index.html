<html><header><meta charset="utf-8"><title>城城湊眼大餅印囡囡　好似抱自己</title></header><body><h1>城城湊眼大餅印囡囡　好似抱自己</h1><p>天王郭富城今年4月在港迎娶內地嫩模方媛（Moka），51歲的他今個月榮升人父，實行一年內閃婚閃生。本月1日傳出二人的B女在養和出世，但城城未有確認喜訊，直至大前日，他在微博上載一家三口勾手指相，宣佈榮升爸爸，更留言：「開心！我們仨！」</p><p>漏夜返港陪生產</p><p>昨日就有報道指城城與Moka的寶貝女正確出生日期是本月10日，比原定為本月中的預產期提早幾日出世。Moka忽然於9日有作動迹象，身處佛山開工拍電影《全球追緝令》的城城收到通知，立即漏夜趕返香港，陪老婆生B。城城雖然正在開工拍戲，不過劇組非常配合，放城城一個禮拜假期照顧Moka及囡囡，有傳B女輪廓眼大鼻高，與城城成個餅印。</p><p>每日視像解相思</p><p>榮升爸爸的城城當然興奮，他接受周刊訪問透露初為人父的感受，指第一次抱住BB的感覺難以形容，望住BB時，覺得好似抱住迷你版的自己，而城城媽媽有孫抱，當然都好開心。<br>現時城城已經返回劇組，暫時惟有每日與老婆視像通話外，一有空檔就會返香港湊B，而他亦將於後日返港出席活動，相信屆時城城會暢談做新手爸爸的心得。<br>此外，城城跟足中國傳統，貼一家三口拖手相日正是BB出生的第12日，即十二朝，有指當日向親友派薑醋，而孕婦亦可以開始進補。<br>撰文：唐如</p></body></html>