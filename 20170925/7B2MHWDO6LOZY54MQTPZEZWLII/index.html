<html><header><meta charset="utf-8"><title>笑到最後：折讓主宰買樓決定 - 高明</title></header><body><h1>笑到最後：折讓主宰買樓決定 - 高明</h1><p>上星期本欄建議手上持倉放紙鳶，某程度上是早了一星期放慢手腳，皆因二三線股的炒風冇變，只要恒指不升不跌，細價股便會開派對。直至上周五，大市跌229點，破壞了少少氣氛。高明相信今年細價股派對未完，但中場有休息時間，股份只要仍有折讓，再放多個星期紙鳶都不壞。<br>近期投資市場的焦點由股市回到樓市，特別是「首置上車盤」搶了話題。現時所謂「首置上車盤」至少有兩種：第一種是傳聞政府會於施政報告中推出；另一種則是發展商擬自行推出的。<br>要了解首置有沒有用，要先知道為何近年住宅短缺？住宅短缺的根本原因，是樓價上升。因為樓跟股票、比特幣及鬱金香一樣，越升越多人想買，越跌越唔想買。只要樓價繼續上升，高明大膽預言，即使移平香港所有郊野公園起樓，住宅樓會繼續短缺。<br><br>反之，如果樓市因縮表或其他原因展開跌浪，即使停建新樓，貨源仍會源源不絕。現時才諗首置的人，一定是驚冇份賺多於怕輸錢，這種心態入場，一定要買樓價上升後能分享成果的樓，否則白做。<br>傳聞中政府推出的是「首置上車盤」，政府大折讓賣樓，但出售後十年八載轉售單位，只能賣給政府，初步傾向公屋租戶可獲優先認購。<br>若然屬實，計劃一聽已知抽唔過。上述計劃的潛在買家，是已晉身「現代中產」的公屋住戶。所謂「買得樓冇諗過跌」，諗住升先會買樓，到樓價再升的時候，即使買入「首置盤」有折讓，都冇份分錢。一旦樓價下跌，雖然有政府包底，但你本身有間公屋，早已立於不敗之地。<br>至於發展商搞的首置，就要睇跟市價折讓夠不夠大，以及一旦樓價再升能否分享成果。因為發展商搞首置，目的是換取政府將手上農地轉住宅地的權利，真正大錢是日後起樓，推首置不僅要令人覺得有着數，更要無爭議。若果折讓夠大、捆綁年期跟辣稅相若、鬆綁後可以市價沽，其實有一定值博，可用作賭樓價不跌。當然前題是：一、發展商會唔會咁好死；二、有咁筍就搶崩頭啦！</p><p>高明<br> http://www.fb.com/bigricetea <br>本欄逢周一刊出</p></body></html>