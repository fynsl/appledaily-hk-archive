<html><header><meta charset="utf-8"><title>【希望越大失望越大】馬迷慘輸3000萬！史上最貴拍賣馬　雷神猛咁望腳大包尾</title></header><body><h1>【希望越大失望越大】<br>馬迷慘輸3000萬！史上最貴拍賣馬　雷神猛咁望腳大包尾</h1><p>貴為意大利前冠軍騎師，李寶利在開鑼日（3日）勝出「蒙古王」後一直冇贏馬，表現不算好。卒之佢今午（24日）重開勝門，於第九場三班1400米爆出容天鵬馬房「閃耀鑽皇」，單Win及組合獨贏A2分別派126.5及35元。「閃耀鑽皇」同時收復開鑼日做二奶之失。<br><br>「閃耀鑽皇」出自2014年本地拍賣會，身價370萬元，由太子珠寶鐘錶老闆鄧鉅明持有，前季由已釘牌騎師鄭雨滇三捷，上季屢戰不勝，直至今場終於打破悶局，沿途居中，直路發力以0.75馬位衝贏亞軍「中華之光」，錄得服役第四Win，亦是本身初配李寶利出賽即贏。訓練此駒的容天鵬一吐烏氣，事關佢於第三場親眼見睹舊部「安喜」轉投麥菲文一出即勝，難免不是味兒。<br><br>「閃耀鑽皇」練馬師容天鵬說：「今場對手中，一面倒大熱『家品大王』其實要面對的困難很大，這匹年輕馬升班、增程兼排外檔，被迫蝕位跑，加上步速扯得很快，令牠處於劣勢。至於『閃耀鑽皇』利跑新鮮，所以我特意安排牠上季提早歇暑，刻意給予牠一段長時間休息。由於『閃耀鑽皇』健康有很多問題，可能今季初跑了幾場後表現平平也未定。」<br><br>第九場二至四名順序是「中華之光」、「財寶家駒」及「帝豪寶寶」，四重彩派兩萬八千蚊多啲。<br><br>第九場最受關注，其實並非頭馬「閃耀鑽皇」，而是雷神莫雷拉騎應屆拍賣馬、日本城老闆劉栢輝愛駒「家品皇者」2.2倍大熱倒灶，該駒身價1,050萬破晒香港馬匹拍賣會紀錄，上仗服役初出以晨操姿態輕易取勝，呢次第二戰，升班跑長200米，早段居前，卻在直路中後段開始力弱漸墮退。<br><br>「家品皇者」力弱情況在直路尤其明顯，雷神當時曾不斷頭部向下，望向此駒馬腳，似是懷疑座騎腳部有事。最終「家品皇者」慢踱包尾過終點，距頭馬剛好17馬位。單是獨贏、位置彩池，此駒的投注額已逾2,000萬，連埋Ｑ及其他彩池，「家品皇者」夾埋估計累馬迷輸掉3,000萬以上！</p></body></html>