<html><header><meta charset="utf-8"><title>個唱王馨平湯寶如坐鎮50歲周慧敏　搞美少女回歸</title></header><body><h1>個唱王馨平湯寶如坐鎮<br>50歲周慧敏　搞美少女回歸</h1><p>女掌門人周慧敏（Vivian）11月就踏入50歲，為慶祝入行30周年，將於明年1月假紅館舉行3場「一萬天荒愛未老」演唱會，昨日Vivian現身圓方出席記者會，大會放煙營造仙氣，襯托凍齡Vivian仙女般出場。今次Vivian開騷獲猛人力撐，包括騷名由俞琤改，林海峰就幫手影海報，古巨基做演唱會總監。</p><p>有型兼Cool</p><p>早前Vivian、王馨平、湯寶如合體亮相無綫節目，大受觀眾歡迎，可惜卻沒唱飲歌《美少女戰士》，原來是將最好的留給Vivian演唱會，問到《美少女戰士》會否變身？她說：「其實之前一直唔講，諗住有神秘感，佢哋好爽快答應，好想搵佢哋重現經典，唔想即興表演，要設計啲衫，總之要有型同cool啲。」<br>上次Vivian開騷，老公倪震扮豹貓上台製造驚喜，問到老公今次會否上台？Vivian笑說：「咁驚嘅，之前已經畀過一次驚喜我，唔使再畀驚喜，上次以為我係最後一次演唱會，點知唔係最後一次，老公都係適宜做觀眾，我已經好開心，其實佢唔阻止我，已經係最大支持。」</p><p>唔知有冇下次</p><p>Vivian表示平時甚麼事都會搵老公商量，但做這個騷卻不太敢跟他說：「佢覺得我去到呢個時候，應該輕鬆、冇壓力同用玩嘅形式去做，等紅館批檔期之餘，都要等佢批，我應承咗佢呢次做騷會好enjoy，因為唔知會唔會有下一次演唱會，年尾我已經50歲，做得一次得一次，令到喜歡我嘅人鍾意睇就得，因為唔知自己仲有冇魄力。」<br>採訪：王連連<br>攝影：葉君海</p></body></html>