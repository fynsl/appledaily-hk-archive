<html><header><meta charset="utf-8"><title>大棋局：FED還原靚靚拳 - Mr. Tregunter</title></header><body><h1>大棋局：FED還原靚靚拳 - Mr. Tregunter</h1><p>一條經常聽到嘅問題：價格和價值之分別。價格係銀紙堆出來，再垃圾嘅嘢，只要無止境濫印銀紙，佢都會有價。生活上需要銀紙交易，我哋習慣了以價格衡量價值，於是出現一種現象，就係容易讓人以為價格高即有價值，貴就係靚。<br>金融海嘯後以美國為首啟動QE，海嘯前FED資產負債表規模不到1萬億（美元，下同），今日已擴張至4.5萬億，多咗3.5萬億。以美國貨幣乘數約3估算，市場上多咗10萬億。呢10萬億湧去股金樓債各類市場，加上各國亦緊接QE，時間9年，讓人習慣了各類資產今日口價，代表了佢值咁多錢。<br><br>FED公佈了今年10月開始縮減資產負債表，起初以停止再投資方法令資產負債表被動收縮。由10月開始至年末，每月縮100億，當中包括60億國債及40億MBS。縮表進程每3個月加100億，簡言之，2018年四個季度的縮表進程，分別為每月200億（第一季）、300億（第二季）、400億（第三季）及500億（第四季）。到2019年，每月維持縮表500億。因此2017年FED總共會縮表300億，2018年4,200億，2019年6,000億，3年合共縮表1.05萬億。<br>據FED自己預計，縮表規模最低限度係要縮至3.3萬億，最多縮至2.4萬億。故整個縮表進程，最快2020年完成，最慢2022年完成。每月縮表100至500億係乜嘢概念？以美國QE3為對比，QE3每月買債850億。縮表時市場上不再有量化寬鬆新增資金之餘，每個月還要唔見100至500億，錢越來越少，進入易跌難升格局。<br>當市場上游資總存量減少時，資產價值就會開始凌駕資產價格。錢太多時錢追資產，垃圾資產都吊高嚟賣，等同中了面目全非腳。錢減少時資產要以其價值吸引錢過嚟，優質資產同垃圾資產被壓平之價差會再顯現，亦即使出還原靚靚拳。</p><p>Mr. Tregunter<br>本欄逢周二刊出</p></body></html>