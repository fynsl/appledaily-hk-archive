<html><header><meta charset="utf-8"><title>Can Bank：屯門及將軍澳點揀好？ - 散子</title></header><body><h1>Can Bank：屯門及將軍澳點揀好？ - 散子</h1><p>大市噚日有個相對大嘅調整，最多跌成400點，但個別板塊跌到好似個市跌咗600、700點咁款，就好似之前熱炒嘅內房咁。唉，真係冇眼睇！只可以講，內房之前升幅大，經過今次調整之後，估值仍高，投資者要留意風險。<br>除股市之外，新盤市場熱鬧，幾個大發展商將於不同地區有新盤開售，入場費約430至580萬，地點分別是屯門、將軍澳及啟德。以平均呎價計，以啟德Oasis Kai Tak最高，超過兩萬元，但這個是市區盤。Location、Location、Location！大家明嘅。<br>散子身邊有不少朋友討論，屯門及將軍澳，兩個都係新界盤，究竟屯門抑或將軍澳好？真係一個幾深嘅問題。其實兩個位置上差距遠，真係好難比較。不過，屯門天生樓原本係舊樓重建項目，周邊發展完善，一落樓就有街市，斜對面就係V City，周邊有唔少醫務所，行十分鐘就會到屯門市中心，在區內算得上是方便。<br>至於將軍澳晉海在日出康城，算是新區，周邊設施一定不及天生樓完善，有興趣嘅讀者不妨參考吓本報有關日出康城嘅報道，但不能否認的是，日出康城未來會發展成大型住宅區。至於出市區嘅距離，就真係睇閣下想去邊區。利申一下，散子就係住屯門、返將軍澳嘅異類。<br>同場加映：或者有心水清嘅讀者同散子一樣，覺得天生樓這個名同新世界（017）近年新盤名有啲唔同。據了解，當年新世界同發叔傾買地嘅時候，條款之一就係要保留呢個名，紀念發叔嘅爸爸劉天生。<br><br>散子</p></body></html>