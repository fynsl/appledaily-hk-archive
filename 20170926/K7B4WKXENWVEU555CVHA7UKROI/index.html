<html><header><meta charset="utf-8"><title>魚樂無窮：突然插水點算好 - 唐牛</title></header><body><h1>魚樂無窮：突然插水點算好 - 唐牛</h1><p>今日標題分開三部份。第一，突然。美股上周五相安無事，恒指昨日稍為低開，但在內房股及手機設備股拖累下，氣氛越來越差，恒指埋單險守27500點。之前在友台講過，恒指在28000磨了一整月，是時候來個了斷，加上恒指連升8個月，如果覺得向下突破係突然，相信乃受樂觀情緒高漲影響。<br>第二，插水。昨日重災區必數內房股，限購令成為殺落藉口，恒大（3333）、融創（1918）、佳兆業（1638），跌幅介乎8%至16%，但今年依然有2至5倍升幅，同樣情況亦出現在手機設備股如瑞聲（2018）及舜宇（2382）身上，係插水定回吐，大家心中有數。<br>第三，點算好。分享一下自己嘅操作︰內房股沽清，一來諗住借勢炒一轉，氣氛逆轉要避，二來全屬高追貨，唔會亦唔應該磨爛蓆；手機設備股揸實，因為依然lead住好多，再跌先算。<br><br>由此得出一個結論，遇上調整市，先沽蝕本貨，留住賺錢貨。<br>計清楚手上有幾多利潤去應付跌市，贏得咁辛苦唔可能輸番晒出去，更加不可入肉。咁大升浪都贏唔到錢，不如買盈富（2800）算啦。</p><p>唐牛<br> http://www.fb.com/tongcow88 <br>本欄逢周二、四刊出</p></body></html>