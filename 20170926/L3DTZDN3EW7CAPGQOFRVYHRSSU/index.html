<html><header><meta charset="utf-8"><title>財路：中信大錳殘爆抵博 - 錢雋</title></header><body><h1>財路：中信大錳殘爆抵博 - 錢雋</h1><p>中信大錳（1091）食住鋼材回穩，半年成績單靚仔到痹，又商品鋼材股升到甩轆，中信大錳仲喺三年大底浮沉，PB平咗大截，博落後，絕對有得諗。<br>中信大錳係全國最大錳生產商，上年下半年以嚟，鋼材需求同價格谷底反彈，中信大錳作為上家，自然肥仔！集團啱派半年度成績單，就由去年同期出血1.4億元，轉為今年盈利7,000萬元。<br>又商品類對上兩年，受內地投資回順，加埋供給側國策左右，冇運行，但隨住內地大型基建加快，包括鋼材水泥瓣數，加埋喺供給側下，將落後同非法產能淘汰，令產業更加健康，呢瓣上下游，應該keep住有運行。<br><br>據中鋼協公佈本月11號到15號鋼材綜合價格指數，keep住喺117，係重返2012年水位，而指數水平，亦比2015年中港股市大暴跌後低位55，翻咗一番，實情唔太曳。中信大錳全年成績單，亦應該好睇。但中信大錳現價0.54元，比2015年高位1.69元累跌68%，又比同年暴瀉價低位0.51元（7月），唔係差得好遠，現價PB得0.68倍。<br>場內鋼材或其他商品資源瓣數，馬鋼（323）啱上月中創三年新高，比2015年大暴跌後低位1.55元，升咗143%，PB1.17倍、鞍鋼（347）前個禮拜創三年新高，比2015年低位2.76元，累升145%，PB 0.92倍、中鋁（2600）同期累升222%，PB上到2.4倍，中信大錳殘到爆！<br>又呢期見，場內細價嘢郁郁吓，中信大錳得18億元市值，水向下流，中信大錳亦有得諗。當上番1倍PB咁計，中信大錳講緊要升47%，到0.79元，目標價未有耐上到2015年高位1.69元。</p><p>錢雋<br>細價股專家<br>本欄逢周二刊出</p></body></html>