<html><header><meta charset="utf-8"><title>智取大市：過山車正往下衝 - 晉佳</title></header><body><h1>智取大市：過山車正往下衝 - 晉佳</h1><p>點形容大市嘅狀況？就好似坐過山車一樣，年頭開始架過山車一直向上衝，衝到有咁高得咁高，點知去到頂，然後，啱啱feel到個頂嘅時候，就已經跳樓式向下墜，非常震撼，但呢吓其實只係一個開始？架過山車會衝到有幾低？坐喺架車嘅人，根本難以睇得清。<br>熱炒股由高位跌到如斯田地，只用咗短短兩日時間，由於掟落去嘅速度太快，部份當炒股已經掟散咗，反彈動力大減；加上短時間急挫證明股票供應轉眼間變得好大，個個原本都諗住Lead住由佢放紙鳶，變成跌起上嚟就個個一齊沽，由於霎時間沽貨成為潮流。短期內就算有反彈，相信好快有人乘機再質低。至於另一個劇本，亦有可能根本冇反彈呢回事，連續咁急插，去到極超賣嘅時候，先至展開V彈。<br>噚日港股一大劫數，表面上跌380點，但以個股慘況睇，似係跌足800點咁嘅款。大戶見手上累積升幅多嘅就沽，至於非熱門二三線股例如鞍鋼（347）、馬鋼（323）、江銅（358）之類，好多只跌約2%左右，但似乎只係大家遺忘咗佢哋，唔代表佢哋有承接力。大家要防範噚日可能只係人踩人嘅開始，成手Cash喺手嘅戰友，暫時唔好手多多撈貨了。<br><br>晉佳</p></body></html>