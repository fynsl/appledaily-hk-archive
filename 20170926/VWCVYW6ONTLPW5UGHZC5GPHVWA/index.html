<html><header><meta charset="utf-8"><title>金手指：手機已經PC化？ - 孫柏文</title></header><body><h1>金手指：手機已經PC化？ - 孫柏文</h1><p>九月初，蘋果宣佈啲新手機。點知，除咗一向會謾罵嘅毒男外，連啲用開蘋果嘅人都打晒喊露。到上周，蘋果新機開售，各地保安都嚴陣以待，鐵馬陣遍全球。點知，真係小貓三四隻，好陰功，好似啲Android機上場咁。<br>點都好，啲手機外型，其實真係十年冇變過。只係拉長吓，將啲掣郁少少。當然，過去十年，已證明個樣冇變，唔等於唔會越來越賣得。講真，座枱電腦個樣都幾廿年冇變，都一樣增長神速好多年。<br><br>不過，聽啲蘋果fan屎中堅，就話要等iPhone X。我唔同意，當今最多人用電腦嘅原因，大家留意吓自己習慣，會用啲咩apps。Whatsapp、FB、Wechat等，要用嘅手機power要幾多？<br>啲毒男最鍾意講嘅鏡頭解像度，我就想問，影相係攞來share。Whatsapp、IG、FB等，全部都會將解像度大幅降低，咁買部再勁嘅手機為乜？所以，手機睇落已開始似啲座枱PC，即舊電腦已handle到絕大部份嘅用途。咁手機增長速度永遠放慢，零件股仲唔出事？<br>例如，最大鑊就係舜宇（2382）同瑞聲（2018）嘅股價非常之貴。升到呢個位，基本上預期每次都係iPhone6咁增長，應該有排跌。我禮拜二都會兩隻開put。就睇吓iOS 11強制update時，焗唔焗到啲人出來換機了。</p><p>孫柏文<br>獨立股評人<br> http://www.fb.com/shuen <br>本欄逢周二刊出</p></body></html>