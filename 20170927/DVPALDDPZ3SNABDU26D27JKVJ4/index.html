<html><header><meta charset="utf-8"><title>囡囡抹腳照顧華仔晒父女情「大家睇到啦」</title></header><body><h1>囡囡抹腳照顧<br>華仔晒父女情「大家睇到啦」</h1><p>劉德華、甄子丹、湯鎮業、黃日華及周麗淇昨日在又一城出席主演電影《追龍》首映禮，湯鎮業更帶同一對22歲孖仔到場，現場有過百人圍觀。今日是華仔56歲生日，大會準備了蛋糕即場為他慶祝，華仔亦非常識做，表示生日願望是《追龍》可以大賣。</p><p>低調同家人慶祝</p><p>華仔跟子丹接受訪問，對於黃日華不少戲份被剪走，華仔笑言每人都被剪走約兩成戲。假如反應好他會要求王晶出新版或影碟時用。對於早前華仔在粉絲聚會有照片流出，他笑言每年都會有卧底出現，不過都是開心事，他說：「今年生日冇乜特別，都係同屋企人食吓飯，冇特別慶祝，近年去旅行都少。」<br>在聚會播出其中一條短片，當時仍未痊癒的華仔有囡囡向蕙替他抹腳，令人非常感動，即時慈父上身的華仔笑言：「大家都睇到啦！都唔使我講啦。」至於太太表示等他起身，華仔尷尬表示：「大家留意佢哋啲報道啦！」<br>在《追龍》演大毒梟跛豪的子丹透露各人對該戲都非常有野心，所以拍了很多鏡頭，剪了部份場口有點可惜，問到是否被剪了很多動作戲？他說：「乜都有啲啦，我收好平㗎咋。」重演跛豪的子丹前晚有請第一代跛豪兼好友呂良偉捧場。</p><p>湯鎮業呻教仔難</p><p>另外，湯鎮業提到姪女湯洛雯傳跟羅天宇同居一事，他說：「唔理得咁多，後生鍾意乜就乜，都少見。自己同仔住都少溝通啦，仔大仔世界，而且教都未必聽，可能我哋讀得書少，佢哋讀得書多，時代唔同咗。」今次三虎將再度合作大銀幕，但欠三人同場畫面，黃日華笑言希望下次有機會。飾演子丹太太的周麗淇戲中以素顏演出，她笑言都不及有場下水戲辛苦。<br>採訪：張俊銘<br>攝影：沈健程</p></body></html>