<html><header><meta charset="utf-8"><title>Money Walker：縮表真的利樓市？ - El.</title></header><body><h1>Money Walker：縮表真的利樓市？ - El.</h1><p>施永青近排對樓市嘅睇法引起熱議，佢稱唔同意縮表令樓價下跌，因為當儲局減持債券令債價下跌，其他資金會離開債市並轉投股樓，而資金流入樓市將足以抵消加息拖累。<br>上述C觀點被指牽強，因不論量寬或縮表，施老闆都睇好樓市。講真，唔少債券投資者都屬機構投資者，喺投資選工具上有限制，例如債券基金就冇可能因債價下跌而沽晒啲債all in港樓。而且物業性質上唔係債券嘅良好代替品。<br>首先，買賣債券遠較物業方便；其次，債券不涉維修保養，管理成本遠低於物業；第三，唔少人投資債券只為控制整體投資組合風險，故債價下跌亦唔見得會轉投物業。講升值往績港樓無疑勁過債券，筆者唔排除少數投資者會如施永青所推測般，以投資物業代替債券，但相信唔會係大勢，更不足以抵消加息影響。<br><br>至於資金由債轉股，則相較由債轉樓合理，因好多基金都同時投資股債，所以股債比重於縮表後有調節唔出奇，金融市場亦有所謂股債大輪轉（Great Rotation）之說，意指資金大規模離開債市並流入股市。但現實係市場雖由2013年起憧憬股債大輪轉，但鑑於環球通脹乏力，各國央行始終欠條件大幅加息，債價持續有支持下，股債大輪轉一直未見影。<br>筆者相信喺資金由債轉股前，施老闆憧憬嘅由債轉樓都難以出現。與其話縮表利好樓市，話大陸暫未阻截內地走資來港，所以港樓仍有北水支持，似乎更站得住腳。</p><p>El.<br> http://fb.com/moneywalkerhk <br>本欄逢周三刊出</p></body></html>