<html><header><meta charset="utf-8"><title>魚樂無窮：最怕唔知點解贏 - 唐牛</title></header><body><h1>魚樂無窮：最怕唔知點解贏 - 唐牛</h1><p>投資教育中心上月進行《零售投資者調查》，有兩個結果相當有趣。<br>第一，九成受訪者表示，投資前有做功課了解相關產品，但當中四分之三稱投資決定會受朋友及家人的意見影響，情況就好似你去到茶餐廳，明明睇清楚乾炒牛河係抵食，準備落單之際，你朋友介紹你食咖喱雞飯，結果你就跟風點咖喱雞飯，不過好衰唔衰，原來你唔食得辣，對雞又敏感，食飯又會嘔，結果係點唔使多講。<br><br>最大鑊唔係一次半次，而係四次有三次會轉軚，原因只得一個，就係你準備根本唔足夠，導致立場不堅定。<br>盲聽冧巴入市乃投資大忌，公司做乜都唔知，更遑論幾時止賺止蝕，記住，勝敗乃兵家常事，但知道點解贏點解輸，才有進步空間，齋聽消息贏錢，遲早出事。<br>第二，近半受訪者希望每年投資回報有一至兩成，32%更希望可贏超過兩成，平均計目標價回報率17%。根據彭博數據，2007年至今，恒指年度化回報6.7%，但已涵蓋了三個大浪，即2007年港股直通車、2009年環球QE及2015年大時代。<br>要每年兩位數字回報，必須有避過跌浪的本領，點樣先做到？由今天開始畀心機做功課吧。</p><p>唐牛<br> http://www.fb.com/tongcow88 <br>本欄逢周二、四刊出</p></body></html>