<html><header><meta charset="utf-8"><title>來回又折返！港股大時代定die時代？</title></header><body><h1>來回又折返！港股大時代定die時代？</h1><p>港股由年初22,000點，以「估你唔到」慢牛姿態升至9月份高位28,248點，直至本周終於有急劇調整。近期過山車走勢，究竟是大時代的前奏？還是升市已經終結的一個die時代？今次由以立投資管理董事總經理林少陽、《蘋果》專欄作家唐牛及魏力，全方位拆解長短線港股部署，係咪入市等爆升？定選擇行埋一邊食花生？睇咗先講。<br>其中，林少陽從基本因素加上圖表分析，認為恒指處於50天線附近，只係一個調整，未影響長遠上升趨勢。<br>林少陽稱，今次港股升市背後有基本因素支持，其中，克強指數已顯示出中國經濟復蘇訊號。除美國以外，環球經濟過往8年處於低增長環境，復蘇有可能持續較長時間，令企業盈利能夠回升，相對物業市場，股票仍偏好的資產類別。<br>至於目前係咪入市時機？林少陽覺得呢一刻入市都OK，但可能會面對調整，調整有多深亦難以預計，但若睇長遠兩三年，現價仍有唔錯價值，因港股未算貴，恒指預測市盈率12.6倍，市賬率1.33倍，屬歷史中位數甚至偏低水平，若睇15、16倍，仍有具意義上升空間，但難以估計到價時間。林少陽認為，現時操作上唔係要走鬼、清倉，投資者可趁調整買啲。旗下基金由防守性股份轉回較進取股份，醫療、科技及商品股長線睇好趨勢未有太大改變。</p><p>唐牛：視乎28,588 破頂會升得更勁</p><p>至於唐牛認為，港股由早前全部炒大股，直至近一兩個月炒中細價股，就算唔係大時代都係小時代。大時代與否取決於28,588點嘅2015年高位，突破該水平樓上冇蟹貨，股民信心會大增，再加上傳媒會鋪天蓋地報道破頂，「到時啲人會蜂擁入市，我相信嗰陣個升浪會爆得更加犀利。」<br>唐牛教路，散戶目前一定要有貨喺手，視乎有多進取，如果認同大市會升，便應儲住貨先，但同時要有心理準備，估錯邊、市況急轉直下要反手走人。至於最睇好是科網股騰訊（700）及手機科技股舜宇（2382）。</p><p>魏力：市況弱 唔建議撈底住</p><p>至於另一《蘋果》專欄作家魏力，從資金流及技術分析觀察，認為市況偏弱，尤其年初至今恒指慣常於50天線有支持，但今次跌至該水平仍未企得穩，「我覺得個市係弱嘅。」其中早前熱炒內房板塊嘅資金明顯走緊，汽車及蘋果概念股仍相當弱，因此認為指數會試低一級，首個關鍵位27,000點，但仍未算好大支持，去到26,000點支持力才較大，但距現價都相當遠。<br>魏力提到，季結當前，唔少股份仍處於高位，加上9月28日至10月8日正值內地超級黃金周，其間港股冇北水支持。魏力表示自己已清八成貨，現階段不建議找股票撈底，「特別係內房同汽車股，近排已經升咗好多，基金要獲利沽貨，幾乎咩位沽都贏。」</p></body></html>