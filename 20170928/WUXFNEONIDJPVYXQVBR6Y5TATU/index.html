<html><header><meta charset="utf-8"><title>Heidi舊愛晒合照Yanny奪「正印」地位</title></header><body><h1>Heidi舊愛晒合照<br>Yanny奪「正印」地位</h1><p>女子組合Super Girls兩位成員Heidi（李靜儀）同Yanny（陳穎欣），之前傳出因為爭仔反面，據知係Yanny撬Heidi有米男友陳考威（Gareth），Heidi不滿好姊妹Yanny同御用音樂監製Gareth拍拖，勝利者Yanny有男友撐，仲不時向輸家Heidi「示威」。<br> <br>Yanny早前被爆與Gareth同遊美國及日本後，已大方認愛，有指Yanny跟男友去美國係順便見家長，之不過Yanny希望將感情事低調，唔想特登攞出嚟講，Gareth亦一直冇講過呢單「兩女爭一男」嘅事件。<br> <br>不過Gareth前晚忽然喺ig上載一張同Yanny嘅合照，雖然相片中兩人冇拖手又冇任何親暱舉動，但Gareth打咗一個心心圖案，已經勝過千言萬語。<br> <br>Gareth喺圈中人緣甚廣，貼相後唔少歌手藝人，好似余文樂、周秀娜、G.E.M.都有點讚，連之前同女友王棠云拖手放閃嘅余文樂，仲留言「Wow~~~」</p></body></html>