<html><header><meta charset="utf-8"><title>智取大市：長命調整玩死人 - 晉佳</title></header><body><h1>智取大市：長命調整玩死人 - 晉佳</h1><p>恒指一直維持於250小時線嘅關鍵水平之下，即市阻力重重，現貨噚日跌220點，以全日最低位收市之餘，執筆時期指繼續低水。熱炒股近排都死跟恒指上落，睇嚟恒指未企穩250小時樓上，都費時積極建倉。<br>如果恒指今日顯著下跌，更跌穿周二低位27300點，從技術走勢上，就可以確認係年初至今最差市況，進入今年最長調整浪。配合恒指月線圖、周線圖9 RSI高位由80嚴重超買水平見頂回落，唔係短線超買咁簡單，而係中長線超買。因此估計整個調整浪，有機會長至以月計。技術調整有可能為期較長，加上投資者已對調整有一定防備，情緒唔會太大起落，同時滿倉股民為數相信亦不多，未必冇龐大貨源喺市場上拋售，相信要形成類似港股大時代嗰隻連日急插嘅恐慌性拋售，機會唔高。結論係，中線調整相信會以反覆下跌嘅方式進行，短線會一浪低於一浪。<br>如果係咁，每次反彈就成為沽貨機會，每次恐慌性拋售就成為博反彈機會，但賺錢難度會比1月至8月期間高幾倍。大家最期待急挫形成黃金撈貨機會？恐怕未有耐出現，如果唔夠耐性，恐防會太早撈貨，呢一刻要忍吓手。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>