<html><header><meta charset="utf-8"><title>齊吃日本 - 左丁山</title></header><body><h1>齊吃日本 - 左丁山</h1><p>左丁山有一次見到中華總商會會長蔡冠深，傾起偈嚟，佢口若懸河，滔滔不絕，說話能力一流。佢父親蔡繼有創辦嘅新華集團，以經營海產起家，現有海產大王之稱，在東南亞各國都有投資，上次印尼總統維多多訪問香港，百忙之中親自帶隊到中華總商會拜訪，可見蔡冠深之印尼關係好掂。蔡會長一人同時係香港日本經濟委員會主席，香港韓國商會創會會長，香港越南商會創會會長，中國香港以色列民間科技合作及促進中心主席，蔡家又捐款支持保良局蔡繼有學校，俗語有云「瓣瓣掂」，可能就係蔡冠深最佳寫照。<br>上星期有報導話日本頒發一份「外務大臣表彰書」俾蔡冠深，當然係表揚佢在港日貿易方面嘅貢獻。日本方面講，香港取代美國成為日本海產最大海外市場，佔總出口25%之多。呢項資料，確係相當驚人，小小香港，人口730萬，竟然係日本海產最大海外市場，真係講都唔信，可見香港人對日本十分鍾情，不只成為旅行日本痴，兼且成為日本食物痴。近幾年內地網上不停翻炒日本海產受福島核洩漏之污染，美國FDA禁止入境，諸如此類嘅唱衰日本海產舊聞，但香港人一於唔信、唔理，照樣肆無忌憚咁將日本食物放入肚。<br>地產F請吃午飯，在港灣道一號請食靚嘢，大家飽到唔識郁，地產F話：「我係好鍾意食，久唔久就去巡超市。奇怪嘅係，幾間高檔超市之中，銅鑼灣Sogo，IFC嘅city'super有好多日本食物，兩處都其門如市，但其他甲級商場嘅高檔超市，以賣歐洲食物為主，我就俾錢唔駛排隊。點解呢幾間唔識轉膊，賣多啲日本貨呢？」財務W話：「我知。人地用歐洲人、澳洲人做總經理，咪專賣歐洲澳洲食品囉！」我都知，但超市總要關注市場動向，知香港人消費習慣及偏好先至係最重要，日本貨當道，澳洲貨靜一靜之時，仲唔去source日本貨？歐洲籍、澳洲籍總經理點解咁唔曉變通？香港老人家對日本佔領香港三年零八個月，還是難以懷忘，左丁山曾經向一位老馬主提議試吓買日本馬玩吓，佢一聽就嬲，點都要買澳紐馬，果然幾有性格，但佢的仔女就每年去日本賞櫻，賞楓葉，懶理老頭子之言。日本軟實力確有威力、磁力，年青人崇愛日本，在學校唱幾百次「前進、前進」都冇用！</p></body></html>