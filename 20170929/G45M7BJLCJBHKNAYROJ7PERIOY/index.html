<html><header><meta charset="utf-8"><title>中環在線：小加撐場　眾安歐總滿場飛 - 李華華</title></header><body><h1>中環在線：小加撐場　眾安歐總滿場飛 - 李華華</h1><p>標榜要「做有溫度的保險」嘅眾安在綫（6060），噚日股價就冇乜溫度嘞，但上市儀式現場就好high，尤其係久未喺香港露面嘅歐亞平。<br>歐亞平是誰？如果問呢條問題嘅你，有認購眾安，就證明少年你冇睇招股書喇！現年55歲嘅歐總，查實係眾安董事長，仲要係眾安嘅真正大股東，即係話，你買眾安，其實係買緊歐亞平，而唔係「三馬」。</p><p>三馬冇出現</p><p>大嘆中伏？又唔使驚，歐總早於90年代已來港發展，是內房股百仕達（1168）嘅大股東，朋友非富則貴，合作嘅都係內地一等一富豪，包括恒大（3333）主席許家印，憑佢搵到「三馬」入股，你就知佢背景有幾強。佢早年喺本港好活躍，但近幾年好低調，幾乎冇喺公開場合見過。<br>可能養生得宜，又可能人逢喜事精神爽，見歐總噚日好似後生咗，滿場飛周圍同人雞啄唔斷。<br>眾安挾「三馬」概念，成為今年（暫時）最多人抽嘅新股，連港交所行政總裁李小加、上市科主管David Graham都畀面出席上市儀式，但由頭到尾，「三馬」（馬化騰、馬雲、馬明哲）都冇出現。<br>但唔緊要，歐總交遊廣闊，「重慶李嘉誠」張松橋、蒙牛（2319）創辦人牛根生噚日都有捧場，但佢哋唔肯透露有冇出錢撐老友。<br><br>李華華<br>mailto:LiWaWa@AppleDaily.com</p></body></html>