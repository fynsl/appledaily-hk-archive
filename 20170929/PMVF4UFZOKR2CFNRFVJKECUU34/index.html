<html><header><meta charset="utf-8"><title>老婆被掉低空虛成病祖藍害李亞男患抑鬱</title></header><body><h1>老婆被掉低空虛成病<br>祖藍害李亞男患抑鬱</h1><p>【《蘋果》專訪】王祖藍和05年國際華裔小姐冠軍李亞男結婚兩年，祖藍為養家，婚後北上賺人仔，老婆留港獨守空房，卻因沒老公依靠，試過生病要獨自進院，寂寞難耐，抑鬱垂淚，令祖藍內疚心痛。所以他打算明年完成手頭工作，停工造人，他希望貼身照顧陀B的李亞男，做個盡責好老公。</p><p>現年37歲的王祖藍於14年在無綫台慶直播期間，高調向女友李亞男求婚，這段長短腳之戀翌年完婚，婚後一直未有所出，祖藍認為要完成手頭所有工作，明年才開始努力造人。近年祖藍北上發展，夫妻聚少離多，祖藍日前在觀塘接受本報專訪，大爆老婆早前試過抑鬱大喊。</p><p>「無啦啦屋企喊」</p><p>祖藍透露新婚不久，要逗留橫店3個月拍內地劇《哪吒與楊戩》，獨自留港的李亞男卻突然抱恙入院，因為外父外母都在加拿大，祖藍說：「跟住佢真係抑鬱，自己無啦啦喺屋企喊，爸爸媽媽唔喺身邊，嫁咗個老公又唔喺身邊，咁點呀？嗰件事之後，我就冇再接電視劇同電影。」祖藍一直為此事感內疚，即使李亞男將來十月懷胎，身邊當然不能沒有祖藍照顧，所以他有意停工待妻安胎兼陪產，祖藍認真地說：「我驚佢抑鬱呀！佢會㗎，一定要我陪住㗎。」<br>祖藍與李亞男06年相識，初次邂逅已對李亞男留下深刻印象，他說：「佢拎住個名牌袋，入面有本聖經，最有趣嘅係佢個手袋原來係A貨，哈哈，哎呀對唔住。」兩人火速過電，惟當時祖藍仍在做兒童節目，收入不多，反而李亞男是華姐冠軍，彼此間困難重重，祖藍說：「祈過禱覺得唔平安，唔係竹門對竹門，嚇死佢屋企人。佢屋企人嗰時約我傾偈，佢屋企喺上海係好有教育嘅家庭，父母喺藝術大學畢業，啲闊太見佢都會話『呢個係我新抱就好喇』，但一下子見到我，唔係淨係矮，仲有咩咩咩慳啲啦Baby，我個女點解會同個唔男唔女嘅人一齊？畀我都驚啦，所以好明嘅。」</p><p>扮女人被嫌棄</p><p>祖藍和李亞男拖拉到09年才拍拖，祖藍以扮女人出位，他笑謂：「其實亞男都唔鍾意我扮女人，我覺得自己應該係落咗佢降頭，佢為咗我決定唔返加拿大，佢真係可以嫁好啲。你唔好計𠵱家嘅我，佢同我一齊嘅時候我都未咁富有。」<br>採訪：嵐山、懷鈺<br>髮型：Ted Yeung<br>化妝：K.T. Tsui<br>服裝提供：SON OF A KING<br>造型：Dicky Lee</p></body></html>