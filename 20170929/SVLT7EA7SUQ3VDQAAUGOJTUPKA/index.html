<html><header><meta charset="utf-8"><title>Jasper拍節目前一晚入院小春仔仆倒又俾阿爸鬧</title></header><body><h1>Jasper拍節目前一晚入院<br>小春仔仆倒又俾阿爸鬧</h1><p>如果你有睇頭兩集嘅《爸爸去哪兒5》，見到小春到寶貝仔Jasper嘅互動，又或者再推前啲，有睇第二季吳鎮宇同囝囝Feynman嘅相處，你係咪都有同感，港版爸爸相對大陸版爸爸，會比較嚴厲同欠缺耐性。<br><br>上兩集，小春為咗着襪着褲鎖碎事，發晒脾氣，到之後Jasper唔小心用槌仔揼到佢，兩眼冒火嘅小春，直頭嚇到Jasper騰騰震。結果，小春就俾唔少網民話唔識教仔。<br><br>昨日節目播出第三集，一班爸爸同小朋友由頭兩集嘅漁村，轉咗去山區老鎮，但節目一開始，鏡頭就只影住其他包括吳尊嘅四個家庭，一直唔見小春同Jasper。原來Jasper出發前一晚，病倒入咗醫院留醫，要延遲出發。到節目播出超過一半，先見到佢兩父子姍姍來遲。<br><br>鏡頭前，Jasper望落仲有少少病病哋，但經過之前全天候同老竇相處，嚟到第三集，兩父子互動明顯親密多咗，而小春亦冇之前咁惡。不過脾氣同性格，好難話一朝一夕就改到，結果去到節目尾聲時，小春差啲又發作。<br><br>事緣Jasper同其他小朋友追逐時，唔小心仆倒，背脊撞瘀咗嘅佢，一臉痛楚，當其他爸爸即扶起佢，問佢有冇事時，身後嘅小春就有啲嬲豬話：「I told you…」第二句語氣先變番溫柔話：「 I told you, everthing slowly！」之後再用普通話講：「有沒有撞哪裡？」檢視一輪背脊瘀傷後，小春就話：「沒事！」<br><br>不過未企得穏嘅Jasper，行兩步又再跌多一吓，小春呢次忍唔住用廣東話帶點嬲怒話：「你睇你…喂！」<br><br>睇嚟兩父子仲需要多啲時間磨合一下。至於媽咪應采兒睇完呢集，就留言有啲自責話：「就是為了怕他摔交、特地買了雙登山鞋.... 結果穿不習慣、摔的更慘，多謝攝影大哥！加你工資。」</p></body></html>