<html><header><meta charset="utf-8"><title>【果籽人話】獨臂女紋身師：我少一隻手之嘛，同普通人冇分別</title></header><body><h1>【果籽人話】獨臂女紋身師：我少一隻手之嘛，同普通人冇分別</h1><p>坐在我面前的天兒（Alley），說話老積，一點也不像只得21歲，或許她的經歷，教她比一般同齡的人早熟。樣子甜美的她天生失去左前臂，從小就和人不一樣，家人自小就給予她很多正能量和正面思想，培養出開朗樂天的性格。16歲那年，正值反叛期，Alley偷偷紋身，在右手手腕紋了一個蝴蝶結圖案，「父母改我嘅中文名叫天兒，意思係上天畀佢哋嘅禮物，我紋蝴蝶結就係呢個意思。」紋身後回家告訴父母，沒有責罵，只關心她痛不痛，無論她做甚麼，家人總是支持，只要她開心就好。19歲時，讀完書的她決定做紋身師，「由細到大我都無諗過搵正常工，朝九晚五，打字文書嗰啲，又唔夠人哋十隻手指嘅打字快，我不嬲都唔鍾意讀書，但就好鍾意畫畫，又好鍾意紋身，覺得紋身師呢行應該幾適合我。」</p><p>因為身體的缺憾，令很多人覺得她甚麼都做不到，但她卻淡然說：「我同普通人根本無分別，只係少咗一隻手之嘛。我可以剪指甲、綁鞋帶、紮辮、煮飯，仲可以切絲！除咗打排球同打桌球之外，其實我無乜做唔到，生活上、紋身上嘅事我都有自己方法解決，只要想做一定做到。」以前剪不到指甲，她就苦練用左臂和大髀夾着指甲鉗來剪，她又想到將指甲油夾在左臂關節位，慢慢幫右手搽甲油，她還即場示範紮辮給我看，「好多人都唔信我紮到，啱啱先表演完畀其他紋身師睇。」<br>然而，他人的歧視目光始終避不了，「試過有個客人walk in嚟紋身，我向佢解釋一啲疑問，之後佢問係咪我紋，我話搵我或者我朋友都無問題，佢就話反正都係畀差不多價錢，不如搵個正常嘅人幫我做。當時我聽到無乜嘢，都無唔開心，但就記住咗喺心，呢件事令我更加努力，希望客人會係因為我嘅作品嚟搵我。」從小到大對於其他人的閒言閒語，她一點也不在乎，會選擇用開心方法處理和面對，「我唔係為其他人生存，如果太過在意其他人講乜會好難受。我好開朗，都希望呢個心態可以幫助到我事業。」<br>紋身是很費神費力的工作，對天生沒有左前臂的Alley來說，就更具挑戰，她會要求客人用姿勢配合她，好讓她紋得舒服一點，但由於身體長期向左傾，她的脊柱經常發炎，需要經常看醫生，聽見都辛苦，但她卻沒有想過放棄，「屋企人對我嘅支持，對我做呢行係好大嘅推動力，我做得紋身師，就有責任證明畀佢哋睇我係做得到，唔係玩玩吓，唔會半途而廢，一定要堅持，我目標唔係想好出名，只係想老老實實做好紋身技術，無論你外表係點，知名度有幾高，一切都唔重要，做紋身師最緊要做好技術。」<br>訪問前，Alley多次強調不太希望集中說她的缺憾，她只想透過自己的故事去鼓勵其他人，「成日有好多人質疑自己乜都做唔到，但諗吓其實好多人天生條件無你咁好，就連最基本的四肢健全都未必有，當你有條件時，就唔好用負面想法怨天怨地，唔好因為別人說話質疑自己，一定要堅持自己夢想同目標，相信自己，決定咗走呢條路就要做好佢。」今個星期舉行的紋身展，Alley也會參與，想支持她的不妨去撐場，和她聊聊天，吸收一點正能量。<br><br>第五屆香港中國國際紋身展2017<br>日期：9月29日至10月1日（星期五至日）<br>時間：上午10時至晚上10時（星期五、六)；中午12時至晚上10時（星期日）<br>地點：啟德遊輪碼頭2樓Hall A<br>入場費：$188（1日通行證），$358（3日通行證）<br><br>記者：黃子配<br>攝影：梁志永<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>