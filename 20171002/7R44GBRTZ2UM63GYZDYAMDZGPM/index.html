<html><header><meta charset="utf-8"><title>【錢買唔到】開專頁講港式優雅　中佬愛冰室：飲奶茶有接吻感覺</title></header><body><h1>【錢買唔到】開專頁講港式優雅　中佬愛冰室：飲奶茶有接吻感覺</h1><p>在人來人往的亞皆老街鑽進廣東道，好不容易找到間冰室歇歇，拾級而上，靠牆的卡位被霸佔了，是一個官仔骨骨的中佬。他看着書，徐徐把奶茶杯放到嘴邊，輕輕呷一口，動作優雅得像嘗杯中物。不只是優雅，是「港式」優雅，由這個中佬馮景行（Martin）發掘出來，「港式優雅，我覺得係混雜嘅優雅，混搭咗唔同嘅事物，有西式，有中式，我根本唔在意，而係港式嘅嘢，自發嘅，因為我係一個香港人。」</p><p>70年代出生的Martin自認是中佬，更是一個有顆50後的心的中佬，幾個月前在facebook開了個專頁「港式優雅HK Class」講大小事物，小至忌廉溝鮮奶，大至古蹟建築，但凡優雅他便寫，優雅不只美，而是經歷歲月的沖刷仍不褪色，甚至留有韻味。無可否認，本土文化的確受不同國家文化影響，他形容：「香港人都幾識攝位，我哋可以係啲大家無發現到嘅空隙裏面享受生活。」有中國傳統元素，有英國殖民色彩，也有其他國家的文化衝撃，才形成今時今日的香港文化。一切無關「懷舊」和「戀殖」事，他覺得「優雅」是一件好理性的事情，不是單純因為事物夠舊或者夠英就能上榜，他崇尚一件美麗事物蘊含的意義，他以身處的冰室為例，「當年老闆要慳錢，去啲瓷磚舖、建材舖揀啲賣剩嘅玻璃紙皮石，揀咗五六種，茶餐廳柱身用一種，牆身用一種，出到嚟個collage似裝置藝術，雖然佢唔係藝術家，但佢用自己美學嘅觸覺，創造一個茶餐廳空間，好體現到港式建築特色，未必有最高手嘅工匠，我哋往往可以喺攝位嘅空間營造到有特色嘅地方。」<br></p><p>他再呷一口奶茶，對手上的厚身瓷杯讚嘆不已，雖不及英國下午茶的骨瓷茶具或中國茶杯薄身，去上海街廿多元買到套，手工也不高超，但惟有用這隻厚身瓷杯，他才貼身感受到那份熟悉的港式優雅，「呢啲茶杯要搵滾水碌過，可以令奶茶溫度保持到，厚度又對嘴形，同人嘅嘴唇比較貼近，我自己飲落去就有種接吻嘅感覺。佢杯口大，嘴掂到奶茶嘅面積大啲，觸感強烈好多，仲有港式奶茶掛杯睇，係一種視覺感受。」十元八塊的消費，也可以是一種港式優雅，與價錢無關，他說：「你可以去一間頂級餐廳或者酒店，但周圍嘈喧巴閉，就算個環境幾古典，幾五星級，你完全唔會覺得你享受緊嘅時光有幾優雅。」<br></p><p>近廿年港式優雅褪色了，是香港人躁了，甚麼都講速度講成本，不再重視手工。身為建築師，Martin對身邊的建築難免特別敏感，「以前就算只係鋪磚，工人相對畀心機好多，五六十年代欄杆係用上海批盪去做，其實係樣平嘅物料，但因為要用人手打磨，相對多啲工序，需要時間，未必好貴，但工人肯去做。依家大家都追求快，唔係追求個質量，就咁用啲貴嘅物料，一塊黐上去。」<br><br>「在乎的你，歡迎加入獨家的《港式優雅》同學會。」是專頁的簡介，話就話同學會，現時只有Martin一人，所以他的心願是吸引更多來自不同界別的同路人，與他一起發掘港式優雅的生活方式。優雅是一種態度，不是一個show，「你去一間三星級米芝蓮，可能你部手機覺得好優雅，啲相影出嚟好優雅，但你個人唔優雅。」香港人，還是放下屠刀，呀唔係，放低手機好好感受只屬香港的優雅吧。<br><br>記者：鄧天蔚<br>攝影：張志孟<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>