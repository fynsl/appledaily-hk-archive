<html><header><meta charset="utf-8"><title>大棋局：QE是一場春夢 - Mr. Tregunter</title></header><body><h1>大棋局：QE是一場春夢 - Mr. Tregunter</h1><p>聯儲局主席耶倫上星期在美國商業經濟協會發表演說，雖然談及美國貨幣政策仍然時鴿時鷹，但透露了一個重要信息。耶倫講咗一句，話佢同聯儲局同事可能誤判了勞動市場、通脹預期，以及推動通脹的力量。耶倫呢句話其實係講緊菲利浦曲線（Phillips Curve）。<br>所謂菲利浦曲線，用最簡單講法，即失業率同通脹之關係。失業率低，通脹會高；失業率高，通脹會低。<br>過去聯儲局嘅貨幣政策，很大程度上參考菲利浦曲線制定。所以伯南克在任時，最初定下只要通脹率未到2%，貨幣政策保持寬鬆，除非失業率跌到6.5%以下先開始加息。美國失業率已經跌到4.3%，係近16年來低位，通脹卻無起息。於是耶倫質疑，菲利浦曲線係咪唔掂？<br>事實上菲利浦曲線有其局限性，威廉．菲利浦1958年根據1867至1957年英國的失業率和工資變動，提出菲利浦曲線。可是我哋都知道，70年代後美元同黃金脫鈎，今日嘅貨幣系統同50年前已經唔同。所以60年代末弗里德曼等經濟學家已提出質疑，可以話得出一個共識，就係菲利浦曲線用作短期預測有效，長期無乜效。<br>聯儲局由2009年開始QE至今年縮表，前後9年貨幣政策保持寬鬆，失業率一路跌，通脹唔升，9年係短期定長期？耶倫嘅講話似乎意味9年已算長期，因此佢演說時提出，美國經濟數據就算稍弱，息都照樣要加，資產負債表照樣要縮。若維持貨幣政策不變只求等通脹回升至2%，係輕率的做法。由佢講完開始，美元指數及美國債息開始扯上。事實上美元萬劍歸宗蓄勢待發，特朗普稅改已在議程。縮表同美元回流必須同時做，不再重複。<br><br>Mr. Tregunter<br>本欄逢周二刊出</p></body></html>