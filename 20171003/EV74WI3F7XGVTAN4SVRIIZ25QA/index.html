<html><header><meta charset="utf-8"><title>金手指：英國佬係勁啲？ - 孫柏文</title></header><body><h1>金手指：英國佬係勁啲？ - 孫柏文</h1><p>啱啱嘅周末，加泰羅尼亞嘅新聞喺香港FB都不斷有人post。冇辦法，獨立公投喎，跟住啲差佬衝入人群入面打到啲和平示威者頭破血流。如果唔係南歐人種，真係仲估巴塞隆納喺旺角。<br>不過講真，今次馬德里打巴塞絕對易明，因馬德里中央政權極度依賴加泰羅尼亞嘅稅收。如果加泰羅尼亞獨立，跟住因周末發生嘅「和平被揼」事件，宣佈話馬德里政權之前累積嘅國債唔關加泰事，除非歐央行又再話做Whatever it takes，啲人就會拋售西班牙國債，令債息爆升。所以，啲中央政權要滅啲地區獨立慾望係好易明白。<br>問題係，前大國崛起case study嘅西班牙政壇，喺周末做嘅事，唔似現代大國崛起嘅中國咩？即係強力打壓，弄巧反拙。因投票結果係近9成支持獨立。<br>之前喺《每日電訊報》，英國政客Dan Hannan就攞咗倫敦政權點樣對付蘇格蘭獨立運動，去批評馬德里政權。由「你鍾意公投就公投啦，我哋會尊重結果」，到各路人馬真心落區去遊說，倫敦中央政權冇失過道德高地。結果係咩？冇獨立，蘇格蘭人兼全世界心服口服。<br>所以呢啲嘢，英國佬最勁真係冇得賴。又或者咁講，鄧小平之下嘅北京都有咁嘅能力，不過家陣喺香港吹緊嘅民意風，又證明北京能力水平有幾高囉。<br><br>孫柏文<br>獨立股評人<br>fb.com/shuen<br>本欄逢周二刊出</p></body></html>