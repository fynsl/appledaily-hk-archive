<html><header><meta charset="utf-8"><title>財路：英皇夠平值得兜轉 - 錢雋</title></header><body><h1>財路：英皇夠平值得兜轉 - 錢雋</h1><p>英皇證券（717）又再質番落上年引入兩大孖沙入股價之下，PE喺本地主打券商當中，係最平選擇之一，睇位兜轉。<br>英皇證券現價0.64元，比2015年恒指瘋狂期高位兩蚊，累跌咗68%，今年以嚟，累跌8.6%。英皇證券現價水位，又低過2016年時，引入華融資產（2799，今年以嚟累升25%）同中國太平（966，今年以嚟累升27%）入股價0.66元，而兩大孖沙，各揸住英皇證券9%權益，唔嘢少。<br>講過係，英皇證券引入兩位超級大孖沙，已經係實力保證，若果三方有策略性合作，英皇更加掂過碌蔗！<br>排除呢個可能，英皇證券最新半年度，純利增長近30%，到3.3億元，期內，憑住多元瓣數，透過貸款同配售包銷，帶動純利增長，本身一樣掂檔。<br>又喺半年結（3月底）打後，香港樓市繼續火紅火熱，英皇貸款呢瓣，應該keep住掂檔。再講，呢期水向下流，其他中、細價嘢郁郁吓，經紀瓣數，下半年度亦有應該有番睇頭，英皇證券全年成績單，照計靚仔。場內專業預測，英皇證券今年EPS 0.13元，預測PE得4.9倍，係至平本地薑選擇。<br>英皇證券PB 0.88倍，場內本地薑金利豐（1031），由今年低位2.5元水位，到家陣累升57%，PB 2.8倍、結好金融（1469）同期累升126%，PB1.5倍、耀才（1428）1.86倍，英皇證券又係平咗一截。<br>呢轉趁英皇證券股價調整，吼住4月低位0.6元兜轉，當升番上8月高位近0.8元水位，PB1.1倍，都未追到最近磅嘅耀才1.5倍PB水位。<br><br>錢雋<br>細價股專家<br>本欄逢周二刊出</p></body></html>