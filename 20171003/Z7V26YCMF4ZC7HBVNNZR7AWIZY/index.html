<html><header><meta charset="utf-8"><title>中環在線：孫柏文留英做學生哥嗌救命 - 李華華</title></header><body><h1>中環在線：<br>孫柏文留英做學生哥嗌救命 - 李華華</h1><p>今時今日又facebook（fb）又WhatsApp，就算有朋友忽然搬咗去英國，都唔會覺得距離好遠，講緊嘅，係成日叫人一注獨贏嘅股評人孫柏文，查實佢上個月已經去咗英國重返校園，只係大家平日見到佢fb出post，專欄內容依然算係貼市，所以應該唔多覺佢本人唔喺香港。<br>40歲嘅孫柏文不時有新搞作，好似前年走咗去參選區議員（結果落敗），今年中又創立網台「大明燈」打算論盡經濟股市行情，轉個頭，原來佢上個月又去咗英國返學，做番學生哥，家陣喺倫敦大學修讀Digital Journalism一年課程。</p><p>讀digital media</p><p>孫柏文本身喺美國讀書，喺密芝根大學取得經濟學學士學位。有傳佢今次因為愛情而飛去英國再讀書，不過佢就否認咗嘞，佢話純粹覺得有需要了解多啲digital media點樣運作，等佢知道點樣喺digital呢個媒介發表意見，先至有效。佢講笑咁話，有多一門手藝同學歷，話唔定幫到佢將來技術移民咁話喎。<br>不過，佢似乎唔多享受呢次讀書嘅過程，佢話呢個課程勁多電腦相關嘅功課同作業，做到佢叫救命，仲因此明白到點解啲細路仔咁憎返學喎。</p><p>李華華<br><br>mailto:LiWaWa@AppleDaily.com</p></body></html>