<html><header><meta charset="utf-8"><title>財女手筆：用發展商一按前先計計數 - Melody</title></header><body><h1>財女手筆：用發展商一按前先計計數 - Melody</h1><p>樓價貴，遲買更貴是常識吧！700萬2房更加為窮人恩物，畀唔起首期都要買定先，自住唔怕跌，非常合理。是故個多月前某鐵路上蓋推售，超過7成買家選用發展商一按買樓，開心上車。不過個幾星期前發生買家指摘經紀誤導，以為幾年之後實可以轉按銀行享平息，誰是誰非在此不深究。不過都可以計吓數，發展商一按係咪咁着數，借咗冇煩惱。<br>以借發展商8成一按買700萬樓分期30年，首3年通常息P-2.5厘左右，之後全期P計算，貸款額560萬，首3年還款接近80萬。3年後要避免捱貴息，就必須轉按銀行。不過，600萬以上物業銀行最多只可以按6成。<br>所以3年後劇本會咁：3年過後還咗80萬，當中有一半40萬係還本金，你仲爭發展商520萬，當樓價冇升跌，700萬樓，銀行最多借420萬畀你。冇錯，係樓價冇升跌嘅情況下你要抬100萬上會。<br>不過我哋係樓市大好友，雖然話自住，買樓唔睇升不如唔好買，係咪？我哋目標係唔駛補錢就可以轉按銀行上會！其實真係唔難，以上700萬樓只需要升少少到860萬，升25%就可以啦，銀行會借500萬過你，盡享低息！樓升唔到咁多？冇問題，金管局只要突然放寬按揭成數，一樣一個仙都唔使補，輕鬆轉按！<br>如果真係咁不幸地以上兩樣都冇發生，唔緊要，我相信大家畀完百幾萬首期，會預鬆少少，有多百幾萬放喺銀行，隨時備用。如果都冇，放心放心，大家有3年時間每月除咗供樓外儲接近3萬蚊，到時一樣會有120萬抬上會。<br>就咁睇以上計數，用得發展商一按嘅一定係樓市實力買家，不單家底豐厚，隨時可以抬百萬出嚟而面不改容，仲坐底睇樓市升多25%，今次樓市仲唔gogogo！<br><br>Melody</p></body></html>