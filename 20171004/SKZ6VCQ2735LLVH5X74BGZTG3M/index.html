<html><header><meta charset="utf-8"><title>【有種運動】彈網唔係童軍跳彈床　滑水高手爭住學</title></header><body><h1>【有種運動】彈網唔係童軍跳彈床　滑水高手爭住學</h1><p>跳彈床彈下彈下有乜好玩？唔講唔知原來滑雪愛好者以至專業滑水高手都學跳彈床，你又知唔知道點解呢？</p><p>黃sir(Christopher)係前彈網港隊成員，80年代曾代表香港參加多項國際賽事。黃sir教咗彈網20幾年，除咗教中小學以至大專院校，黃sir亦都會擔任彈網裁判及評述員。四年前更成立香港彈網理念協會，目的係想推廣彈網運動至唔同層面，令更多人認識及了解呢項運動。<br><br>跳彈床體能要求高及全面，而且需要非常大嘅專注力。學跳彈床首先要學識點跌，而最大難度係要衝破心理關口，因為如果你膽怯身體未能好好放鬆，就好可能唔能夠喺空中順利完全整個動作。<br></p><p>跳彈床需要練習基本及連貫動作。基本動作講求完美度，當基本動作做好咗之後就可以練習連貫動作，例如空翻接空翻再轉體等。雖然彈網運動喺香港比較少人玩，不過原來滑水滑雪愛好者都跟黃sir學跳彈床。黃sir認為因為滑板同個浪撞擊所產生嘅彈跳力同跳彈床非常相似，所以如果先喺彈床上學好空中動作，然後再喺水上練習咁就會事半功倍。因此如果一種運動有騰空嘅動作，學跳彈床可以令到練習更安全，而且更容易達到理想嘅效果。<br><br>黃sir話教咗咁多年跳彈床最大得著係見到啲學生成長同埋令到佢哋喜愛呢一種運動。曾經有一年黃sir帶同60幾個學生參與農歷年花車巡遊表演，能夠將60幾個來自不同學校嘅學生聚埋一齊好專注咁完成呢項表演令黃sir畢生難忘。<br><br>80年代香港彈網運動員喺國際比賽嘅成績其實都唔錯，黃sir希望佢嘅學生將來可以有機會代表香港出賽，同時可以令更多人留意同有機會接觸呢項運動。<br><br>採訪：Wing@有種運動<br>製片：Penn@有種運動<br>攝影：Penny@有種運動<br>剪片：Karen@有種運動<br>混音：Nile@有種運動<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>