<html><header><meta charset="utf-8"><title>求驗客手記：跑動距離勁過簡迪法比仔好氣王</title></header><body><h1>求驗客手記：跑動距離勁過簡迪<br>法比仔好氣王</h1><p>英超衞冕嘅車路士，喺季前將中場主力尼曼查馬迪賣畀曼聯，對唔少車迷嚟講都係個好難理解嘅決定，但對車路士陣中嘅法比加斯，就算係好消息。進行咗七輪英超，除咗第二輪因為停賽缺陣，法比喺其餘六場全部都有上陣，有五次係正選。領隊干地照住，呢位西班牙中場都冇揸流攤，至少係夠晒勤力，根據統計，經過英超七輪比賽後，平均每場跑動距離最多嘅球員，就係法比仔，比佢隊友尼高路簡迪仲要多。</p><p>干地欣賞夠拼搏</p><p>法比喺14/15球季回歸英超，背負槍手叛徒之名由巴塞隆拿轉投車路士，喺嗰季表現高開低走，雖然幫車路士贏到英超冠軍兼做埋助攻王，但下半季表現認真麻麻，到上季簡迪由李斯特城加盟，法比已經喺車路士冇咗正選位置，到今季馬迪離隊先有轉機。論統計數字，現年30歲嘅法比加斯喺今季成績其實一般，𠵱家只係入一球、零助攻，但干地似乎好欣賞佢夠拼搏肯跑動，平均每場跑動距離高達12.88公里，屬英超之冠（見附表）。雖然車仔今季亦由摩納哥簽入另一名中場泰莫爾巴卡約高，法比依然站得住腳。<br>至於跑動最多第二位係西布朗嘅前鋒積洛迪古斯，平均12.56公里，到第三位先到法比中場拍檔簡迪，每場跑12.39公里。車路士喺上場英超大戰主場輸畀曼城，𠵱家落後後者呢支榜首球隊六分，但法比加斯就話冇有怕：「一年前呢個時候，我哋落後緊榜首八分，所以現時形勢唔代表啲乜，聯賽冠軍仲有排鬥。」</p><p>利萊辛尼速度勝暴龍</p><p>跑最多係法比加斯，跑最快又係邊個？可能係曼城嘅21歲德國翼鋒利萊辛尼。據英國《太陽報》報道，周日作客車路士嘅比賽入面，辛尼曾跑出時速35.5公里嘅最高段速。至於經已絕種嘅暴龍，佢嘅最高段速亦只不過係時速33.8公里，甚至棕熊亦都只係時速34.9公里。即係話如果辛尼同棕熊、暴龍賽跑，話唔定可以爆贏對手一段。就咁睇可能誇張咗啲，但辛尼今季嘅表現絕對唔失禮，英超上陣七場已入三球，當中只有三場係正選，效率可以講係相當高。<br>求驗客</p></body></html>