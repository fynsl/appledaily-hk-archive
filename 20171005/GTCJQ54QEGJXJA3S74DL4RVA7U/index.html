<html><header><meta charset="utf-8"><title>《晚吹》迴響讚Keep得好陳啟泰稱飲尿正宗</title></header><body><h1>《晚吹》迴響讚Keep得好<br>陳啟泰稱飲尿正宗</h1><p>【《蘋果》專訪】<br>【ViuTV】現年53歲的陳啟泰（Ken）01年以智者形象為積弱的亞視主持遊戲節目《百萬富翁》，創下39點的超高收視，在經典亞視劇《我和殭屍有個約會》系列演活山本一夫這個殭屍角色。Ken 13年離開亞視，當過有線節目主持、北上拍過戲兼唱歌，近日回流主持ViuTV節目《晚吹－有病有真相》。Ken的主持才能是主因，另一原因是「陳醫師」這個稱號。<br>早前Ken跟《晚吹》另一主持李蔓瑩（Renee）在柴灣接受訪問，對於被稱醫師，他說：「自從我做完《尋找隱世醫術》，開始對呢方面好有興趣，加上我喺02年受失眠困擾，睇過好多醫生都冇用，於是乎決定自己醫，慢慢累積好多呢方面嘅經驗，所以喺節目都有個小貼士，提供一啲主流以外嘅嘢畀大家！」</p><p>失眠無效</p><p>Ken透露不時有友人上門求「醫」失眠，談到當年看醫生，Ken說：「嬲，係因為我搵過好多醫生，有啲收費好貴，但係我唔介意。最緊要係醫好我，起碼都幫到我少少。但係我發覺好多慢性病都醫唔好，好似血壓高、糖尿病，咪叫你食一世藥，但係呢啲其實可以靠運動、食療同身體排毒根治。」</p><p>治好風濕</p><p>Ken當年倡導「飲尿治療法」，至於有沒有喝過，他沒有正面回應：「如果一句問我飲唔飲尿，其實只不過係易寫，『陳啟泰飲尿喎，好肉酸喎』，其實一啲都唔肉酸，呢個係最正統中醫療法，只不過飲尿唔係萬能，好似醫唔好我嘅失眠，但係有好多嘢勁到不得了！」他透露《本草綱目》亦有記載這種療法，自己姑媽亦因此治好40年風濕。<br>《晚吹》早前播出後，網上已有不少討論，話題圍繞「阿Ken keep得好」、「Renee低低哋都幾可愛」等留言，Ken說：「上得網留言嗰啲都宅宅哋，每一個節目嘅主持，最緊要有化學作用，今次有我呢個老鬼，Renee呢個下靶位，不過佢真係甩甩漏漏，好難得搵到啲咁真！」Renee說：「第一次見好嚴肅，估唔到佢係冷面笑匠！」但隨即被Ken反笑:「咁old school，呢個形容係30年前先用。」<br>採訪：何慧斯<br>攝影：陳俊強</p></body></html>