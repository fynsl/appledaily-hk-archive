<html><header><meta charset="utf-8"><title>【仙遊首爾】搭長途的士先講數司機：「去到你話無錢點算？」</title></header><body><h1>【仙遊首爾】搭長途的士先講數<br>司機：「去到你話無錢點算？」</h1><p>上集《仙遊首爾》搵埋繙譯Regine同的士大佬吹水，今集繼續吹，講吓當年今日，原來韓國電影《逆權司機》某啲場面，今日都仲有發生！<br><br>影帝宋康昊喺戲中飾演一名的士司機金四福，喺佢載德國記者去光州途中，曾經開窗向途人大嗌問路，有的士司機話，「以前無GPS，真係咁做㗎！」揸咗的士40幾年嘅金司機話，以前無咁多高樓大廈，就記得晒啲路，「客人上車話去乜乜洞，就去，而家知道係乜乜洞，都唔知係邊橦大廈，所以咪要用GPS囉！」</p><p>對於的士司機嚟講，唔識路係小問題，收唔到錢先大件事！戲中金四福發現光州畀軍人封鎖，想話收錢返首爾，點知德國記者話：「No 光州，No Money！」80歲嘅金司機話以前成日發生呢啲事，「去長途嘅話，要同客人傾好，仲要收咗錢先，點解呀？你去到咁遠先話無錢喎，去報警呀？警察都收唔到錢，所以唔收錢先，唔去㗎！」<br><br>戲中金四福喺的士飯堂偷聽到，有外國人肯用10萬韓圜包的士一日，嗱嗱聲去搶單生意。所謂嘅的士飯堂，意思係方便泊車，司機集中去嘅餐廳。金司機話o依家都仲有的士飯堂，會同其他司機一齊食飯，佢哋多數會食辣炒豬肉、拌飯、燉乾明太魚、雪濃湯等。</p><p>電影以80年代為背景，見到當時嘅的士司機要着制服，金司機話o依家自由好多，不過短袖衫同短褲都係唔得㗎。今年亦有消息指，首爾市想的士司機着返制服，提高形象。<br><br>金司機話韓國的士分三類，個人的士、公司的士同模範的士。而戲中的士嘅車身同車頂都寫住「개인」，就係「個人」的士，部車係司機自己買嘅。喺韓國買架的士要1億韓圜，兌返約70萬港紙。公司的士即係出租車，分兩更，每更12小時，通常下晝五點至七點交更。模範的士就要求司機20年都無出過交通意外先揸得，保你安全，車費就最貴，多數夜晚先出嚟載醉酒客。</p><p>《仙遊首爾》重溫：<br> http://hk.apple.nextmedia.com/enews/animation/kfans/ <br><br>記者：阿仙<br>繙譯：Regine<br>攝影：峰<br>編審：Kaman</p></body></html>