<html><header><meta charset="utf-8"><title>【全城悼念】莫可欣獲輝哥提點</title></header><body><h1>【全城悼念】莫可欣獲輝哥提點</h1><p>化妝大師陳文輝前晚被癌魔帶走，與他合作過的小生、花旦及港姐都非常惋惜。</p><p>莫可欣：</p><p>聽到呢個消息，好愕然！我記得佢同我講過條眉好粗，會好惡，叫我整疏啲，佢仲話要中間拔走啲眉毛。</p><p>楊思琦：</p><p>輝哥喺港姐時睇住我哋出道，佢會指導啲同事化妝，佢個人好好、好親切，會問候我哋啲後輩，就算佢退休有時係九龍城撞到佢都會傾偈，希望佢一路好走。</p><p>邵仲衡：</p><p>當時我係銀河十星，TVB指定輝哥化邊幾個，有啲大騷都係輝哥同我化妝，俾輝哥佢親手化過等於一種榮幸。佢入到化妝間好有威嚴，又有氣勢。</p><p>譚耀文：</p><p>我好榮幸有拍劇時俾佢定妝，佢工作好認真，化妝技術當然唔使講，佢離世好可惜，輝哥算係香港藝術界傑出人士，好值得尊重，祝佢一路好走。</p><p>陳浩民：</p><p>輝哥嘅離開係化妝界一大損失，有幸喺無綫服務嘅時候都畀佢幫我化過妝，最鍾意佢同我化嘅「美𤠣王」，佢係一位慈祥前輩，希望佢家人早日走出傷痛。</p><p>譚小環：</p><p>選完港姐冇耐，我哋當年新人好少由輝哥化妝，有一次好幸運由輝哥操刀同我化，真係大師級水準。</p><p>周慧敏：</p><p>我拍劇唔多，但偶爾喺化妝間見到輝哥，都感到輝哥大師級嘅氣魄同風範。陳先生走咗，係香港藝壇嘅莫大損失，願佢家人節哀。</p></body></html>