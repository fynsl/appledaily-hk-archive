<html><header><meta charset="utf-8"><title>中環在線：新地第三代　周日各有各踩 - 李華華</title></header><body><h1>中環在線：新地第三代　周日各有各踩 - 李華華</h1><p>新地（016）近期都幾多花生，是非不斷，不過都要business as usual嘅，嚟緊星期日又係新地贊助嘅香港單車節，一直落力推廣嘅第三代接班人郭基煇（Adam）當然有份比賽，佢堂細佬郭基泓（Christopher）亦會落場，不過兩位分別參加50公里同30公里賽，大家冇得睇佢兩位比賽定輸贏，少粒花生了。</p><p>基煇基泓分戰50/30公里</p><p>Adam一直熱愛踩單車，曾經走去台灣環島遊，今次除咗參加50公里賽，仲會同好友一齊參加半專業級嘅隊際計時賽，過往有消防員同警察組隊參賽，都係一場惡鬥。<br>至於畀人感覺較書生文靜嘅Christopher，佢落場踩30公里賽，聽聞都有做足練習。聞說佢過去3年都有玩新地垂直跑，應該有啲運動底嘅。<br>同日「總裁慈善及名人單車遊」項目，都有唔少總裁（CEO）參與，但唔少都係來自新地子公司，例如有「九巴金公主」之稱嘅伍穎梅、一田CEO黃思麗、新意網（8008）CEO任景信。其他出名嘅仲有包浩斯（483）創辦人黃銳林、東亞銀行（023）副董事總經理唐漢成等，可惜新地主席郭炳聯要出門嚟唔到，由執董董子豪上陣。</p><p>李華華<br>mailto:LiWaWa@AppleDaily.com</p></body></html>