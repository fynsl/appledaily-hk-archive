<html><header><meta charset="utf-8"><title>隔牆有耳：吳璟儁一登娥門收10萬上屆過渡5政助攞11.7萬頂薪 - 李八方</title></header><body><h1>隔牆有耳：吳璟儁一登娥門收10萬<br>上屆過渡5政助攞11.7萬頂薪 - 李八方</h1><p>除咗唔設政助嘅公務員事務局外，12個局長政助中，至今有11個已出爐嘞，只差盛傳墮馬嘅傳媒人蘇敬恆原屬嘅食衞局，真命政助未登場。總計當中嘅女性政助有5位，即係近一半，比例遠超副局同局長中各自只得一千零一位女性，但相信大家最關注嘅，都係佢哋嘅人工有乜差距？同工不同酬，未必有一套特定準則，但當中冇新丁一登林鄭門就攞頂薪，新嚟新豬肉，有經驗嘅舊人似乎價值高啲！<br>政助嘅月薪並非劃一，設定於約為局長薪酬嘅25%至35%，即係介乎8.4萬至11.7萬。咁林鄭呢屆到底有幾多政助攞到頂薪、即係11.7萬？原來有5位，包括保安局劉富生、民政局黎穎瑜、發展局馮英倫、環境局區詠芷同教育局施俊輝。到底佢哋有乜咁巴閉，攞到頂薪而其他政助又不能？睇清楚，5人都有個共通點，就係全部由上屆過渡，除咗黎穎瑜係由勞福局調至民政局，其餘更加係原位留任，睇嚟經驗較新鮮感更值錢。</p><p>高於新丁8.3萬起薪</p><p>咁又講真，如果冇得升仲要減薪（上屆政助劃一10萬月薪），真係留低比離開更困難咯，難怪要出動銀彈留人。其他新丁普遍為下限，即近8.3萬月薪（即局長薪酬約25%），但當中無綫前主播吳璟儁又比其他政助多少少人工，月薪約10萬（即局長薪酬約30%），會唔會惹嚟其他新丁政助葡萄㗎？<br><br>李八方</p></body></html>