<html><header><meta charset="utf-8"><title>異動空間：一隻轉勢待爆股 - 魏力</title></header><body><h1>異動空間：一隻轉勢待爆股 - 魏力</h1><p>北水本周暫停供港，恒指卻借人行降準、美股創新高等消息，三日「發難」漲近千點，逼近2015大時代高位，長假前減磅的魏力，本周亦補番不少貨，表面睇有點蝕章，但如上周未有套現，呢幾日亦唔夠銀彈掃入內銀、眾安在綫（6060）等熱炒股。<br>好多戰友問追唔追眾安？新股掛牌初期，一切供求行先，一句話講完：炒貨乾。以美圖（1357）為例，大戶首半年因禁售期無法沽貨，3月剛入深港通，股價半個月即掃高1倍。眾安上日爆上20%，短炒客食糊理所當然，如有貨在手，未來幾日要預坐過山車，建議用半炒半揸策略，鎖定利潤降低成本，也可避免全沽後一放絕塵。短線催化劑是下月阿里「雙十一」銷售大增所帶動的保費商機。<br>另外，金界控股（3918）靚圖兼有催化劑，吼實。新賭場Naga2將於11月3日試業，生意長遠有望翻一番，鞏固作為湄公河地區娛樂中心的地位。首三季貴賓廳、大眾市場、博彩場三瓣增長俱佳，全年業績料有睇頭。彭博綜合預測，現價金界預測市盈率僅12倍，股息率近5厘，計及增長潛力，加上剛突破長期下降軌，轉勢抵博！可吼5.1元買入，首站6.2元，失守4.8元止蝕。<br><br>魏力<br>fb.com/2012jason<br>本欄逢周一、五刊出</p></body></html>