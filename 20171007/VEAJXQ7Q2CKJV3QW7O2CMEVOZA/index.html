<html><header><meta charset="utf-8"><title>前香港良駒有份！十二路雄師　鬥快攀登6111萬珠峰</title></header><body><h1>前香港良駒有份！<br>十二路雄師　鬥快攀登6111萬珠峰</h1><p>講咗差唔多大半年有多，總獎金高達1,000萬澳元（折合約6,111萬港元）的珠峰大賽（草地1200米），12匹短途佳駟同埋鞍上配搭終在剛周四（5日）塵埃落定，亦已落實下周六（14日）於澳洲蘭域馬場上演。<br><br>其實當地馬會已經聯同澳洲傳媒不斷鋪天蓋地咁宣傳，但一直搞咗好耐，遲遲都未公佈報名馬出賽名單，全因門檻極高，一匹馬嘅報名費就要高達60萬澳元（折合約366萬港元）。另一場極高獎金嘅凱旋門大賽（一級賽2400米），最後階段額外留位費都係只需俾12萬歐元（折合約110萬港元），試問邊個馬主會敢博，除非認為自己愛駒真係咁有實力。<br><br>結果，最終只得12匹澳洲馬肯定出賽，冇外隊肯嚟挑戰呢場全球最高獎金草地大賽，其中焦點就落咗係新鮮出爐一級賽摩亞錦標盟主「女王儲」，呢匹上屆金拖鞋得主以旋風姿態追過所有對手，贏得全場掌聲，將會夥拍白布朗出擊。若然成功於珠峰大賽摘冠，肯定成為澳洲短途馬之后。<br><br>另外，前香港馬「精彩鬥士」自轉戰澳洲越騎越有，13戰當中贏得6場，其中一場更係一級賽新市場讓賽（1200米），上仗亦喺二級賽奪冠，近況咁弗，珠峰大賽點會冇佢份，「精彩鬥士」將會配貝力斯迎戰。<br><br>最後，澳洲灰色神獸「尚多湖」雖然上仗走勢麻麻，但係冇喺珠峰大賽選擇避戰，仲搵艾道拿幫手衝擊，就睇吓邊匹馬可以成功登上呢座珠峰啦！<br><br>澳洲珠峰大賽陣容<br>馬匹　　　騎師<br>尚多湖　　艾道拿<br>措手不及　安國倫<br>紅達時　　麥維凱<br>調兵遺將　柏爾<br>清白無暇　布文<br>精彩鬥士　貝力斯<br>織女法力　韋紀力<br>猛攻　　　史賓沙<br>英利殊　　薛恩<br>女王儲　　白布朗<br>侯勝　　　勞愛德<br>洋荷花　　郭立基<br><br>圖片來源：互聯網</p></body></html>