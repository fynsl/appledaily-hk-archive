<html><header><meta charset="utf-8"><title>經濟客艙：好想升足一萬年 - Captain Cool</title></header><body><h1>經濟客艙：好想升足一萬年 - Captain Cool</h1><p>講到「期限」，喺Google大神搜尋一下，竟然彈出了「期限　一萬年」，再按下相關連結，就發現呢段對白：「如果上天可以畀機會再嚟一次，我會同佢講我愛你。如非要喺呢份愛加上一個期限，我希望係一萬年。」<br>面對股市強勁升市周期，有貨喺手好想升足一萬年。莫講恒指3萬點見，就如股神畢菲特所講，道指100年後升見100萬點。現實當然未必如願，資產升跌周期不會單向而行。但係股神不是隨口嗡，道指作為股市歷史最悠久嘅指數之一，道指回到起步時，成份股只有12隻，首次報價為40.94點。134年後嘅今日，截至上星期五，道指成份股有30隻，收報22773點，即係期間升幅超過兩萬二千點。其實為股市升市設期限，畢菲特話100年後100萬點，道指每年平均升9700幾點可望到價。<br>提到呢點，至少都係睇好美股長期表現。中長線而言，美股超級牛市歷時8年半，隨美國聯儲局本月開始縮減資產負債表，正式步入收水時代，為超寬鬆措施劃上句號。道指上望二萬三點大關，跟上星五收市價計相差不足1%。如《經濟學人》今期封面故事分析指出，資產價格漲勢持續，興奮時亦有顧慮。美股牛市終結者，不可不提儲局縮表兼加息，金融海嘯後儲局向市場釋出11萬億美元入市購買資產，依家推出逆QE措施，效果係點好快知。另外，基金經理們最近密密吸納伊拉克、烏克蘭同埃及發行嘅eurobond，原因係回報有7厘。其他因素仲有中國債務爆煲及美國北韓動真格開火，同樣左右市場表現。<br>至於美股係咪好貴，呢條無論升穿萬五點抑或二萬點時候都會有人問嘅問題。其實跟畢菲特睇法也對路，緊留意美國息口去向，若果未來3年儲局只加息1厘，對美股大好友而言，估值仍處於合理水平。</p></body></html>