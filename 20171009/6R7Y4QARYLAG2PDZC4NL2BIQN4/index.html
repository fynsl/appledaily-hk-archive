<html><header><meta charset="utf-8"><title>【又係羅富全】拉倉後變咗另一匹馬？楊明綸贏到有時間向後望！</title></header><body><h1>【又係羅富全】<br>拉倉後變咗另一匹馬？楊明綸贏到有時間向後望！</h1><p><br>羅富全唔單止係練馬師新人王，仲做埋沙田馬場之星！<br><br>今午（8日）第四場五班田草1200米，羅富全旗下、楊明綸執韁的「保羅威威」落飛勝出，馬房累積開季六次沙田日賽都有馬贏共取七Win，走勢十分強勁，而「保羅威威」轉廐初出即勝，單Win及組合獨贏A1分別派63及36.5元。<br><br>七歲馬「保羅威威」本由葉楚航訓練，對上服役三季，僅前季得一捷，上季輸足一季，暑期轉至新成立的羅廐，今場夥拍之前從未騎過的楊明綸，進行轉廐後第一擊，結果留前鬥後，沿途守七八位，末段一攻而破，輕鬆到楊明綸有時間向後望，「保羅威威」收韁仍大勝2.25馬位，成功為此駒重響勝鼓外，亦見證羅富全首次用華人騎師贏馬。<br><br>除國慶日「豈等閒」轉廐第二戰勝出外，羅廐其餘六場頭馬，都由轉廐初出馬貢獻，將馬房招牌擦到非常省鏡。<br><br>羅富全說：「『保羅威威』上手練馬師航哥保養得好好，我只是做回本分，馬兒本身評分也減了很多，有利反彈，賽前我請楊明綸在閘前打幾圈，讓馬兒明白即將出賽，馬兒今場出閘敏捷，表現出色。」<br><br>第四場前四名冷熱互見，冷馬「金錢炮」後上得亞軍，與頭馬「保羅威威」開出128倍綠燈Q。三、四名分別為落飛馬「盈進」及大熱門「青梅竹馬」，四重彩派25萬幾。</p></body></html>