<html><header><meta charset="utf-8"><title>中環在線：少訓練　郭基煇破風「梗頸四」 - 李華華</title></header><body><h1>中環在線：少訓練　郭基煇破風「梗頸四」 - 李華華</h1><p>由新地（016）贊助嘅第三屆香港單車節噚日圓滿結束，因首屆單車節而成為單車發燒友嘅新地第三代接班人、執行董事郭基煇（Adam）噚日踩足全日，仲喺隊制賽中拎咗個「梗頸四」。<br>雖然喺個人50公里賽事同隊制賽中Adam都三甲不入，但佢一啲都冇失望，「冇失望呀，好開心，比賽水平好高，因為有好多港隊喺度」。今次「隊制計時賽」共有10隊參與，冠軍由「Success EZR Team A」奪得，成績係15分51秒，而亞軍及季軍分別由「VIGOR @ MT BIKER」同「香港消防單車隊」奪得，成績分別係16分5秒及16分26秒。</p><p>放假睇環西單車節
</p><p>Adam話，因為近排工作好忙，所以少咗訓練，為咗今次比賽，只同隊友練咗兩個星期左右，但佢話比賽最重要係合作性，「大家幫大家包抄呀，嗰種合作性好緊要」，佢話雖然差一名先可以踩上台拎獎，但今次喺比賽同訓練過程中得到唔少友誼，已經好值得了。<br>噚日Adam接受訪問時都十分興奮，仲講起之前難得放假一星期去西班牙，唔好以為佢去睇鬥牛，其實佢係同朋友去西班牙睇環西單車節，仲話嗰邊無論係鄉村區，以至城市都充滿氣氛，全部西班牙市民同旅客都會為單車選手打氣，「好似世界盃咁！」<br><br>李華華 <br>mailto:LiWaWa@AppleDaily.com</p></body></html>