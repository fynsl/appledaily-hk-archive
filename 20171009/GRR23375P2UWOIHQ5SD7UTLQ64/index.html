<html><header><meta charset="utf-8"><title>笑到最後：追新股心路歷程 - 高明</title></header><body><h1>笑到最後：追新股心路歷程 - 高明</h1><p>上星期三，收市前高明先後於電台節目及網上直播奔走相告，叫大家一兩手都買眾安（6060），好過眾安升到100蚊時一股都冇，即日收市前已炒上80蚊，中秋假期後星期五最高見96.1蚊。<br>高明過去一直對眾安完全冇興趣。刺激到高明四圍叫人買貨，因為升幅再加話題性，再唔買一定會被拋甩，所以打畀經紀叫佢直掃，竟然叫佢直攞仲要排隊，買得咁辛苦，高明就知道今次係恐慌性買入。<br>事實上，叫人買眾安，並唔係為咗今鋪，講真，推介時76蚊，全城期待目標見紅底，都不過係兩成多。但炒股一定有人水皮過你，最入門級買股票就係抽IPO，眾安一手黨上市揸到𠵱家亦大有人在。試諗吓，眾安股價爆升，假設已見紅底，你班朋友之中炒股最水皮嗰個，有一日問你：我隻眾安沽唔沽好，我上市揸到𠵱家賺咗七成點算？<br>面對呢條問題，如果你不曾有貨，你點答？更嚴重嘅影響係，你位朋友將會講眾安講一段時間，然後話炒股票好易賺錢。而你一股都冇，到你之後落盤買其他嘢，就會為咗「追番」呢段升幅而影響情緒。<br>但既然可以高衝眾安，點解唔跟？如果衝贏，都叫跟到；反之輸就一齊輸，冇話邊個勁邊個渣，唔會太影響下一鋪嘅情緒。而且贏最快嗰段比起IPO一手黨，認威時不失霸氣。<br>至於𠵱家走勢，有貨不論想長揸定短炒，星期一都應該食啲，畢竟𠵱家情況有啲似年初美圖（1357），升得快，最後炒爆嗰刻一定人踩人，到時先走會好趕。全城目標睇紅底，好彩就衝穿升更多，唔好彩就爭少少掂到就炒完。想長揸食少少，有剩啲貨可揸得舒服啲；短炒一定冇可能最高一口價沽，邊升邊食會較合理。<br>至於未有貨，高明只能話，目標價睇100蚊，其他自己諗。<br><br>高明<br> http://fb.com/bigricetea <br>本欄逢周一刊出</p></body></html>