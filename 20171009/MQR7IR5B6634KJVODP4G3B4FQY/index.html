<html><header><meta charset="utf-8"><title>隔牆有耳：阻送院兼串錯「Rax」　纏星如集郵　葛博士勁吸嬲 - 李八方</title></header><body><h1>隔牆有耳：阻送院兼串錯「Rax」　<br>纏星如集郵　葛博士勁吸嬲 - 李八方</h1><p>神奇小子曹星如星期六晚同前日本拳王河野公平對決，睇到台下唔少政商界名人好肉緊，最終打到眼都腫，險勝續保不敗紀錄，自然令港人興奮莫名，有份入場嘅民建聯立法會議員葛珮帆（EQ）甚至喺賽後同對方合照，仲引述對方話「左眼好痛好痛但堅持打落去」，點知抽水抽着火水，網民鬧佢阻延星如求醫，狂畀嬲嬲豬。<br>呢場賽事曹星如陷苦戰，初段已經受傷，最終以點數獲勝後送院驗傷。大家睇到佢額頭腫過隻蛋，梗係接受治療最重要，點知到場捧場期間喺facebook做直播嘅EQ，好唔識趣，賽後仲到後台同對方合照，又引述對方話，「左眼好痛好痛但堅持打落去，結果醫生認為不能再繼續比賽，提早結束為止。香港精神永不放棄！！星如現在會去醫院診治」。</p><p>「呃like可以去到幾盡」</p><p>相片可見星如好禮貌地保持微笑，而EQ最初將對方嘅英文名Rex串錯Rax，畀網民揶揄後立即更正，但網民嘅怒火未有因此被冚熄，好多人留言抨擊佢阻住星如求醫，諷指：「為咗呃like可以去到幾盡？」、「一個正常人不會在這時候去同曹星如影相」以及「將快樂建築喺人哋痛苦身上」，EQ呢鋪明顯抽水抽着火水。<br><br>李八方</p></body></html>