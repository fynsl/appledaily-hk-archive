<html><header><meta charset="utf-8"><title>夏日求驗客：歐洲列強入球騷　瑞典派蛋荷蘭慘 - 求驗客</title></header><body><h1>夏日求驗客：<br>歐洲列強入球騷　瑞典派蛋荷蘭慘 - 求驗客</h1><p>周六晚嘅世界盃歐洲區外圍賽可謂入波停不了，九場賽事就已經轟入38球，其中A組瑞典就炒盧森堡八蛋；同組嘅荷蘭雖然作客3:1贏白俄羅斯，但踢完之後荷蘭繼續吊鹽水，落後次席瑞典三分，兼且得失球差被拉開到12球距離，周二最後一輪外圍賽，荷蘭同瑞典正面交鋒，荷蘭要淨勝七球先可以上第二，睇怕班國腳都可以諗定下年夏天去邊度度假咯。<br>較早開波嘅瑞典，雖然已經無咗「神塔」伊巴謙莫域壓陣，但攻力足以摧毀盧森堡呢支魚腩部隊，隊長格蘭基斯開紀錄後更即刻搶番個波，射手馬古斯貝治更上演「大四喜」，最終幫瑞典炒足盧森堡八粒，將得失球推高至19球。<br>晏啲開波嘅荷蘭為咗追番球差都精銳盡出㗎，不過橙衣軍團實力已經今非昔比，你睇吓連賴恩巴布都有正選就知啦！最終要等到下半場84分鐘後先連入兩球奠勝。雖然將同瑞典嘅得失球差拉近至12球，但以今時今日嘅荷蘭，下仗要大炒瑞典七球或以上，先可以踢附加賽，機會可謂微乎其微囉！<br></p><p>橙軍出線要炒瑞典七球</p><p>賽後荷蘭隊長洛賓就話會奮戰到最後一分鐘，對陣瑞典嘅大戰依然充滿信心，唔想等fans留喺屋企睇世界盃喎！當然明眼人都知道，呢啲都係門面說話啦，話唔定班國腳已經諗定暑假去邊度玩囉！教練艾禾卡特就話，對瑞典大炒盧森堡八粒嘅比數感到驚訝，直言唔敢相信；又話眼前雖然充滿困難，但一切仲未結束。球迷即管放長雙眼，睇吓荷蘭有咩板斧入到瑞典七粒囉！<br></p><p>葡萄牙下場贏瑞士搞掂</p><p>另外，B組次席嘅葡萄牙為咗留力周中對瑞士嘅榜首大戰，作客弱隊安道爾竟然夠膽收起C朗，結果上半場咪破關乏術囉，下半場出番C朗即刻入波做救世主，最終以2:0輕取對手。同組暫列榜首嘅瑞士雖然喺主場以5:2大勝匈牙利，依然領先葡萄牙三分，但得失球差仍落後八球之多，換句話講葡萄牙下場只要擊敗瑞士，大家就肯定可以喺下年世界盃見到C朗喇！<br>除此之外，H組前晚亦上演咗兩場「入球騷」，比利時同波斯尼亞炮製咗成七個入波，連愛沙尼亞亦大踢進攻足球，大炒直布羅陀六粒。唔知今晚出賽嘅歐洲強隊，會唔會延續呢股入波氣勢呢！各位朋友記得吼實啲大波膽，分分鐘有意外斬穫！</p></body></html>