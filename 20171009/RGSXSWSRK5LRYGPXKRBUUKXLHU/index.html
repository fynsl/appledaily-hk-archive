<html><header><meta charset="utf-8"><title>夏日求驗客：雙紅會唔使預　爆炸頭傷膝要唞 - 求驗客</title></header><body><h1>夏日求驗客：雙紅會唔使預　爆炸頭傷膝要唞 - 求驗客</h1><p>大鑊！上周六嘅世界盃外圍賽，曼聯中場「爆炸頭」費蘭尼幫比利時出賽傷咗，足總證實佢膝部韌帶受傷，要唞幾周，將錯過今個星期六同利物浦嘅「雙紅會」。<br>比利時已經確定出線，但29歲嘅費蘭尼喺歐洲區賽對波斯尼亞仍然正選上陣，踢咗30分鐘就玩完。教練馬天尼斯賽後話佢嘅傷勢都幾嚴重，有機會傷到膝部韌帶，第二日就證實佢要唞幾周，即係雙紅會唔使預佢。<br></p><p>簡迪亦傷車仔頭痛</p><p>費蘭尼狀態火熱，尤其保羅普巴同卡域克傷咗，自然得到摩連奴嘅重用，佢今季已經為紅魔射入四球同獻一助攻。盧卡古近日都有受傷傳聞，假如「新魔獸」真係中招，費蘭尼隨時可以客串踢前鋒。點知搞到咁，今次摩佬都幾頭痕啦。<br>另外車路士干地一樣頭痕，事關愛將法國中場尼高路簡迪亦喺同日國際賽受傷，仲要都係30幾分鐘嘅事！離開嗰陣，簡迪按實大髀，睇嚟都傷得唔輕。冇咗艾華路莫拉達，又冇簡迪，車仔周末至本月底要應付六場比賽，包括英超作客水晶宮、英聯盃對愛華頓，仲要先後硬撼羅馬兩次！紅魔車仔今次真係同病相憐啦。</p></body></html>