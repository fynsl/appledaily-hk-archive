<html><header><meta charset="utf-8"><title>港將撐場　歐鎧淳眼濕濕</title></header><body><h1>港將撐場　歐鎧淳眼濕濕</h1><p>【本報訊】近年不少運動員成廣告商寵兒，可是吸金之餘，也惹來網民批評，甚至指會影響成績。昨晚曹星如的「王者對決3」，就吸引本港一班精英運動員到場，包括歐鎧淳、楊文蔚、短跑的吳家鋒、徐志豪、鄧奕峻等港隊代表。他們都被Rex奮戰不屈的精神感動，歐鎧淳更表示觀賽睇到眼濕濕，指香港運動員在場內場外都充滿壓力，感同身受。<br></p><p>楊文蔚：會再撐Rex
</p><p>歐鎧淳說：「我覺得星如嘅表現都係一貫令人驕傲同讚嘆，因為每一場都唔知會發生乜嘢事。我喺現場見住佢額頭腫到眼都睜唔開，但一路頂住，作為觀眾我心仲痛。其實大家去支持星如，無論佢贏定輸，大家好想喺佢身上睇到，佢堅持有幾痛有幾辛苦，然後出盡全力去做好一件事嘅態度，我覺得呢一點已經足夠。」歐其實今年3月也有到場撐Rex，但由於翌日有游泳賽，而Rex那次比賽延至凌晨才開始，她不得不提早離場，所以昨日是她真真正正第一次在現場看Rex比賽。<br>至於楊文蔚也與男友到場，見到Rex哭着向觀眾說話時，楊也大拍手掌，表示沒被拳拳到肉嚇怕，但感覺還是很緊張。她表示以後都會到場支持：「星如一直都冇投降或者放棄過，終止賽事係醫生嘅決定。星如失落嘅表情係因為佢唔想停。呢一場賽事令我好深刻，我諗我之後都會一直去睇曹星如比賽。」<br>■記者徐嘉華</p></body></html>