<html><header><meta charset="utf-8"><title>大棋局：暴風雨前的寧靜 - Mr. Tregunter</title></header><body><h1>大棋局：暴風雨前的寧靜 - Mr. Tregunter</h1><p>10月5日特朗普喺白宮會見軍方高層，揚言軍方精英齊集。會前佢先同記者講，伊朗唔符合「核協議的精神」，會後突然又同記者講，指現時係「暴風雨前的寧靜」。如推斷無錯，其所謂的暴風雨將是伊朗問題，而伊朗問題，也就係石油及天然氣問題。<br>另一邊廂，10月4日沙特阿拉伯國王薩勒曼訪問俄羅斯，同普京討論中東局勢及能源問題。此次訪問的重要性在於，蘇聯1926年係第一個承認沙特國王的國家，但91年來，沙特國王從來未訪問過蘇聯及俄羅斯。今次係91年來沙特國王首次訪問俄羅斯。<br>現時中東局勢一個大背景我哋要先明白，俄羅斯、伊朗、敘利亞乃鐵三角，俄、伊兩國一上一下夾住高加索能源走廊，為兩大睇場；敘利亞位於地中海沿岸，是能源能否順利出口到歐洲的關鍵，此其一。自1974年後石油美元體系建立，沙特可謂石油美元的代理人。在敘利亞問題上，沙特同美國同一陣線，支持敘利亞反對派，而美國長期在軍事上支持沙特防備伊朗，此其二。<br>兩邊各有各利害關係，原本涇渭分明，但呢種關係幾年內相信會有重大改變。美國最快2020年開始會成為能源出口國，過去美國靠入口原油時，沙特負責穩定石油美元體系，大家有錢齊齊搵。但當美國要自己攬嚟做時，其他做緊嘅人都要讓路。正是呢個原因，近年沙特同美國開始貌合神離，沙特國王歷史性訪俄，更具有標誌性意義。<br>全球所有已知石油蘊藏量，伊朗佔十分一，伊朗天然氣資源亦排世界第二。美國要食出口能源呢口飯，第一件要做的事就係諗計限制其他人出口。天然資源匱乏的國家羨慕中東，鑽吓油就有錢，但中東百年紛亂亦因石油。匹夫無罪，懷璧其罪。<br><br>Mr. Tregunter<br>本欄逢周二刊出</p></body></html>