<html><header><meta charset="utf-8"><title>財路：銅價升江銅有運行 - 錢雋</title></header><body><h1>財路：銅價升江銅有運行 - 錢雋</h1><p>江西銅（358）打橫行咗成季，食住銅價升，嚟緊全年成績單，Keep住靚仔，預測PB兼且係同級銅股當中至抵搞，一於煲江銅。<br>江銅今年上半年盈利翻咗半番到9.7億元（人仔，下同），已經超過晒上年全年盈利8.4億元。據美林前排發報告，銅價每升1%，對江銅盈利增長，有4%推動作用。倫敦期銅由今年6月尾貼近6,000美金，到家陣6,666美金，累升咗11%。江銅現價12.48港元，同6月尾股價差無幾，升勢落後銅價之餘，亦睇到，若果好似美林推算，銅價再升，對江銅下半年盈利，有直接刺激果效。<br>內地券商分析，明年中小礦企銅增產量28.5萬噸，到2019年，新增產量24.5萬噸，喺供應增速較低情況下，有利銅價表現。呢邊供應唔多，另一邊廂，中國作為銅消費最大國之一，啱最新9月PMI52.4%，創2012年以嚟新高。內地製造業持續復蘇，對銅亦起需求作用，江銅有運行。<br>場內專業預測，江銅今、明兩年EPS0.69港元同0.79港元，明年預測PE15倍。仲抵嘅係，專業預估江銅今、明兩年PB0.79倍同0.76倍，江銅A股（滬600362）兩年預估PB1.3倍同1.28倍，江銅折讓近半。<br>環球同樣有份量行家，美國嘅自由港麥克墨莫蘭銅金（美FCX）預估PB2.7倍同2.2倍、美國Antofagastan（英ANTO）1.8倍同1.7倍，德國Aurubis（德NDA）1.4倍同1.3倍，江銅PB，亦係平咗一大截。<br>煲江銅，當2018年PB上番1倍計，現價講緊要升32%，到16.9元，呢個目標PB，都仲未追到最近磅嘅Aurubis PB水位。<br><br>錢雋<br>細價股專家<br>本欄逢周二刊出</p></body></html>