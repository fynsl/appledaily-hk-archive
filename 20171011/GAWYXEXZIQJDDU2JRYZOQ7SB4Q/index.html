<html><header><meta charset="utf-8"><title>Money Walker：海外買樓甚麼心態 - El.</title></header><body><h1>Money Walker：海外買樓甚麼心態 - El.</h1><p>「萬般皆下品，唯有買樓高」大概係香港根深柢固嘅文化，所以喺香港樓價升唔停之下，近年興起咗投資海外樓熱潮。<br>有閒錢投資海外樓無不可，問題係當地租務法例、房地產稅項、人口增長，甚至置業文化，都可能限制咗樓價增長潛力，仲未計匯兌因素對投資回報影響。推介投資海外樓市嘅電視節目唔會話你知全部真相，全靠買家自行上網做功課，尋找中立資訊。<br>其實真係睇好海外樓市想投資的話，唔需要直接買入磚頭，香港已有好多海外房地產基金供買賣。房地產基金回報唔及收租穩定，但調返轉頭亦唔需要承受單位無法租出或遇上租霸嘅風險。據晨星資料，由年初至今按美元計，累積回報達雙位數已有超過十隻；過往三年年度化回報率5%或以上嘅海外房地產基金，亦有六隻。<br>話說回來，香港近年謬事不絕，單係居住一環上，有違常理之事已數之不盡，例如有意上車者要接受住屋係奢侈品而非必需品嘅事實。大概港人買海外樓，心態上遠不止因為夠平、用作投資，或者係一圓業主夢咁簡單。更重要嘅係即使層樓唔包他國居留權，都可以同自己講無論香港將來如何沉淪，另一國度仍存在俾自己短暫逃離嘅容身之所。面對日漸劣化嘅香港，畢竟需要搵啲方法安慰自己。<br><br>El.<br> http://fb.com/moneywalkerhk <br>本欄逢周三刊出</p></body></html>