<html><header><meta charset="utf-8"><title>十月大市升定跌？三大專家話你知！</title></header><body><h1>十月大市升定跌？三大專家話你知！</h1><p>港股踏入10月份，突破2015年4月大時代高位28,588點、創下九年半高位之後，突然無以為繼，走勢難測，究竟10月餘下時間會急轉直下，由牛市變股災？還是於散戶高位猶豫之際，一鼓作氣爆上形成「升Joy」？三位專家為大家解答呢個難題。</p><p>唐牛：資金轉炒細股 大股唞唞</p><p>《蘋果》專欄作家唐牛認為，十月是升市還是跌市的確難測，但明顯細價股開始跑出：「見到廿大成交榜，開始有奇奇怪怪的股票出咗嚟，例如啲細價股，中芯（981）、恒騰（136），見到呢啲股仔開始返嚟，感覺上好似10月炒返細價股...其實指數去到大時代高位，有少少沽壓，雖然上星期五穿咗（向上突破），但可能要一段時間儲力先衝到上去，相信指數磨吓，股仔有機會炒吓，你話十月睇上睇落就難啲，但炒吓細價股，大股就要抖抖。」<br> <br>若然要穩陣，他建議買滙控（005），但如果想博，可揀眾安（6060）。「點解買滙控？因為嚟緊，大家講十月要加息，大家估加息，贏息差，對利息收入有好處，同埋睇返呢個升浪，滙控都相對落後，KEEP住七十幾蚊冇乜升，相信個市再升上去，滙豐係其中一個重要嘅領頭羊。」至於眾安在綫，他認為大膽的投資者才會進場：「夠膽就試吓炒隻眾安在綫（6060），大膽意思係低位冇，IPO冇貨，由頭到尾都冇貨，你一定要好大膽先至去買嘅，大家都睇紅底股，但你而家買都唔係睇紅底股咁簡單，而家講緊得十蚊八蚊（賺），值博率唔係太高，你博就博佢升一倍。」</p><p>灝昇：十月往績平穩向好</p><p>擅長分析港股技術走勢的另一位《蘋果》專欄作家灝昇，對十月的股市傾向看好，他說雖然好多人都會覺得十月是大跌市，但根據以往的數據顯示，從2001年至2016年，其實只有2007年及2011年跌得比較嚴重，分別跌8.64%和9.44%，而其他時間十月的股市屬平穩中好一點的狀況。<br> <br>灝昇認為雖然上周五一股作氣升上28,626點的位置，收市回落，但恒指暫時都站在28,000點的位置，即使今天有回調，也沒有跌穿28,000位置水平，所以他認為短期內還有購買力存在。他又指市場在大跌或轉勢之前，都會有一輪比較瘋狂的時期和很快和短期的急升，但暫時也沒有，即使是最大最出名的牛市股港交所（388），聲浪還在220元水平爭持，所以相信市場真正的購買力尚未出現。<br> <br>他指今日天雖然跌過百多點，但有不少的股份的升幅都不錯，如一些中小型的股份，開始有資金衝進去，甚至是港交所都是比較有力，是一個健康的現象，所以他看好證劵股和港交所等股份，而本地產股如新世界發展（017）也值得留意，有機會與港交所一起衝上去，繼續撐住個市。</p><p>沈慶洪：一日未炒落後就未見頂</p><p>騰祺基金管理投資管理董事沈慶洪表示，整個十月較難預計，但暫時看好後市，主要因為在經濟因素上，沒有重大的負面因素，而市場氣氛亦會繼續保持。<br> <br>沈慶洪表示現時仍會選擇強勢股，雖然有投資者會揀落後的弱勢股，但他認為等市升至「水尾」就到落後的弱勢股份升，也代表股市就差不多到頂了。不過，他認為現時落後的股份未有行動，證明市場有條件向上升。<br> <br>他建議可以考慮汽車和內險股，而A股ETF也值得留意，特別是於十九大後，人事調整可能會製造機會令A股ETF造好。大價股份方面，他認為騰訊（700）和5G概念的股份，都可以趁調整時間留意。</p></body></html>