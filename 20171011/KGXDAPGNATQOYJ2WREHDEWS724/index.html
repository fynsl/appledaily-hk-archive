<html><header><meta charset="utf-8"><title>收市閒情：得媽媽谷得天下？ - 千頌C</title></header><body><h1>收市閒情：得媽媽谷得天下？ - 千頌C</h1><p>「老公話同班fd上大陸玩，仲要玩到過夜，第二日先番，如果唔畀系咪好過份呢？」、「好鍾意食茄子，但諗唔到點煮？」<br>呢啲咁嘅問題，你放上連登，得到嘅答案，好可能係「我約埋你一齊玩」、「叫你阿媽煮」之類嘅派膠回應。但喺另一個世界，一眾師奶會集思廣益，同你講「你老公就過份」、「千萬不要俾佢去」，教你如何處決你老公，點樣烹調隻茄子，冇錯，因為呢度係Baby Kingdom。<br>手握新世界（017）地產王國嘅「第三代」鄭志剛，最新被爆領軍入股「親子王國」。鄭志剛搞搞吓地產，走去買一個極本土嘅媽媽谷？<br>是咁的，華人社會雖然都係父權為主，但喺香港，師奶嘅威力大家係唔可以忽視。大家知唔知TVB（511）嘅獨大，就係靠師奶奪得！你見過去50年所有劇集，都可以統稱為「師奶劇」，呢類劇特點就多喇：點解個賊行入間屋想偷嘢，會開聲講「好在，間屋冇人呀！」，大佬，做賊做到開聲，儍的嗎？呢類鏡頭你覺得膠，但越膠就越保得住TVB過去50年嘅收視。即係咁，對師奶來講，「我喺廚房煮緊飯，都睇唔到電視，啲劇唔做到廣播劇咁我點追呀？」<br>當TVB要為師奶拍劇拍足50年，你就知香港屋企最終話事人，至少係控制遙控嗰個，係師奶無誤。你見港視（1137）都要向師奶跪低開實體店就知，時代變，但港媽勢力不變。而Baby Kingdom嘅影響力，正正係港媽界嘅權威。權威到點？最極端嘅case，之前有個苦主爸爸在網上訴苦，話自己係讀營養學、藥劑，但老婆唔信自己講嘅嬰兒生理知識，反而信Baby Kingdom衍生嘅「媽媽group」。<br>呢個可能較extreme，但正正反映Baby Kingdom已凝聚咗一班好忠實嘅媽媽fans。最勁係咩，你問吓你媽媽就知，就算小朋友已變大朋友，三張幾四張，媽媽永遠都會覺得自已仔女係小朋友，即係咩？即係佢哋只會繼續喺「媽媽group」討論湊仔經！<br>擁有一個有勢力嘅平台，可能未夠，要有synergy effect，識玩一定要玩一條龍，鄭志剛投資埋DayDayCook，教媽媽煮好西；買埋維多利亞幼稚園，培養貴族學生哥；小朋友大啲啦，K11有搞電競呀；到大個仔要置業，慈母係時候出場了，「買鄭志剛樓吧，我畀首期！」<br><br>千頌C<br> http://fb.com/winbigwok <br>本欄逢周三刊出</p></body></html>