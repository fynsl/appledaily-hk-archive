<html><header><meta charset="utf-8"><title>智取大市：終於去到追落後 - 晉佳</title></header><body><h1>智取大市：終於去到追落後 - 晉佳</h1><p>唔太想見到嘅畫面噚日終於出現，資金放棄高追強股、改吼落後股。科技股如IGG（799）、金山軟件（3888）、網龍（777）明顯強過龍頭舜宇（2382）。弱勢內房綠城（3900）拍得住龍頭融創（1918），亦叻過恒大（3333）。至於超弱勢軍工板塊亦起錨，有中航科工（2357）開始爆上。<br>恒指繼續試頂，雖然「傳統」強勢股如科網、汽車、內房龍頭，照計會跟大市升，但睇怕嚟緊落後股先係焦點。<br>落後板塊嘅話，港交所（388）都算，而本地證券股今年冇乜升過，惠理（806）突然三連陽爆上，弱勢股變強勢股，大成交突破後，短線升開有條路，應該係呢個sector首選。佢啲兄弟又點？國泰君安國際（1788）、耀才（1428）都築圓底，其中耀才個圓底搞咗足足半年，啱啱先突破半年阻力250日線，成交有點兒增加，啱啱發埋盈喜料半年多賺65%，近期港股成交活躍，似乎不差。去到呢個時候，有閒錢細細注吼落後股短打亦冇壞，相信稍後不乏單日升一成半成嘅短線機會出現，其實都只係等一兩棍，捉到路食到糊，再搵下一隻。如果今期追落後規模夠強大，賭埋呢浸，或許係時候埋單計數了。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>