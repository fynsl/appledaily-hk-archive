<html><header><meta charset="utf-8"><title>【馮仁昭四圍超】鍾沛枝甩拖　轉行搵對象</title></header><body><h1>【馮仁昭四圍超】鍾沛枝甩拖　轉行搵對象</h1><p>鍾沛枝係01年港姐亞軍，18歲嗰陣為圓媽咪心願選港姐，結果輸畀冠軍楊思琦，逃離娛樂圈後做過國泰地勤，𠵱家喺某美容中心做員工形象指導顧問。出身小康之家嘅鍾沛枝，靠爸爸開燒臘檔養起全家，鍾沛枝間中會到檔口幫手做收銀同抹枱。</p><p>兼顧家族燒臘舖</p><p>雖然爸爸好傳統，認為女仔人家唔好落舖頭拋頭露面，但鍾沛枝有時都會到店舖同老夥計傾偈，撞正繁忙時間仲會執頭執尾，鍾沛枝話：「𠵱家屋企有兩間燒臘舖，可以話係爸爸嘅心血。係斬叉燒養大我哋，爸爸好辛苦湊大我同細佬，始終係傳落嚟嘅手藝。」<br>早前同男友分手嘅鍾沛枝，最近轉咗新工，由地勤轉行做美容，由於要適應新工作，雖然可以藉忙碌忘情傷，但年屆35歲嘅佢坦言：「其實都憧憬結婚，同屆港姐三甲思琦同朱凱婷都有自己仔女，拍拖其實可以調節壓力同心情，不過老實講，做美容行業始終接觸女仔會多啲。」<br>撰文：馮仁昭</p></body></html>