<html><header><meta charset="utf-8"><title>報道Tesla假新聞內地媒體集體炒車</title></header><body><h1>報道Tesla假新聞<br>內地媒體集體炒車</h1><p>Tesla將會推出史上第一款汽油車！你冇睇錯，我亦冇寫錯，呢單原來係「假新聞」，《財富》雜誌的幽默版本昨晚出咗一篇報道，報道話Tesla創辦人兼行政總裁馬斯克（Elon Musk）公佈，將在2022年量產一款汽油車，命名為Model T。一篇幽默報道，竟然令一眾內地傳媒中招！《搜狐》、《騰訊科技》、《證券時報網》均將惡搞新聞認真地報道出嚟！<br> <br>《財富》以反諷的手法報道，引述馬斯克表示，「該款Model T將會是超越現有燃油車的新產品」，報道更指，Model 3面世以來，生產就出現樽頸位，更指Model 3部份車體要「人手安裝」，而馬斯克則否認，並指出，「手工車是稀有品」。<br> <br>另外，報道又諷刺地指出，馬斯克自責地表示：「很多人批評我的火箭及超級高速鐵路計劃不切實際，的確這是概念都太前衛了，所以我又重新坐回畫圖板前。」　報道又指，馬斯克在記者會上，公佈Model T的性能，包括5座位、每一百公里耗油量7.5升，但無自動駕駛系統，亦沒有OTA升級及加速模式，如果2022年前政府禁止燃油車售賣，Model T的訂金將不獲退還。<br> <br>以上報道，可以引用梁振英的金句：「唔知就嚇死，知嘅就笑死。」內地傳媒看到都有報道，其中《搜狐》、《騰訊科技》、《證券時報網》都中伏收場，認真報道以上的假新聞，不過《新浪科技》以及《華爾街見聞》就好醒目，寫明是假新聞。<br> <br>大陸網民好快就發現是假新聞，並留言恥笑中伏翻譯報道。直至上午11時左右，騰訊科技原link再出更新版，但中伏報道維持了近兩個鐘。</p></body></html>