<html><header><meta charset="utf-8"><title>中環在線：12萬跟杜如風去東京 - 李華華</title></header><body><h1>中環在線：12萬跟杜如風去東京 - 李華華</h1><p>縱橫遊（8069）再搞豪華團，上次賣完關子保持神秘，終於揭盅原來係東京！繼續由旅遊達人杜如風帶團，6日奢遊東京、箱根，多上次一日，團費加33%至118,888元。究竟有幾豪要花費12萬去日本？<br>食好西是常識吧，包括日本天皇御用會席料理、A5神戶牛鐵板燒、米芝蓮3星懷石料理及河豚料理。唔止咁，一場去到東京，仲可以上遊艇夜遊東京、嚐法式料理！再搭直升機飛上600米高空俯瞰東京黃昏美景，以及杜如風的重頭戲──Shopping，齊齊去表參道、南青山、赤坂買嘢。<br>住宿亦唔馬虎，將入住溫泉旅館強羅花壇、東急頂級的The Capitol。縱橫遊行政總裁袁振寧話，豪華團至今一直不乏顧客問津，甚至有人提出包團！今次名額得16個，10月13日接受報名、明年2月16日（農曆年初一）出發。都係嗰句，香港真係有好多隱形富豪。<br><br>李華華</p></body></html>