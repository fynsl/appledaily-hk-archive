<html><header><meta charset="utf-8"><title>【黑衫唔老黎？】無綫女藝人「自由」夢碎！炒飯哥炒起「壹號」馬</title></header><body><h1>【黑衫唔老黎？】<br>無綫女藝人「自由」夢碎！炒飯哥炒起「壹號」馬</h1><p>快活谷今晚（11日）有位騎師開局好快活，就係炒飯哥羅理雅，繼頭場勝出沈集成馬房「泡泡達人」後，羅理雅於第三場四班1200米再下一城，勝出容天鵬馬房大熱「中華壹號」，此駒打開今季勝門，單Win及組合獨贏A1分別派33.5及19元。<br><br>雷神這晚停賽，大部份騎師包括羅理雅在內，多多少少因冇咗強敵，陣上搏殺份外得心應手。羅理雅便打出近期身價波，「中華壹號」沿途居中，在其理想留放下直路殺上贏1.5馬位，順利建功，個人用咗短短一粒鐘，已成功起孖領先騎師王。<br><br>7歲愛爾蘭自購馬「中華壹號」上季尾於同班同程輕取今季已兩捷的「紅星」開齋；上周四（5日）晚「中華壹號」只不敵超班馬「航天勇將」做阿二，果然今場對手減弱即贏馬補中，從而帶挈馬主新季首度拉頭馬。<br><br>容天鵬表示「中華壹號」於延遲截止報名階段加入，因為知道四班1200米分開了兩組，對手應比較弱，所以趁馬fit報名匆匆再出，上場形勢不好只輸埋門一步，今場步速甚慢都有點擔心，好彩羅理雅發揮出色，走位一絕下後上取勝。<br><br>28歲無綫女藝人陳芷尤，這晚身穿一身黑衫，與其他女藝人如白雲等，以及「得意財星」馬主之一的施龍友，一齊現身支持第三場「自由飛翔」及第五場「領航大師」，結果「自由飛翔」4.9倍只得第六名，「領航大師」亦告落第，一班人打氣失敗，冇得拉頭馬。<br><br>第三場賽果正路，次熱「富萬家」由巫顯東靠放入Q，落飛馬「軍炮」後追第三，冷馬「哥哥仔」跑第四，四重彩派14,437元。</p></body></html>