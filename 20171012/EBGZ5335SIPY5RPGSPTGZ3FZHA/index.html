<html><header><meta charset="utf-8"><title>分手年多由朋友行番前一步陳瀅猷亨合體過節甜不甩</title></header><body><h1>分手年多由朋友行番前一步<br>陳瀅猷亨合體過節甜不甩</h1><p>【爆相爆片】<br>賭王何鴻燊與梁安琪的大仔何猷亨，跟無綫小花陳瀅分手一年多，依然維持再見亦是朋友的好關係，之前猷亨公司樓盤開賣及澳門選立法會，陳瀅都落力支持。日前有讀者「爆相爆片」，目擊二人趁國慶日合體，在中環ifc天橋與市民齊齊逼住睇煙花，二人更甜笑對望。</p><p>賭王何鴻燊與梁安琪所生、現年24歲的大仔何猷亨，去年7月與無綫小花陳瀅分手，戀情僅維持半年，當時曾有指女方想嫁入何家做豪門新抱而逼婚，不過當事人就否認有此事，雖然分手不再做情侶，但二人有共識地退一步做回朋友。</p><p>笑容一致</p><p>猷亨與陳瀅分手已一年，其間各自傳出過緋聞，不過二人都依然單身，尚未有另一半。日前，本報讀者目擊二人「合體」，在10月1日的國慶日齊齊度過，讀者張小姐透過《蘋果》「爆相爆片」分享陳瀅與猷亨在中環ifc對出天橋睇國慶煙花滙演的照片。從相片所見，二人與其他市民一齊逼住睇煙花湊熱鬧，而另一張相，猷亨就除下LV外套，手插袋望住陳瀅，而身穿紅格恤衫及黑短裙的陳瀅當時亦望住猷亨，笑容一致，表現甜蜜，張小姐表示：「當時大概9點10分，見到佢哋兩個企喺天橋睇緊煙花，初頭以為得佢哋兩個，原來仲有兩個男性友人，其中一個係外籍人士，佢哋四個人睇咗10分鐘就行番入ifc商場方向。」<br>記者問到有否見到二人舉止親密？張小姐表示：「佢哋冇親暱動作，唔似情侶，但就有不斷傾偈，同另外兩個朋友都有傾偈。」記者昨日聯絡過猷亨，至截稿時未有回應。</p><p>幫手拉票</p><p>猷亨上月尾在facebook透露去了英國返母校兼公幹，回港後趁國慶假期就相約陳瀅及朋友睇煙花，可見感情相當好。而陳瀅上月尾在一個電影首映時，被問到會否約靚仔睇煙花，當時她表示會與一班靚仔睇，是否暗示猷亨是靚仔不得而知，她亦自爆曾經有一次與男仔去迪士尼睇煙花的浪漫經驗：「因為怕俾人影到，偷偷哋去，有輕微刺激感。」<br>今次，陳瀅和猷亨明目張膽到中環公眾場所睇煙花，究竟做回朋友定復合確惹人懷疑，不過其實二人分手後一直有保持聯絡。今年7月，四太梁安琪旗下的尚嘉控股在灣仔的壹嘉樓盤開售時，曾有讀者爆料見到陳瀅到示範單位睇樓撐場，當時猷亨都有在場。直至上月，猷亨在澳門選立法會時，陳瀅着住競選團隊的黃tee在facebook貼相高調幫手拉票，二人的感情確實是撲朔迷離。<br>採訪：唐如</p></body></html>