<html><header><meta charset="utf-8"><title>陳曉東重返樂壇洪楗華：當唱歌係職業維生唔容易</title></header><body><h1>陳曉東重返樂壇<br>洪楗華：當唱歌係職業維生唔容易</h1><p>今年40歲嘅洪楗華，佢喺97年同上華唱片完咗約之後冇耐就淡出娛樂圈，轉行做生意，仲同青梅竹馬嘅女朋友結婚，婚後生咗2個小朋友，一直過住幸福嘅家庭生活。直到日前佢再度亮相幕前，勾起大家對當年嘅回憶。<br> <br>洪楗華坦言佢一直都鍾意唱歌，不過因為單一發展，加上性格嘅問題，對演藝事業難免會有影響，日前佢喺觀塘接受訪問，講到歌手夢，佢話：「其實我好鍾意唱歌，但係要當係職業維生唔容易，如果唔做生意，唔知點維持家庭！」唔講唔知，洪楗華本身亦都係已故歌唱老師戴思聰嘅徒弟，近排陳曉東亦重返樂壇，唔知佢又有冇呢個諗法？佢話：「對我嚟講唱歌係一啲障礙都冇，我由頭到尾都係單一鍾意唱歌，佢哋係多方面發展，睇機會喇，我自己唔抗拒。」<br> <br>雖然近年大家忙住發展自己嘅事業，不過間中都會聯絡約埋師母一齊食飯：「我哋以前聚埋係唱k，老師走咗之後，東東返嚟都會喺師母嗰度見。我本身同師母一年見幾次，又會keep住拜老師。」<br> <br>講到同戴老師嘅關係，佢話：「老師對我好好，我係佢其中一個好鍾意嘅徒弟，我17歲就跟佢，當咗佢係我嘅親人，見佢見多過見自己嘅父母，老師又成日教我嘅處世事，成日話：『華仔你唔可以咁，要open mind啲，如果收埋自己唔會有機會。』只不過我自己吸收差啲，有陣時我覺得當年發展唔好，有少少對佢唔住，佢咁睇得起我。」<br> <br>之不過戴老師生前做過訪問，佢曾經話霆鋒苦練結他，係因為洪楗華同陳曉東嘅關係，佢唔敢喺佢哋面前唱歌，於是苦練結他，甚至當年仲有約埋一齊打牌，洪楗華就話：「我冇同霆鋒打過牌，反而試過去打羽毛球，我哋以前都有一齊去唱K，佢都有份一齊唱喎！」<br> <br>場地提供：CAY PARTYROOM</p></body></html>