<html><header><meta charset="utf-8"><title>夏日求驗客：杜Sir寸摩佬必泊大巴雙紅會先打口水戰</title></header><body><h1>夏日求驗客：杜Sir寸摩佬必泊大巴<br>雙紅會先打口水戰</h1><p>「雙紅會」禮拜六早場先踢，不過雙方嘅口水戰一早就開始！利物浦名宿杜格利殊就過料畀領隊高路普，預言曼聯領隊摩連奴將會繼續以「泊大巴」嘅戰術應付大戰，又叫高路普繼續貫徹其進攻踢法，唔使擔心後防甩漏，寧願球隊前面入多幾粒，都唔想睇到球隊死守1:0贏悶波咁話，似乎寸緊摩佬賴以成名嘅「1:0戰術」喎！不過一向自負嘅摩佬就一於少理，揚言球隊今季表現比上季好，上季作客都可以打和，今季仲唔食硬「利」？</p><p>曼聯前線着晒火</p><p>曼聯今季前線着晒火，聯賽七場轟入21球咁多，唔只得新加盟嘅盧卡古腳風順，拉舒福特、米希達利恩都狀態火熱，就連去季頹爆嘅馬迪爾都有復蘇迹象。不過利記名宿杜格利殊就睇死曼聯領隊摩連奴，帶隊作客晏菲路一定唔敢再強攻：「上季摩連奴嚟到唔只係『泊大巴』咁簡單，而係泊左多架雙層巴士，我認為曼聯今仗都會繼續着重防守囉！」<br>利迷叫得佢做「國王」，杜Sir當然信心十足，賽前就向高路普教路，話摩連奴肯定會嗌佢啲前線球員，不斷向利物浦施壓，所以雙方都會有壓力：「我對高路普充滿信心，一定會搵到破大巴嘅方法！」近期紅軍表現麻麻，不過杜Sir表明力撐高路普嘅性感足球踢法，認為好啱球會風格，仲話寧願睇住球隊驚險咁贏3:2，都好過睇住隊波小勝1:0咁悶。</p><p>摩連奴反擊：勁過紅軍</p><p>畀杜Sir挑機後，曼聯領隊摩連奴就話，睇番球隊今季戰績明顯比上季進步，𠵱家六勝一和排第二，點計都好過近四場聯賽更只得一勝、排緊第七既利物浦嘞！摩佬話：「我覺得我哋表現好啲喎，可能好多人會話我哋都未對過其他Big 5，成績唔可以作準，但我哋上季主場冇辦法擊敗愛華頓同韋斯咸，作客亦贏唔到修咸頓，今季就做到晒。」<br>摩佬總結話，曼聯今季表現比上季出色，上季都已經拎到兩個錦標，今季表現更好但唔代表會同上季一樣成功，言談間胸有成竹。大家都各有論點，未踢之前一於先召喚獎門人出嚟：「打和啦，Super！」</p></body></html>