<html><header><meta charset="utf-8"><title>Eason吹住唱　笑阿徐唔睬人</title></header><body><h1>Eason吹住唱　笑阿徐唔睬人</h1><p>陳奕迅（Eason）為宣傳國語專輯，在世界各地舉行合共18場名為「Eason says C'mon in~Tour」演唱會。香港站於前晚及昨晚在旺角麥花臣舉行，有「吹神」之稱的他邊唱邊「吹」，又向台下老婆徐濠縈（阿徐）施冧功，以歌曲《人生馬拉松》來形容她，更笑言觀眾想見他可以去他家，但要問老婆先，Eason說：「但佢唔睬人㗎！」</p><p>陳奕迅踩過無數次紅館台板，但為宣傳國語專輯《C'mon in》，前晚及昨晚踩入旺角麥花臣場館，舉行一連兩晚演唱會。今次門票劃一750元，有歌迷向《蘋果》報料，指場外有操不純正廣東話的人、疑似是集團式運作的黃牛黨，向排隊入場的觀眾問價，欲收購門票。</p><p>示範反白眼</p><p>染了一頭粉紅頭髮的徐濠縈，開場前由後台步出，坐定定等老公上台，但未見囡囡康堤同行，捧場圈中人還有陳柏宇夫婦、郭偉亮和太太葉佩雯、梁漢文夫婦、趙學而、陳志雲及甄楚倩等。演出期間，Eason問觀眾：「有冇人聽晚都嚟？」台下有人歡呼表示有，Eason即笑謂：「咁勁有兩晚飛，介紹啲南亞裔我識吓，我自己都係得20張，攞晒出嚟喇。」有觀眾大叫好想繼續見到他，他便說：「想咪嚟我屋企囉，不過要問我老婆先，但佢唔睬人㗎，死啦！加重咗佢形象㖭，其實佢連我都唔係好睬……講笑啫。」<br>心情大靚的Eason，在台上扮觀眾舉手投入跳舞，然後說自己不應被影到在台上太high、臉容扭曲的相，但話口未完，他又忽然向觀眾示範反白眼。之後唱《人生馬拉松》時他幫自己tag歌，冧爆老婆阿徐說：「以下呢首歌都係好好嘅，就似我太太咁，《人生馬拉松》。」</p><p>對黃牛無符</p><p>完騷後Eason接受傳媒訪問，被問到黃牛票被炒至7千元一張，Eason說：「點解佢哋咁多飛？我都冇去助長呢件事，唔係唔同情買唔到飛嘅樂迷，但唔知點控制。」然後又作狀爆喊說：「咁我可以點呀？」問他可會多開場次減少炒風？他認為沒有用：「我上次都開25場啦，咪又係炒，標7千蚊張囉，但又炒得高，經理人又賺少咗，不過咁都代表我有價值，如南亞人士都入嚟睇就勁喇！」至於下一個香港演唱會，他說今年不會，最快明年、後年或大後年的年底，要看是否成功申請到紅館。</p><p>提到那英發聲明說不再做《中國新歌星》評判，有份參與的Eason說不知情，但相信因對方已做了六年，所以想休息。至於網民批評節目有黑幕，正如他之前在ViuTV都說有人提醒他按掣，Eason說只係提醒，不是甚麼黑幕，對於被指在節目中一邊打呵欠，一邊唱歌扮黎明（Leon），有網民認為不尊重，Eason即澄清：「我冇詆毀Leon，只係模仿佢唱歌嘅共鳴箒！」他續謂：「實不相瞞，我近年同Leon都有啲私交，所以先模仿吓佢，玩吓搞氣氛，我入行20年都踩咗唔少屎，如果唔熟都唔會咁做。」<br>採訪：曹家誠<br>攝影：仇志德</p></body></html>