<html><header><meta charset="utf-8"><title>【馮仁昭四圍超】「家陣相處易啲」陳瀅、猷亨有約會</title></header><body><h1>【馮仁昭四圍超】「家陣相處易啲」<br>陳瀅、猷亨有約會</h1><p>蔡卓妍（阿Sa）、陳瀅同鄭希怡噚晚喺中環ifc出席Maje時裝活動，陳瀅春風滿面，問到之前俾讀者影到國慶日同賭王四房大仔何猷亨睇煙花，佢就否認復合：「冇拍拖，我仍然係單身，嗰日商場出面有煙花睇，有幾個朋友一齊，淨係影到我同猷亨，係普通朋友聚會。」<br>陳瀅仲話暫時冇機會復合：「同之前講一樣，大家關係由情侶變成朋友，相處更加簡單同易啲。」佢又承認間中有同猷亨單獨約會，但感覺唔到對方追佢，指大家近年都要專注事業。有人提議過幾年後各自未有另一半就復合，陳瀅笑言：「古時住埋同一條村就可能冇人一齊就相約番一齊，每日識唔同朋友，但係未有男朋友。」</p><p>Twins約埋結婚</p><p>另外，阿Sa透露已見過阿嬌新男友「醫界王陽明」賴弘國，更講笑話可以考慮兩對情侶約埋拍拖，阿Sa話：「唔方便透露，總之拍檔開心，我都開心。」有提議Twins一齊結婚？阿Sa話：「以前有諗過，覺得兩個一齊搞會大型啲，同埋慳啲，都係同一班朋友，一次過搞晒。」問到會唔會有計劃？佢話：「有呢啲幻想，冇話一定，隨緣。」<br>撰文：馮仁昭</p></body></html>