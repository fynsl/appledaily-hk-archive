<html><header><meta charset="utf-8"><title>中環在線：邢李㷧9億思捷股份贈兩女  - 李華華</title></header><body><h1>中環在線：邢李㷧9億思捷股份贈兩女  - 李華華</h1><p>思捷（330）創辦人邢李㷧，一手創立Esprit時裝王國，早年成功喺高位沽貨套現逾200億離場，堪稱財金界傳奇。直到2012年，邢李㷧趁思捷供股救亡之際，突然出手翻兜，掃入思捷10.97%股份，當時大家仲揣測佢是咪打算復出。<br>不過現實係，邢李㷧早已退休，掛住打golf，買思捷只當財務投資。呢批貨持股5年，一直冇郁過，直到今個星期，邢李㷧忽然將呢筆總值逾9億元嘅股份，轉贈畀兩名愛女，認真大手筆。</p><p>16歲細女冇份</p><p>據聯交所資料，邢李㷧本周一將原本由旗下信託持有嘅2.118億股思捷，轉移到一間名為Total Market Limited嘅離岸公司，呢間公司由邢李㷧大女邢嘉倩與二女邢愛林各自持有50%，股份來源寫明係「獲給予」，即係爸爸送嘅。<br>以思捷噚日收市價4.27元計，即兩姊妹各人持股，賬面值4.52億元。當年邢李㷧平均入貨價為每股8至9蚊，保守估計總成本約19億，即呢筆投資賬面上係蝕緊53%。<br>邢李㷧有3名寶貝女，邢嘉倩係邢李㷧與前妻張天愛所生；二女邢愛林同細女邢言愛，就係大美人林青霞所出。可能因為細女今年只得16歲，仲未成年，所以今次送股份未見有佢名。而年僅21歲嘅邢愛林，據聞已擁有中半山The Mayfair一個逾億元豪宅，睇來邢李㷧近年都逐步將身家轉移畀下一代。<br><br>李華華<br>mailto:LiWaWa@AppleDaily.com</p></body></html>