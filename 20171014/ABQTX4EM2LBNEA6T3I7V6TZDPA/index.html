<html><header><meta charset="utf-8"><title>隔牆有耳：三歷史建築升呢法定古蹟 - 李八方</title></header><body><h1>隔牆有耳：<br>三歷史建築升呢法定古蹟 - 李八方</h1><p>再多3幢歷史建築「升呢」做法定古蹟，政府宣佈將跑馬地東蓮覺苑、油麻地九龍佑寧堂同大澳楊侯古廟列為法定古蹟，噚日刊憲3幢建築物喺今年6月已獲得古諮會列為法定古蹟，有咗法定保護，就唔擔心日後被貿然拆卸，政府仲會協助維修同提供保育意見。<br>3幢建築同唔少本土歷史息息相關，東蓮覺苑係1935年落成嘅佛寺，由何東爵士同佢佛教徒妻子何張靜蓉創立，為弘揚佛法而建，東蓮覺苑採用咗西方建築結構糅合傳統中式設計，例如飛檐、斗栱、琉璃瓦頂等。<br>九龍佑寧堂就由倫敦傳道會興建，1931年正式揭幕，日佔時期曾經被日軍改做馬廄，亦被大肆破壞，到1947年先重開，教堂帶有垂直哥德式建築風格，亦建有中式金字瓦頂。大澳楊侯古廟就建於1699年或更早，係大澳現存最古老嘅廟宇，因與大澳端午龍舟遊涌關係密切而聞名。</p></body></html>