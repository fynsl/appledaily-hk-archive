<html><header><meta charset="utf-8"><title>河國榮內地節目堅持唱廣東歌自嘲最強大老外龍套</title></header><body><h1>河國榮內地節目堅持唱廣東歌<br>自嘲最強大老外龍套</h1><p>一般人追求夢想可以追到幾多歲？呢個世界講追求夢想，真係唔多實際，但係唔追就係鹹魚，咁追唔追先？<br>現年52歲嘅河國榮一直冇放棄過唱歌呢個夢想，最近佢又上台唱歌喇。今次好特別，就係以外國人身份上內地電視節目唱廣東歌，仲要唱電視劇《笑看風雲》主題曲添。<br>邀請河國榮唱歌嘅綜藝節目《唱響中華》每集都會請外籍人士上台唱中文歌，剛剛播映嘅第3集就請咗我哋熟悉嘅河國榮。香港人梗係知道河國榮識講廣東話同普通話，但係3個主持一聽到佢講普通話，就顯得好驚訝。<br>河國榮介紹自己曾經係香港電視台演員，女主持認得佢：「是不是專門演警察的那個？」河國榮就話「我想我拍過兩百多部電視劇，拍了那麼多都是龍套，可是我現在變成是最強大的老外龍套。」<br>之後河國榮表示要唱歌：「今天唱歌，就是《笑看風雲》，廣東話。」強調唱嘅係廣東歌，河國榮果然對廣東歌有堅持，冇為咗討好內地觀眾而唱普通話歌。而佢唱歌時亦保持一貫水準，觀眾都拍晒手，唱完之後女主持仲講廣東話大讚：「好犀利呀！」<br>河國榮喺澳洲出世，讀大學嗰陣已經開始聽廣東流行曲，22歲嚟香港定居至正式學講廣東話。佢9月喺facebook都出過po，話呢次係到上海錄呢個節目：「可以認識到另外40位來自全世界、國語很棒、歌唱非常好聽的老外就特別開心。」</p></body></html>