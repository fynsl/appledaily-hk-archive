<html><header><meta charset="utf-8"><title>【歡迎加入】Harbour Runners跑遍香港　半夜追電車跑好High</title></header><body><h1>【歡迎加入】Harbour Runners跑遍香港　半夜追電車跑好High</h1><p>全新旅遊專頁，即like籽想旅行：https://fb.me/travel.appleseed<br><br><br><br>跑步，話辛苦，又唔辛苦得晒。不過呢，一個人戴住耳機聽住歌跑，點都有少少悶。所以呢，有個伴，有景望，係唔同feel嘅。</p><p>Harbour Runners係由幾個熱愛跑步嘅年輕人喺七年前組成，佢哋跑遍香港唔同角落，朋友帶朋友，唔同背景，唔同年齡嘅人都可以加入，無任歡迎。所以，人數就越來越多，每次跑親都有成70至80人㗎！每個星期三，佢哋都會夜晚七點半喺指定地點集合，熱熱身就開始跑。當然你會問，咁多人帶人嚟join，實有新手啦，點同老手一齊玩呀？咁就不得不讚吓呢班發起人，佢哋個個星期安排好路線，一毫子唔收不特只，仲好照顧新同學！佢哋會分開三組人──快、中、慢組。有經驗嘅成員分別帶頭同守尾門，確保大家跑啱路線同無人留後，為大家加油。<br></p><p>參加Harbour Runners除咗可以有伴之外，仲每個禮拜都有唔同路線跑。例如：鐘樓、西九海濱長廊、紅磡、中環、灣仔、銅鑼灣、北角等等。保證你唔會跑厭。除咗恆常路徑外，佢哋有時仲會搞吓特別event，例如Tram Dash，即係一班跑手凌晨時段喺架電車後面追住跑。有新意呢？<br><br>大家試吓逢星期三唔好去Happy Hour，改join呢班咁有passion嘅跑手，一齊做吓運動，你嘅生活態度可能從此不一樣。而平時有去開gym嘅朋友，都可以試吓星期三join佢哋。因為……運動，其實可以有聯繫，仲係免費嘅！<br><br>製作：有種運動</p></body></html>