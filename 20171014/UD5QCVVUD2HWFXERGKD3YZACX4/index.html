<html><header><meta charset="utf-8"><title>杏兒順產誕8磅王子　閉關餵人奶</title></header><body><h1>杏兒順產誕8磅王子　閉關餵人奶</h1><p>現年37歲的胡杏兒今年初成功造人，昨日杏兒與老公李乘德（Philip）同在Instagram報喜囝囝已出世，Philip表示杏兒順產誕下重約8磅的「小王子」Brendan Lee，母子平安，杏兒已回家坐月，並開始閉關餵母乳育兒。</p><p>胡杏兒前年嫁給沙頭角圍村老公Philip，婚禮用上「祝李杏福」做主題，婚後兩人努力造人，杏兒今年初成功懷孕。因為陀仔的關係，杏兒鼻子在懷孕期變大，變得更有福氣。Philip早前曾在Instagram自爆BB性別，昨日又在Ig貼出抱着囝囝的照片，公佈升呢做了爸爸；杏兒也同步在社交網站貼圖，兩夫妻同時用手拼成心形圖案，並包着囝囝一雙小手，留言寫上：「我們仨」，大晒溫馨。</p><p>肺量強勁很健康</p><p>一索得男的Philip心情靚爆，在Ig以英文報喜，並公開囝囝英文名叫Brendan Lee，他寫道：「囝囝順產，出世了數天，體重大約七至八磅，肺量強勁也很健康。」Philip也提到杏兒情況：「媽咪很好，但非常疲倦。」Philip表示杏兒已開始以人奶餵哺囝囝並開始坐月，未必能夠經常看手機，他希望讓杏兒多休息，亦感謝大家祝福。<br>至於為囝囝取名Brendan，Philip指是發夢時見到，是一個愛爾蘭的名字，意思是「王子」，而Brendan就是李家小王子。Philip是沙頭角禾坑村客家原居民，也是三代單傳，杏兒成功生下慈姑椗，囝囝將來也會有丁權。<br>杏兒之前受訪一度擔心順產會痛到癲，結果她好叻，成功誕下麟兒。杏兒昨透過經理人公司宣傳部回應：「我哋已經返咗屋企，因為都有啲攰，開始餵人奶，要閉關啦。多謝各位祝福，我哋母子平安，好開心順產成功，感恩！」</p><p>眾契媽大讚靚仔</p><p>Brendan仍在杏兒肚內時，曾跟「胡說八道」眾靚靚契媽到澳洲拍攝無綫節目《胡說八道真情假期》，BB出世消息傳開後，眾靚契媽也紛紛送上祝福。「大契媽」胡蓓蔚已經前往探望Brendan，她大讚：「超靚仔兼得意！」「二契媽」姚子羚也說：「我未去探，佢生嗰幾日我病咗，唔探住，嚟緊呢幾日會去探，杏兒好叻。」問到看照片覺得Brendan似爸爸還是媽咪？她說：「未睇清楚，係一個眼大大、handsome BB。」<br>「三契媽」李施嬅昨也大讚Brendan靚仔，至於送甚麼禮物，她說：「想搵啲有心意嘅禮物，有啲難買，送我自己啦。」「四契媽」胡定欣說：「一班契媽等咗佢好耐，佢有齊爸爸、媽媽嘅優點。」「細契媽」黃智雯回覆傳媒：「佢早幾日生咗，有send相畀我哋睇，好得意呀！等佢休息多幾日，返到屋企先去探杏兒啦。之前baby shower送咗衫仔，嚟緊送個吻啦。」<br>此外，杏兒婚紗店拍檔Kev昨也說：「我好想整一套母子裝，等BB大啲可以影相，做個紀念。」杏兒經理人蕭定一則說：「恭喜恭喜，家有喜事！」<br>採訪：唐心悠、嵐山、劉敏</p></body></html>