<html><header><meta charset="utf-8"><title>揭古代莎士比亞式戀愛情節盧凱彤講老婆魔力</title></header><body><h1>揭古代莎士比亞式戀愛情節<br>盧凱彤講老婆魔力</h1><p>【《蘋果》專訪】<br>盧凱彤（Ellen）今年6月在台灣出席《金曲獎頒獎典禮》時，宣佈出櫃及已於去年跟攝影師女友余靜萍（小余）結婚，自此Ellen臉上都掛着幸福笑容，Ellen直言小余笑一笑，她就藥到病除，更等如是家一樣，真愛的光環！</p><p>盧凱彤有愛情滋潤特別靚之餘，31歲的她日前受訪時大談與太太余靜萍的戀愛情節，看其笑容就知她現在很幸福，年前患上躁鬱症的Ellen更說：「其實愛一個人好奇妙，有時佢喺度，佢笑一笑，佢係畀心理醫生強勁100倍㗎，最好如果佢24小時跟住我，我就唔使食藥啦，呢個就係愛情嘅光芒同魔力！」</p><p>一見鍾情</p><p>兩人交往七年，08年因為拍攝at17的歌曲《依然親愛的》MV而認識，當時Ellen與小余已一見鍾情：「其實一見鍾情係佢話㗎，我都冇咁大膽講話我哋一見鍾情。最sweet嘅嘢係我哋有一種古代莎士比亞式嘅戀愛情節，我哋係異地戀，所以我哋係由電郵開始談戀愛，以文字去培養愛情。」<br>Ellen續說：「我記得我哋識咗大概三個月就拍拖喇，但三個月嚟都冇見面。」她續道：「最浪漫嘅，係我哋拍咗拖三年左右，因為好驚個email會crush，我哋就親手寫晒對方寫嘅email，咁就變成一本書，𠵱家有兩本好厚嘅書，我諗有六、七百封email。」 </p><p>生命脆弱</p><p>兩人拍拖四年，分開了兩年，最後再走在一起並於去年在加拿大結婚，Ellen笑着說：「分手嘅時候都係我提出，我覺得我可以有多啲選擇，要自由，同埋我覺得異地戀唔適合我。跟住我又有躁鬱症，不過躁鬱症教曉我生命好脆弱，所以唔會再輕易離開小余。」又說願意給小余進入自己內心：「搵到一個愛你嘅人反而冇咁難，但係要搵到一個你願意畀佢進入你內心嘅人係好難㗎，我發現小余就係我屋企。即使日後發生乜嘢事，我都會喺你身邊，所以我就同佢講我哋結婚啦。其實係我提出嘅，但係我冇求婚，即我冇跪喺度話你嫁畀我啦，只不過係有日瞓醒就話，不如我哋結婚囉，跟住佢就話好呀。」 <br>採訪：懷鈺<br>珠寶提供：周生生Chow Sang Sang<br>場地提供：The Upper House<br>化妝：Hubei Har<br>髮型：Cyrus Sit of Salon Amarone</p></body></html>