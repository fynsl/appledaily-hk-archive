<html><header><meta charset="utf-8"><title>網民留言鬧吳若希「臭X」師妹林穎彤like咗</title></header><body><h1>網民留言鬧吳若希「臭X」<br>師妹林穎彤like咗</h1><p>吳若希(Jinny)啱啱喺10月10日宣佈同Alex簽紙結婚，婚禮從簡，只係喺唱片公司舉行，喺律師同老闆何哲圖同朋友見證下就做咗人妻，而Jinny亦好快就繼續投入工作。<br><br>日前Jinny就客串咗最後一集《終極街頭魔法王》嘅錄影，一齊錄影嘅仲有阿Bob、林穎彤、魔術師甄澤權、何雁詩同6號等等，Jinny更好開心咁喺IG po咗張合照，舉晒v字手勢。<br><br>但係Jinny不嬲多haters，有網民就喺相片無啦啦留言「臭X」。講真呢啲留言成日見，但係竟然有個藝人對呢個留言讚好，呢個就係林穎彤（Bella）。林穎彤早喺兩個月前至簽咗加入星夢，同Jinny同一間公司，之前亦傳過Jinny擔心一姐地位被Bella搶走，唔通Bella真係咁急想踢走 Jinny？<br><br>林穎彤接受傳媒訪問時話同Jinny唔算朋友：「我係簽咗星夢之後至認識佢（Jinny），我哋真正合作就只係今次，呢集佢係特別嘉賓，只係客串一集。佢係我師姐，我對佢印象好好，我都有聽《越難越愛》。」但係 Jinny對佢印象點佢就唔清楚。<br><br>跟住問佢點解like咗個留言，林穎彤就好驚呀叫咗一聲反問：「我like咗個留言？唔係啩！」然後佢即刻check手機：「可能我按錯咗，唔怪得Louis send短訊問我係咪按錯嘢，但嗰陣凌晨我冇睇清楚。」到底真心like定咁啱按錯掣佢自己至知，但Bella就話會向老闆何哲圖同Jinny解釋。</p></body></html>