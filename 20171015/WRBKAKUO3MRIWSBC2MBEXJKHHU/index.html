<html><header><meta charset="utf-8"><title>大肚甘比一家四口行街兩架LOVE字頭車隨時候命</title></header><body><h1>大肚甘比一家四口行街<br>兩架LOVE字頭車隨時候命</h1><p>37歲嘅甘比（陳凱韻）同66歲大劉(劉鑾雄)結婚後，成為香港女首富，早前宣佈懷有第三胎。今日下午五點幾，腹大便便嘅甘比同媽媽現身銅鑼灣希慎廣場陪伴一對仔女購物。<br><br>甘比懷孕5個多月，穿上連身裙個肚已經好明顯，佢戴住草帽，仍未失少女味；而8歲大女秀樺同4歲細仔仲學都係穿上運動服，估計係返學後去行一陣街。甘比媽媽拖住秀樺行前面，而甘比就拖住仲學跟在後面，仲學一邊行一邊食雪條，眼仔碌碌，同爸爸一個餅印一樣。而身邊就有一位保鑣貼身保護，仲幫手拎咗一大袋卡送畀小朋友嘅禮物，難怪見到仲學個開心。<br><br>廣場門外，更預早有「1LOVEYOU」和「1 LOVEU2」一白一灰嘅七人車及數名保鑣守候，未見到甘比等人，其中一名保鑣已不停用手機與另一人互通短訊，似乎通報「主子」準備離開，所以開定車門畀佢哋上車，由於喺繁忙時間，氣氛頗緊張。甘比媽媽最先坐上「I LOVE U2」灰色七人車，並「自動波」爬入最後排位置，而大女同囝囝就同媽媽坐中間位，仲學見有人影相，仲探頭張望，非常得意。而其餘保鑣則上了另一架白色車離去。</p></body></html>