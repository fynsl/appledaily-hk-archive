<html><header><meta charset="utf-8"><title>中環在線：恒隆太子最愛新香園蛋牛治 - 李華華</title></header><body><h1>中環在線：<br>恒隆太子最愛新香園蛋牛治 - 李華華</h1><p>深水埗有間以蛋牛治馳名嘅「新香園」，如果佢要搵名人幫手做代言人，恒隆地產（101）主席陳啟宗長子陳文博應該幫到手。此話何解？皆因大家如果問陳文博有乜美食推介，佢多數會提議新香園。華華當然唔執輸，走去幫襯過新香園，試過呢度最出名嘅蛋牛治同紅豆冰喇。<br>呢度嘅蛋牛治之所以馳名，主要因為佢哋唔係用罐頭免治牛肉，而係用新鮮牛肉，連雞蛋即叫即煎，麵包烘底更加正，一份廿蚊，經濟實惠又好味。</p><p>放假帶老婆行鴨寮街
</p><p>新香園經營咗幾十年，內裏佈置裝修當然都有番咁上下歷史喇，搭枱也是常識吧，估唔到陳文博貴為富三代，都會肯去幫襯。之前聽過佢講，佢放假會帶埋老婆一齊行深水埗鴨寮街，周圍八卦吓，然後去食件蛋牛治。（唔知佢有冇叫過爸爸去呢？）<br>如果唔去深水埗，佢同老婆就會揸車入去新界周圍睇吓，事關佢哋一向住港島，唔熟悉新界區，所以得閒就會開個Google Maps，入新界兜番幾轉。佢可能順道了解埋本地樓市行情啩，雖然恒隆喺香港已經冇乜樓盤可以賣，但作為未來接班人，了解吓都好應該嘅，萬一有日要同林鄭討論農地起樓問題，佢都起碼都知道農地在哪兒吖！<br><br>李華華<br>mailto:LiWaWa@AppleDaily.com</p></body></html>