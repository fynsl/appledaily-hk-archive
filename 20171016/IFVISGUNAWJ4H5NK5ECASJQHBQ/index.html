<html><header><meta charset="utf-8"><title>中國人養貓，本來很有品味 - 馮睎乾</title></header><body><h1>中國人養貓，本來很有品味 - 馮睎乾</h1><p>中國上古時期，治鼠患非用貓，乃用狗，周代改用貍，至於養貓，漢代方見諸文獻，入唐宋而大盛。今之養貓人常稱「貓奴」，從前貓叫「貍奴」。尚秉和先生嘗言，貍屬狐類，「微大於貓，而能食貓，貓見之則不敢動」，故貓稱貍奴。今之文青常畜貓，古亦有愛貓文青，如陸游，觀其詩，可知古人常以鹽換貓，亦知大詩人呼貓以何名：或稱「小於菟」（即「小虎」，「於菟」乃虎之別稱），或名「雪兒」，或號「粉鼻」。其貓名略嫌尋常，巧思不如張搏。張搏好貓，有七貓至珍貴，名曰：東守、白鳳、紫英，怯憤，錦帶、雲圖、萬貫。余尤愛「雲圖」（Cloud Atlas），蓋指貓身花紋，思之神往。「龍貓」一名，古亦有之。劉元卿《應諧錄》有笑話一則：某君畜一貓，欲自奇之，名曰「虎貓」，客曰：「虎雖猛，不如龍之如神，當更名『龍貓』。」一客云：「龍升天須乘雲，當呼『雲貓』。」一客曰：「雲遇風則散，何不叫『風貓』？」一客則謂風被牆擋，可名「牆貓」；一客復謂牆雖固，鼠能穿穴，當呼「鼠貓」。名號孳乳，益失其本真，可謂以德殉名矣！中國古人雖多詠貓詩，然千篇一律，非稱捕鼠之功，如「盡護山房萬卷書」，則美其能慰寂寞，如「貍奴伴寂寥」，遠不如法蘭西詩人波德萊爾之貓詩（如Les chats），兼寫貓之可愛與神秘，喻之為古埃及斯芬克司，「彷彿在一個無盡的夢中沉睡」（Qui semblent s'endormir dans un rêve sans fin），意境高妙，一唱三嘆。余誦波德萊爾貓詩，因其意，書兩絕句。其一：「不殺跳梁求作佛，但工飲啖自成仙。興來撲蝶聊為戲，事去伸腰獨坐禪。」其二：「貌若於菟態似獅，機參造化目知時。氍毹一夢黃粱熟，稽首貍奴是本師。」按「目知時」，謂貓眼隨十二時變化，可知時辰，說見林希元《易經存疑》卷十一。</p></body></html>