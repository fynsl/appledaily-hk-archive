<html><header><meta charset="utf-8"><title>經濟客艙：大升市點尋寶 - Captain Cool</title></header><body><h1>經濟客艙：大升市點尋寶 - Captain Cool</h1><p>輸錢好慘咩，無論投資定投機，輸錢係正常不過嘅事。不過，喺大升市嘅時候睇住人哋贏，確確實實慘過輸錢。呢種錯失升浪嘅「酸味」，都唔知點去形容。<br>美股今輪強勁升浪，標普500指數已經升穿今年初定出嘅最高目標價。分析普遍低估大市上升動力，自金融海嘯2009年以來，只出現過兩次。美股三大指數今年初至今累升幅度超過一成，道指累升15%；標普500指數累升14%；納指升幅更達22%，相比港股今年內累升近三成，輸咗個馬鼻。<br>美股呢轉升勢，令投資高手措手不及，仲令大家唔係幾睇得透嘅低波動性。美國財經網站《Market Watch》引述Pension Partners' Charles Bilello嘅統計數據，值得參考。提到標普500指數自去年11月7日後，共235日嘅標普500指數跌幅少過3%，對上一次同樣超低波幅市況為1995年1月至1996年1月期間。<br>大升市有穩健經濟表現支撐同公司盈利托一托，大升市仲有得玩。如果想趕吓呢轉升市尾班車，科網股走唔甩。今年首三季美股上升動力，科網股貢獻唔少。於美股而言，數來數去唔只FAANG（facebook、alphabet、netflix、google），中資概念嘅阿里巴巴、微博、新浪，仲有隻英偉達（Nvidia）今年首9個月升幅靚仔，齊齊做倍升股。微博升幅最誇張，今年內累升近一倍半。<br>FB page： https://www.facebook.com/seeforcaptain/ </p></body></html>