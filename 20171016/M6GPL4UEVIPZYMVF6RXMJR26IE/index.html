<html><header><meta charset="utf-8"><title>笑到最後：「樓價產品」有得諗 - 高明</title></header><body><h1>笑到最後：「樓價產品」有得諗 - 高明</h1><p>一個不方便說的真相，因為太過政治不正確，無人夠膽講，所以就由高明嚟講得白啲：香港樓市嘅問題並唔係住嘅問題，而係冇份贏嘅問題，對樓市咁大怨氣，因為未上車嘅人冇份贏。<br>高明7月寫過「冇份贏係慘過輸」，其實應用喺樓市亦一樣。樓市家陣最大嘅問題並唔係冇得住，而係冇份贏。更大嘅民怨係，過去10年，聰明人知道咁多外圍不穩因素，係唔會買樓。10年過去，樓價飛升，聰明人仲等緊時機，反而一個天水圍師奶，發咗個小達，鬧番人食屎專家轉頭。聰明人的財富大落後於一個師奶，民怨就係咁嚟。<br>今次份施政報告講明要解決市民置業嘅問題，證明咗特首都明白，主要問題唔係住屋，絕大部份怨買唔起樓嘅人都有地方住。今次施政報告話要起首置，詳情未寫明，但賣出條款一定嚴，如果最後類似「十年內只可以原價賣畀政府」，變相令首置變成升冇份贏，跌就當儲錢。<br>要香港人有份贏，就應該發明同樓價掛鈎嘅資產，例如賣地表現掛鈎債券或者認購居屋期權，同iBond一樣，香港人優先認購，買賣單位拆細到一萬蚊，確保大部份人買得起，並且喺港交所（388）掛牌買賣，令到未有能力上車嘅人，都可以分享樓價上升嘅成果。<br>無論樓價高定低，買樓成本大，一定有人無法上車，加上現金長年跑輸任何資產，極難靠儲蓄上車。如果發明資產將樓市拆細，喺資產上局部上車，到真係買樓時都冇追得咁辛苦，叫做救得一個得一個。<br>最後，跟進高明喺第四季投資導航推介嘅中州證券（1375），當時推介原因有二：一、旗下「中原期貨」分拆釋放價值；二、H股相對A股大折讓。前者因為係中國新聞，香港較靜，報導講過董事長菅明軍話計劃有5間子公司在新三板或香港主板上市，可能要到分拆公司香港上市先有較多焦點。至於折讓，現時仍維持66%。<br>季初推介時3.63元，上星期最高見過3.79元，幾肯定股價已經見底，但要炒得起，都要時間去蘊釀，惟有繼續耐心等待。<br>高明<br> http://fb.com/bigricetea <br>本欄逢周一刊出</p></body></html>