<html><header><meta charset="utf-8"><title>賀軍翔否認粗口對待阿嬌拍劇失魂淚崩</title></header><body><h1>賀軍翔否認粗口對待<br>阿嬌拍劇失魂淚崩</h1><p>現年36歲的鍾欣潼（阿嬌）今年8月到台灣拍攝電視劇《動物系戀人啊》期間，經朋友介紹認識台灣婦產醫生、有「醫界王陽明」之稱的賴弘國，二人一撻即着。阿嬌月初承認與賴弘國拍拖，並揚言希望這段感情可以開花結果。</p><p>親向導演致歉</p><p>雖然阿嬌拍《動》劇時蜜運，但昨日就爆出阿嬌原定預計花3個月時間拍攝，但臨煞科前，阿嬌突然請假到內地參加活動，之後再趕返台灣拍戲。未知阿嬌是否太過舟車勞頓，所以未有好好讀熟劇本而頻頻NG，辣㷫對手賀軍翔，並遭對方爆粗問候，阿嬌感到自責和受辱，所以當場落淚。<br>事後該劇導演瞿友寧回應說：「那天我沒有聽到也沒看到賀軍翔罵髒話，但阿嬌有哭，她事後有傳簡訊給我道歉，說真的是太累所以詞沒有背好。我說沒關係，休息就好了，之後都拍得很順利。」</p><p>20多小時冇瞓</p><p>賀軍翔則透過發言人否認爆粗鬧阿嬌說：「合作得非常愉快，不需要渲染不實的傳言。」<br>本報昨日向阿嬌了解，經理人霍汶希回應說：「佢個巡迴演唱會一早喺個戲之前接咗，佢做演唱會之後返番去劇組，20幾個鐘頭冇瞓好攰，嗰場戲其實冇對白嘅，唔係傳聞咁樣話佢甩劇本，只不過有個動作係導演叫佢擺啲cream落賀軍翔個口，佢聽唔到擺咗落塊面，所以佢好自責，唔夠精神聽唔到導演講嘅嘢，所以好自責咁喊囉，停唔到咁喊，但賀軍翔絕對冇鬧佢，同埋嗰日佢係拍唔到，所以佢想喺度同各位受影響嘅人士，包括賀軍翔同導演講聲對唔住。」<br>採訪：皓騫</p></body></html>