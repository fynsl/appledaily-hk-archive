<html><header><meta charset="utf-8"><title>12萬8跟杜如風遊東京自由行7萬搞得掂</title></header><body><h1>12萬8跟杜如風遊東京<br>自由行7萬搞得掂</h1><p>杜如風喺今年農曆新年，處女下海為聲稱係香港史上最貴、88,888元嘅日本本州5天農曆新年團，行程一出，坊間已經有唔少迴響，嗰陣杜如風話自己有啲緊張，5日4夜未試過咁貴：「賣點當然係有我喺度喇，我仲會同啲團友吹水同介紹，住同食嘅都係頂級嘅嘢，買嘢係我強項，可以幫團友襯下衫，揀下心水嘢。」<br>正所謂高處未算高，喺18年嘅農曆新年，杜如風又再出團，喺出年大年初一帶團豪遊東京，6日5夜，名額只得16名，日前公佈初步團費每位約HKD118,888至128,888，再創一個歷史性新高！價目表一出，即刻惹嚟唔少網民嘅討論，有人覺得收費太貴，似乎物非所值，但係亦有人覺得因為有杜如風嘅關係，已經係一個賣點！<br>係唔係物超所值呢？其實就見仁見智啦，因為可能有啲好隱世嘅購物點，真係杜如風先知邊度有，又或者杜如風有啲秘密武器，收埋冇寫喺個行程度，要去到先知。不過跟據杜如風嘅行程表，再用自由行嘅方法去計算，得出個差幅都幾大，自由行平好多。<br>以下就係根據杜如風嘅行程，預計咗一個自由行嘅價目，俾大家參考下：<br><br>Day 1  <br>住：capitol（executive suite） 房價 142760/2 = 71,380円／人(連稅)<br>晚餐：虎白（11品）  平均25,000円／人<br><br>Day 2 <br>chateau mercian酒莊 （可以免費）<br>常磐hotel（午餐 會席料理） 松茸會席9,000円／人<br>甲斐壦光寺  入場費：500円（成人） <br>晚餐：會席料理 5,000 至 20,000円／人（不等）<br>住：強羅花壇 房間種類（殘月 葵 名月 泉心 松 樁）  房價：140700 至 178284／房／2人 = 89,142／人 <br><br>Day 3<br>三島大吊橋 入場費：1,000円（成人／來回） <br>大涌谷 入場費：1,290円（團體票／成人／來回） <br>午餐：itoh dining by nobu course：8,000円／人（但佢行程個menu比官網嗰個多咗少少嘢食，所以應該唔止8,000円）<br>雕刻之森美術館 入場費：1,400円（成人）<br>晚餐：會席料理 5,000 至 20,000円／人（不等）<br>住：強羅花壇 房間種類（殘月 葵 名月 泉心 松 樁）  房價：140700 至 178284円／房／2人 = 89,142／人 <br><br>Day 4 <br>午餐：grand nikko 勘六 壽司特選course（冇exactly嗰個course，其他course價錢由1,860 至 5,350円／人 不等）<br>晚餐：東京灣夜景 monaco style cruise 32,400円／人<br>住：capitol（executive suite） 房價 124,940円/2 = 62,470円／人(連稅)<br><br>Day 5<br>午餐：赤寶亭 懷石lunch 平均15,000円／人<br>直升機 估計收費 42,000円／2人<br>晚餐：山田屋 臼杵河豚料理 平均30,000／人<br>住：capitol（executive suite） 房價124,940円/2 = 62,470円／人(連稅)<br><br>Day 6<br>午餐：中納言 伊勢海老 平均 3,000円／人<br><br>綜合以上收費合共 547,704 円，假如以7算，大約港幣38,340，如果再加埋機票約10,000元與及車費兼油錢預20,000元交通費在內，一個團員成本應該都係70,000，點解會收到咁貴呢，《蘋果》問到杜如風有冇咩秘密武器，所以先收咁貴，佢就話：「我冇乜殺手鐧，我都係吹水，睇下啲團友有冇咩要求，可以叫我打側手翻，其實都好壓力，因為個團咁貴，所以都想可以做到佢哋嘅期望。我哋揀嘅餐廳，全部都係得幾個位，即係好高級廚師煮嗰啲嘢食，部遊艇都90呎長，上天空睇夜景都係好精彩。」杜如風仲話佢會帶大家去啲山旯旮嘅地方，去買嘢、食嘢咁，不過佢就話唔會帶媽媽去，因為今次去東京，如果帶媽媽去的話，佢就買唔到嘢。咁呢個團個價錢，值唔值就見仁見智。</p></body></html>