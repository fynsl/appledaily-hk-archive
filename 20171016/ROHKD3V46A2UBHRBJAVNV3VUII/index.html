<html><header><meta charset="utf-8"><title>中環在線：任總又玩當年今日　重提34年前聯滙 - 李華華</title></header><body><h1>中環在線：<br>任總又玩當年今日　重提34年前聯滙 - 李華華</h1><p>行政會議成員任志剛又玩「當年今日」，以往佢主要星期四喺blog鋪文，噚日忽然鋪三張相，三張關於1983年10月15日公佈實施聯繫滙率制度嘅新聞稿。<br>新聞稿題為「財政司發表聲明全文」，講番政府34年前，為穩定港元滙率採取嘅措施，包括由當年10月17日起，兩間發鈔銀行如要增發港元鈔票時，須向政府嘅外滙基金繳交外滙，以換取港元負債證明書，呢類外滙將以固定滙率1美元兌7.8港元計算。<br>此外，所有存喺金融機構嘅新港元存款，免繳利息稅（原來當年有存款利息稅？！）。消息人士話，任總忽然玩當年今日，又提到港人關心嘅聯繫滙率，冇乜特別含意，純粹取個時間性喎。</p></body></html>