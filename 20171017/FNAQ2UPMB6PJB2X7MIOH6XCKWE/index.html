<html><header><meta charset="utf-8"><title>金手指：林鄭「冇料到」好嘢 - 孫柏文</title></header><body><h1>金手指：林鄭「冇料到」好嘢 - 孫柏文</h1><p>孫柏文今次一定要讚特首林鄭月娥。真．激讚！點解？理由當然係特首林鄭嘅第一份施政報告。大家可能問：「份嘢，好似冇乜料到咁喎？」<br>等我慢慢解釋。相信眾fan屎同我一樣，喺特首選舉嘅時候，都係撐曾俊華司長。我撐嘅理由，就係睇政績，曾司長睇落似唯一一個明點樣將香港最深層次嘅矛盾化解。最似能承繼英國人嘅管治功力。<br>相信殖民地管治方針中，最多人記得嘅就一定係「積極不干預」。好多填鴨式教育精英，仲估呢個方針，係用來推高經濟。其實，「政府」嘅核心，就係社會中唯一能「強迫」人嘅機構。即係每個動作，都會使用「強迫」力。英國人明白，當個政權冇民意授權、認受，每次強迫市民，就會危害本身嘅政權穩健。因市民嘅反彈，冇安全排洩口。<br>所以多唔使講，淨係見呢份施政報告居然令HK01班記者，剝去佢哋「不偏不倚」嘅糖衣，寫咗篇用「冇料到」三個字可以總結嘅文，就知，今次林鄭特首就好嘢。當然，我對施政報告嘅政策好不滿，不過林鄭之前好成功控制我嘅預期，所以今次超預期，一定激讚。<br>更慶幸嘅係，林鄭特首同佢兩位前任一樣，仔女都能逃離本地教育魔爪，香港下一代管治班子有希望。<br>最後，上周我篇題為「舊經濟武士復仇」嘅文中，應承過大家會分享一間諗住會因數碼科技而滅亡嘅工業，點知出現見底死唔去兼上升嘅迹象。究竟係乜？我只可以話，同當年本報社長同我講過話佢去北歐見諾基亞有關。不過今日字數有限，順延一周見。<br><br>孫柏文　獨立股評人<br> http://fb.com/shuen <br>本欄逢周二刊出</p></body></html>