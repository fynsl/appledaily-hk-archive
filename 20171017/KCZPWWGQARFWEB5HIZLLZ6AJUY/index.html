<html><header><meta charset="utf-8"><title>中環在線：滙豐洗底　夥科學園幫Start-up搵好路數 - 李華華</title></header><body><h1>中環在線：<br>滙豐洗底　夥科學園幫Start-up搵好路數 - 李華華</h1><p>曾經有指企業開戶失敗率高達五成，連香港眾志秘書長黃之鋒都投訴過開戶被拒，令不少初創企業聞風喪膽嘅滙豐銀行，就忽然扭軚話要幫手初創企業開戶口，仲話依家每月為本地超過1,000間工商公司開戶，其中有七成係成立未夠一年嘅新公司。<br>滙豐工商金融主管趙民忠話，該行係一個推動者角色，最新聯同科技園及香港天使投資脈絡（HKBAN）推出為期兩年嘅「Sprinter」計劃。滙豐唔單止會贊助呢個計劃，仲會利用該行嘅國際網絡同經驗，幫助本地初創企業開戶口、提供外滙對沖甚至融資等服務，好筍喎。<br>「Sprinter」計劃將於下月底展開，為期兩年，共進行兩輪企業家成員招募，每輪最少招募60間本地公司。獲選公司首先接受為期5個月嘅培訓，涵蓋財務管理及法律事務等多個範疇，經遴選後，其中10間會進一步得到業務諮詢、融資甚至海外及國內交流及路演機會。</p></body></html>