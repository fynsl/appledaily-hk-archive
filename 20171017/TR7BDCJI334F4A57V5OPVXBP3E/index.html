<html><header><meta charset="utf-8"><title>李彩華耶穌陪開騷</title></header><body><h1>李彩華耶穌陪開騷</h1><p>【我們的演唱會】李彩華（Rain）入行17年，發展絕不順風順水，簽約、解約再簽約再解約，加上負債纍纍，唔係一般人可以承受得到。當年Rain因為合約問題流過唔少眼淚，今日當然可以邊講邊笑：「當時屋企真係靠我養家，有諗過當自己『榮休』，諗吓不如搵個人嫁咗就算，拍完《回家的誘惑》諗住去隱居，點知拍完有好好嘅前景喇！」</p><p>「怕自己喊」</p><p>早前出咗第一本寫真集嘅Rain，今個月會舉行首次個唱，佢話：「今年好多嘢突然發生，演唱會、寫真集都係突然間，年頭問我開唔開演唱會，我覺得都OK喎，咁就去做。」又透露演唱會本來想喺下月佢生日月份舉行，但最後今個月先有期，佢話：「咁10月做都有啲意思，因為演唱會都會唱一啲基督嘅歌，台有十字架，自己感覺會安穩啲，都會不斷祈禱，怕自己太感動喊。」<br>事業有成績，同男友何遠恒感情亦穩定，問婚期是否不遠？Rain就向男友開期票：「𠵱家大家事業都要搏，結咗婚都想生小朋友，養小朋友好貴，要努力儲多啲錢先！」<br>場地提供：M2 Home（皇室堡）</p></body></html>