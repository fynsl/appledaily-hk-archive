<html><header><meta charset="utf-8"><title>大棋局：中東火藥桶待爆 - Mr. Tregunter</title></header><body><h1>大棋局：中東火藥桶待爆 - Mr. Tregunter</h1><p>據伊拉克衛星電視台報道，伊拉克軍隊同庫爾德武裝喺基爾庫克有衝突，消息傳出後油價急升1%。事緣9月25日伊拉克庫爾德自治區舉行民族自決公投，92.7%伊拉克庫爾德人贊成庫爾德族自治區獨立。<br>世界上有一個民族人口達3,000萬，但冇國家，是「冇國家的民族」中人口最高的，嗰個就係庫爾德族。庫爾德族有3,000萬人，但並非集中一處，而是主要分散於伊拉克、伊朗、土耳其、敘利亞四國境內。今次公投獨立的，即伊拉克境內的庫爾德人。<br>庫爾德族3,000萬人口係乜嘢概念？中東四大民族：阿拉伯、突厥、波斯、庫爾德，庫爾德排第4。人口咁多嘅民族，卻冇一個屬於自己的國家，就係因為庫爾德人太分散。今次伊拉克庫爾德族自治區要求獨立，伊拉克強烈反對，因為早前同ISIS作戰時，庫爾德人實際掌控了基爾庫克省。伊拉克全國每日產油量430萬桶，其中基爾庫克油田日產100萬桶，佔伊拉克全國石油產量23%，伊拉克當然唔會放手。周邊國家如土耳其亦強烈反對庫爾德人獨立，原因好簡單，因為有1,400萬庫爾德人生活於土耳其國境內。伊拉克庫爾德人一獨立，住喺土耳其嘅庫爾德人亦會要求獨立。<br>在金融方面，嚟緊我哋很大機會面對一個大變局，就係石油美元體系迴路之逆行。在此背景下，油價唔會好似早兩年咁弱勢跌到30美元。庫爾德人最後會否獨立，唔知道，在現時國際形勢下，周邊每一國都會為自己盤算而抵制其獨立。但只要局勢陷入拉鋸，少少消息都會成為支撐油價的藉口。美國通脹升唔起，其中重點在能源價格低。一旦油價回升，美國現時表面的低通脹數據會立即反轉。耶倫在G30國際銀行研討會上表示，通脹疲弱情況不會持續，未來幾年適宜漸進加息，相信即同能源價格變動有關。<br><br>Mr. Tregunter<br>本欄逢周二刊出</p></body></html>