<html><header><meta charset="utf-8"><title>魚樂無窮：最抵博的券商股 - 唐牛</title></header><body><h1>魚樂無窮：最抵博的券商股 - 唐牛</h1><p>市傳港交所（388）要求政府削減股票印花稅，消息刺激股價一度搶高近半成。不過揸fit人李小加其後表示，印花稅下調僅屬市場猜測，並無具體計劃及研究，港交所升幅即大為收窄，埋單僅漲2.7%，繼續受制230元大關。<br>話港交所係其中一隻最難炒嘅股票，相信冇人會反對。今次我亦只以小量衍生工具博破位，一來輸幾多有數得計，二來坐正股資金需求大，機會成本太高了。<br>恒指創近10年新高，本地券商股卻在低位徘徊，明顯大落後，只要指數再挾高，資金必定會大炒一番。要數最值博嘅券商股，我會揀泛海金融（952）。<br>泛海金融前身為華富國際，今年初易手予泛海金融，並隨即改名，當時全購價高達1.38元，現價入場較新主平足足兩成。<br>泛海金融數月前再宣佈一供三，每股供股價1.1元，最後只得77%有效接納，大股東持股由69%增至72%，可視為成功溝貨。供股後市值膨脹至68億銀，已達納入深港通股份嘅最低門檻，又多一份憧憬。<br>還有一點要留意，CCASS顯示首五大券商持股達95%，貨源歸邊程度達十粒星，現價與供股價相若，你話係咪好抵博喇？<br><br>唐牛<br> http://fb.com/tongcow88 <br>本欄逢周二、四刊出</p></body></html>