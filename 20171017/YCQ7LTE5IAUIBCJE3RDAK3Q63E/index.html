<html><header><meta charset="utf-8"><title>中環在線：冼健岷鼓勵同事返工打機 - 李華華</title></header><body><h1>中環在線：<br>冼健岷鼓勵同事返工打機 - 李華華</h1><p>康宏金融（1019）CEO莊偉忠一向以「唔開會」、小學雞智慧管理見稱，由一田百貨過檔後風格繼續冇變，仲鼓勵一班理財顧問返工打多啲機。<br>話說康宏金融已經計劃投資1,000萬，分階段翻新辦公室至開放式，令一班同事返工都返得chill啲。噚日莊偉忠就同康宏理財CEO冼健岷（Henry，圖）帶一班傳媒參觀啱啱用咗200萬翻新嘅15樓辦公室，睇落真係似cafe多過office，仲有大電視畀一班同事打機、唱K。<br>Henry就話，佢哋嘅員工都係比較後生，唔少仲係90後，𠵱家興新office模式，咁先可以留住人才同刺激新思維。</p><p>預留1億元請理財顧問</p><p>唔單止翻新，Henry仲話會繼續留意其他擴展機會，而且預留1億元增聘人手，目標係2019年年底前，將理財顧問人數由𠵱家1,400人，多一倍至3,000人。　<br>今年市旺，康宏咁大手筆投資都唔係冇原因，好似佢哋資產管理業務咁，單計頭八個月收入按年升超過五成，當中來自基金交易嘅佣金收入，已經超過去年全年，唔怪得要對班同事好啲。Henry仲話，目標係今年全年資產管理業務收入可以按年升七至八成㖭。<br><br>李華華<br><br>mailto:LiWaWa@AppleDaily.com</p></body></html>