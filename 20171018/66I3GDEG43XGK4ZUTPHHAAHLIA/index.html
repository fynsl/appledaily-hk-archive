<html><header><meta charset="utf-8"><title>隔牆有耳：假如風有天意天文台長：星期幾掛8號　難如人意 - 李八方</title></header><body><h1>隔牆有耳：假如風有天意<br>天文台長：星期幾掛8號　難如人意 - 李八方</h1><p>連同最近卡努來襲，香港今年已經掛咗5次8號波，但其中3次係喺星期日發出，唔少打工仔都好失望，皆因冇咗3日打風假，抱怨天文台唔識do，似乎天文台台長岑智明都感覺到呢股埋怨旋風來勢洶洶，特別喺網誌撰文話颱風幾時襲港「無得揀」，天文台只可用科技試圖「參透天意」，但強調天意雖未能盡如人意，但逆境自強同樣可人定勝天！</p><p>以自身眼疾證人定勝天</p><p>岑台長喺網誌話，星期幾掛8號波呢樣嘢係「無得揀」，因為天文台都係按一套科學分析同計算發出訊號，並唔能夠隨意選擇，只希望能夠做到當時最好嘅判斷：「這是『無得揀』之餘的『有得揀』，用科技去試圖參透天意。」<br>但佢同時強調天意冇得揀啫，興趣同事業卻有得揀，憶述細個八成時間用嚟讀書同背書，爸爸希望佢做醫生、律師、會計師，但佢最愛卻係物理，即使人哋話物理「唔夠叻」，佢都堅持追夢，結果大家都見到，最終登上台長之位。<br>佢仲自爆中三大考時右眼忽然出血，原來視網膜穿咗小洞要做手術，雖然手術成功，但雙眼情況不穩，左右眼中間位置會間中出血，每次隻眼出血，佢都會由睇到影像中間帶紅點直至慢慢變暗、變黑，冇辦法下惟有聽收音機減壓，但佢自信，人生路唔只得一條，冇得揀嘅眼疾令佢唔可以踢足球，咪改為行山囉；眼疾後遺症無法消除，冇得揀下咪同佢共存，用自身引證人定勝天。台長25日會有講座，想詳細聽佢如何逆境自強，可參考 http://www.scienceexhibition.hk/talks_tc.php 。<br><br>李八方</p></body></html>