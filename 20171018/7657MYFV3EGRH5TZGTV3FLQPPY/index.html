<html><header><meta charset="utf-8"><title>智取大市：大陸錢由樓轉股 - 晉佳</title></header><body><h1>智取大市：大陸錢由樓轉股 - 晉佳</h1><p>前一期講到，內地樓市未來一年放緩嘅程度或比預期大，或成為內地金融市場最埋身嘅不明朗因素，可能形成港股震倉。放眼全球，資產市場價格確係偏高，但港人望住全球最黐線嘅港樓，難免覺得地球好危險。其他主要國家嘅資產泡沫，並冇咁誇張，因此唔少人認為中國境內埋下全世界最大嘅炸彈，只要有風吹草動，就有人掟貨都掟唔切，但驚，同真爆煲，層次差得遠。<br>自金融海嘯後，美國即使連環QE，聯儲局資產負債表增加超過3倍，但M2每年增幅只係以低個位數跑贏GDP增長，似只有「輕泡沫」。反之中國金融泡沫越谷越大，M2長期大幅超過GDP增幅。<br>中國資本賬同貿易賬冇同步開放，近年金融體系似係一分為二，影子銀行、壞賬、樓市泡沫繼續泡沫，同實體經濟活喺唔同嘅平行時空，於是有定向降準呢回事，希望將資金疏導去應該扶持嘅地方，可惜，最終總被破解，錢依然流返去資產市場。港股會唔會先因內房放緩而中線調整，然後於定向降準放水嘅資金喺樓市調控之下選擇流入股市，令A股爆上？2015年港股大時代正正係類似嘅資金由樓轉A股嘅故事，值得留意。<br>晉佳<br> http://fb.com/advanceguy1 <br>本欄逢周一、三、五刊出</p></body></html>