<html><header><meta charset="utf-8"><title>Money Walker：澳洲辣招值得參考 - El.</title></header><body><h1>Money Walker：澳洲辣招值得參考 - El.</h1><p>施政報告出爐，房屋政策一如預期冇驚喜，針對中產嘅首置上車盤更被指劫貧濟富。筆者認同分析所指，林鄭推首置上車盤主要係想挽回喺中產階層嘅民望。坦白講，為保賣地收入及香港經濟，政府絕不可能推倒樓價，所以即使重建置業階梯，資助房屋供應量同白居二名額亦一定相當有限。<br>關於樓市前景，筆者反而更關心息口問題。聯儲局口風近期明顯轉鷹，今年底加息一次、明年加三次，幾乎係大部份儲局官員嘅睇法。就算打個折當明年只加兩次，推算美國息口明年底亦會升抵兩厘水平。即係話單單做美元定期，回報已經同買港樓收租相若或僅僅略低，投資私樓收租吸引力自然進一步減少。<br>不過筆者不才，難言樓市會否就此見頂，畢竟投資需求減少同時，移民來港人士數目、內地借買樓走資來港規模等因素，都對樓市需求有重要支持，幾年來睇淡樓市嘅分析一直錯晒，亦係由於上述因素難以預測，兼從無官方數據可供追蹤分析。<br>其實香港政府如果有心保障本地人置業同租樓，澳洲政府嘅做法絕對值得參考。澳洲推出連串措施遏止外國買家（主要係中國人）於當地置業，除咗大型銀行停止向海外買家提供借貸，取消非澳洲居民房地產交易資本增值稅優惠，仲有相當創新嘅招數，包括半數新屋必須向本地人出售、向丟空房屋嘅海外業主徵收空置稅，結果成功令澳洲樓價回落。既然房屋問題屬今屆政府首要處理事項，香港政府又夠唔夠膽做到澳洲呢一步呢？<br>El.<br>fb.com/moneywalkerhk<br>本欄逢周三刊出<br></p></body></html>