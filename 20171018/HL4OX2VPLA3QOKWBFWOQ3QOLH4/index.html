<html><header><meta charset="utf-8"><title>收市閒情：陳帆局長神邏輯 - 千頌C</title></header><body><h1>收市閒情：陳帆局長神邏輯 - 千頌C</h1><p>「年輕人買唔到樓，又想自己有個空間，畀軀體同個靈魂出去遊走一下，就去買車。」運房局局長呀可？陳帆呀可？喂！抬起頭，被高樓價包圍下，局長呀，我都想「軀體同靈魂遊走」，因為香港人陷入絕望。<br>有幾絕望，只要睇吓六合彩帶畀人幾多希望。由細到大，你多少都講過一次「如果我中到六合彩頭獎就好啦。」有幾好？2010年11月前，頭獎獎金保證係500萬元，分分鐘買到三個嘉湖山莊500幾呎單位，今時今日，只係買到1個；就算依家頭獎獎金保證升到800萬，咪買到一個大少少市區有房單位。每買一注六合彩，係買一個致富的希望。但香港被樓市玩死，玩到絕望。由2003年升到2017年，香港後生仔根本係被逼打緊一鋪機，而呢鋪機，係注定俾人屈爆機。<br>你想買樓，Package劉講過，「忘記旅行，向着標竿直跑」，咁你就買到樓。你好努力儲錢，儲到30萬，支標竿飄移去50萬；你跑到去50萬，佢就飄移到100萬。大佬呀，好哋哋一支竿點解會郁，除非有鬼！係有鬼呀，隻鬼叫死窮鬼！然後林鄭都同你講，「我都買唔起樓呀」，咁你仲講咩？唔買樓，咁買車啦，要「真上車」唔係好貴，幾皮嘢夠，但你睇吓車位？今日睇數據，香港領牌車輛數目，由2006起10年升35%至74.6萬架，當中私家車數目增加45%；但泊車位呢，同期增幅只有9.5%。<br>睇埋陳局長講咩，「希望增加公共交通效率、方便及舒適度，減少市民買車的意欲，讓未來私家車增長能理性一些，最後才考慮增加首次登記稅。」我上唔到車，去買車，件事已經好反智，然後你同我講，「我知你想買車，但我想你理性，於是我會諗方法打擊你買車嘅意欲。」<br>咁我明點解車位咁多年會唔夠，就好似當日政府為減少廢物，設計個細口嘅垃圾桶；現時唔想你買車，就唔畀車位你。<br>上車我卡關，到買車，你又閘住我。他日我「軀體同靈魂遊走」死埋，會唔會難逃卡關命運，連骨灰龕都上唔到。<br><br>千頌C<br> http://fb.com/winbigwok <br>本欄逢周三刊出</p></body></html>