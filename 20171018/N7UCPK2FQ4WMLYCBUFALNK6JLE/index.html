<html><header><meta charset="utf-8"><title>中環在線：鴻福堂賣夏枯草番梘　每嚿$100 - 李華華</title></header><body><h1>中環在線：鴻福堂賣夏枯草番梘　每嚿$100 - 李華華</h1><p>涼茶係國家非物質文化遺產，但有唔少人唔太喜歡佢苦澀嘅味道，覺得難以入口。鴻福堂（1446）作為少有的「涼茶股」，噚日喺中環文青聚腳點PMQ元創方，搞咗個為期約一個月嘅Pop-up store，出售用涼茶渣所整成嘅番梘，宣揚涼茶文化咁話。<br>噚日活動仲請咗歌手許廷鏗化身研究博士，佢仲搞爛gag話，自己平日會將涼茶「重組、分拆、再上試（管）」，亦有試過用豬腳薑整番梘，不過因為太油失敗咗，故現時Pop-up store只有4款涼茶番梘賣，包括杏仁露梘、火麻仁梘、夏枯草梘同雞骨草梘，每嚿要成一百蚊㗎，值唔值就見仁見智喇。</p><p>涼茶渣循環再用</p><p>鴻福堂總經理兼執董司徒永富就話，集團一直想將草本生活化，今次可以用涼茶渣呢一類廚餘循環再用，都算盡吓社會責任。佢提到，下年鴻福堂有意開一、兩間概念店，引入多啲蒸飯、小食，又會有多啲座位畀客人留耐少少，所以如果今次涼茶番梘反應好，會計劃將產品放埋喺門市度賣。<br>司徒永富話今次活動使費好少錢，雖然PMQ成日被人批評人流少，但佢就認為呢度有「本土、創意、希望」等概念，嚟得都係對生活有追求嘅人，所以完全冇擔心人流少嘅問題。<br><br>李華華<br>mailto:LiWaWa@AppleDaily.com</p></body></html>