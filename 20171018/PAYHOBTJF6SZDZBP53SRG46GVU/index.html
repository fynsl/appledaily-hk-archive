<html><header><meta charset="utf-8"><title>麥雅緻剖腹誕細仔張頴康含淚：辛苦晒老婆</title></header><body><h1>麥雅緻剖腹誕細仔<br>張頴康含淚：辛苦晒老婆</h1><p>港姐出身的36歲靚媽麥雅緻，五年前與張頴康結婚後生下囡囡雅喬（小豆），現已3歲。昨日張頴康一家三口再添一名成員，麥雅緻為老公誕下7磅幾B仔，一仔一女剛湊成一個好字。</p><p>幫手剪臍帶</p><p>原本麥雅緻的預產期是本月底，但張頴康昨日上午突然在facebook宣佈BB已經出世，並上載了一張與太太及B仔合照，留言：「小花生出咗世喇！辛苦晒老婆喇！老婆，我愛你！」相中肥嘟嘟的小花生瞇埋眼乖乖睡覺，十分可愛。<br>再做爹哋的張頴康，心情當然勁興奮，他昨在電話中說：「BB重7磅幾，其實我哋都預咗係開刀生嘅，今次我都有入產房陪太太生，始終呢個係手術，要開刀，陪太太入去嘅話，太太會安心啲。同之前太太生小豆一樣，我都有幫手剪臍帶，總之家姐出世時做嘅嘢，細佬出世都會全部照做，唔會偏心嘅。」</p><p>打算餵人奶</p><p>問到張頴康聽到B仔出世時的喊聲，是否跟太太感動落淚？他說：「今次我比上一次好少少，只係眼濕濕啫，但我老婆就喊得好犀利，佢好眼淺㗎咋。」張頴康指未知BB是否要照燈，所以暫未知太太和BB何時出院。問到會否餵人奶時，張頴康說：「係呀，小豆餵人奶餵到一歲，好健康冇乜病痛，所以小花生都會一樣，係辛苦咗我老婆啫，媽咪真係好偉大。」<br>此外，前晚張頴康在fb上載了一輯麥雅緻孕照及與囡囡「一家四口」溫馨照，相中的麥雅緻穿婚紗晒巨肚，女兒就靠在媽咪肚子上，十分溫馨。<br>採訪：魯吉</p></body></html>