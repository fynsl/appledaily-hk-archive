<html><header><meta charset="utf-8"><title>夏日求驗客：「CR7」酒店一歲生日C朗豪送金球獎？</title></header><body><h1>夏日求驗客：「CR7」酒店一歲生日<br>C朗豪送金球獎？</h1><p>啱啱打破西甲入球荒嘅葡萄牙球星基斯坦度朗拿度（C朗）可以講係百足咁多爪，唔單止有個人內衣、香水品牌，甚至投資埋酒店業，食盡名人效應。C朗近年同酒店集團Pestana合作，喺葡萄牙、美國同西班牙開「CR7」酒店，暫時只有兩間葡萄牙分店落成咗，分別座落喺里斯本同埋佢家鄉馬德拉島；兩間酒店開業啱啱滿一周年，C朗好識做，送金球、蛋糕畀啲住客，直情好似想令佢哋住到唔想走！<br>雖然嗰啲送嘅金球唔係用真金白銀打做，但上面總算有C朗嘅親筆簽名，就算啲住客唔係C朗粉絲，如果將個金球賣出去嘅話，都應該可以收番唔少錢。除咗金球，C朗還為住客送上蛋糕，但個蛋糕似乎就普通啲，上面只係寫咗間酒店嘅名，同埋都唔係C朗親手整嘅。<br>C朗真人就冇現身酒店，但就係聯同Pestana嘅主席拍咗段片，話要同住客一齊慶祝酒店一周年，結尾仲送上招牌笑容，迷死一眾女粉絲。</p><p>艾斯高：唔夠C朗爭</p><p>即使已經有四間分店，C朗似乎仲未滿足。之前有報道話，C朗物色緊地點同合作夥伴，計劃喺西班牙伊比薩島開佢第五間「CR7」酒店。伊比薩島係西班牙嘅度假勝地，每逢暑假都有好多球星去享受陽光與海灘，C朗淨係做朋友生意都唔憂冇得賺啦。 <br>另一邊廂，C朗今年繼續係金球獎嘅熱門得主，但皇馬教練施丹就冇開聲撐佢，反而撐佢嘅隊友艾斯高：「我唔想將任何一個人擺上台，金球獎係由人哋投票決定嘅，而我只可以話畀你聽，我好鍾意艾斯高，因為佢總係好有創意，而且一直都喺度嘗試，努力嘅球員最終都會取得成功。」<br>話晒C朗都係皇馬大佬，得罪佢恐怕唔會好過，艾斯高都好識做咁話：「C朗毫無疑問會攞獎，其他人好難同佢爭。」對於自己攞獎嘅機會，佢就話：「今次一共有30個人入圍，佢哋都係好好嘅球員，如果我入圍最後三強已好好喇。」咁識講嘢果然有「大將」之風喎！</p></body></html>