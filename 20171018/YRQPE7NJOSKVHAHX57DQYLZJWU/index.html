<html><header><meta charset="utf-8"><title>【科技籽】賽車影相自製痛車　車手試玩《GT Sport》　李英健：有真實賽車速度感</title></header><body><h1>【科技籽】賽車影相自製痛車　車手試玩《GT Sport》　李英健：有真實賽車速度感</h1><p>【科技籽 ：玩物達人】<br>遊戲製作人山內一典前作喺2013年12月6日推出後，已過了近四年，昨日(17日)終於推出新作《GT Sport》。這隻真實性極高的賽車遊戲，除了主菜賽車外，今集還有極多新元素被機迷追捧，例如攝影模式的超真實街景，連旺角小巴站都有，而且新的賽車拉花編輯器，方便於遊戲內製作動漫角色痛車！製作一部痛車放到日本秋葉原街景影相已經夠好玩，媽！好毒呀！</p><p>於1997年推出第一集《Gran Turismo》，當年已經憑流暢的CG賽車畫面及超過150款車種選擇，帶領賽車遊戲去到另一個層次。全球總銷量達到1,000萬隻。製作人山內一典本身熱愛賽車，而且對製作認真又有要求，不過往往高估開發效率，令到遊戲系列習慣延期推出，亦出名開發時間長，2003年《Gran Turismo 4》更因為開發時間太長，要先出《Gran Turismo 4 Prologue》給玩家體驗新遊戲的操控及「考牌」，到2004年尾才推出正傳，開創推出前傳賽車遊戲的先河。最新一集名為《GT Sport》，明顯主力針對日漸興盛的電競運動，將來要成為「職業賽車手」，可能只需要有一部遊戲機。</p><p>吸引賽車入門新手　「冇緊張氣氛刺激感」</p><p>香港著名職業賽車手、Audi車隊的李英健（Marchy），剛在Blancpain GT亞洲賽和拍檔唐偉楓得到總季軍，早前現身遊戲活動接受我們訪問時說：「呢款遊戲推出第一代時已經合作過，嚟到新一代，試玩過覺得好到不得了，我之前賽過德國紐堡靈，𠵱家喺遊戲玩番，就感覺到嗰份真實感。操控方面都好強，尤其當你入彎做錯動作時，畀到你嘅反應係好似真車一樣。」說到電競賽車，Marchy覺得很有發展潛力，但應沒可能取代真實賽車，「始終真實賽車有太多吸引之處，遊戲可以畀到賽車嘅速度感，但有啲嘢暫時都做唔到，例如坐喺車廂入面好熱好緊張嗰種氣氛同埋刺激感。不過有呢啲咁真實嘅電競賽車遊戲，對賽車運動發展都會有好大幫忙，因為賽車唔係一樣大眾化嘅運動，唔係籃球、足球你買個波去球場就可以打，賽車要好高昂嘅費用，好多年輕人就算有興趣，家長都未必配合到。但如果遊戲真實度咁高，就可以透過賽車遊戲吸引更加多鍾意賽車嘅朋友入門，而且𠵱家方程式車手都會用模擬器訓練，所以用遊戲訓練賽車手係好合理。」<br>是的，之前GT也有賽車學院，讓遊戲高手成為真正賽車手。旁邊的唐偉楓亦說：「不過要做真正賽車手，除咗技巧之外，體能都好重要，賽一場真實賽車需要好大體力，真實賽車又會有G-Force，所以我覺得電競賽車可以令更多人踏入賽車嘅門檻，但要做真正賽車手還要經過很多其他訓練。」</p><p>專用T-GT軚盤易操控　性價比高</p><p>遊戲活動舉辦到本月19日（星期四），仍有時間可以去玩去買遊戲。官方於觀塘apm設置了一個「PS4 Gran Turismo Sport無限極速地帶」，現場有遊戲試玩，更可以試到價值$6,499、專為遊戲而設計的Thrustmaster T-GT軚盤。車手唐偉楓試過之後說：「操控同反應都好細緻，相比起真實賽車，我覺得這個軚盤已經有40%真實感，雖然不算多，但對比起價錢，性價比已經很高。」現場有購物優惠，PS VR連攝影機同捆裝照原價賣$2,988，但就有PlayStation迷彩摺叠枱送，仲可以用$388換購PS VR專用射擊控制器、遊戲《Farpoint》及《PlayStation VR Worlds》，慳接近$700。還有一個重點，就是《GT Sport》聯乘模型車品牌Tarmac Works，推出「Tarmac Works 1:64 Nissan GT-R NISMO GT3 賽車模型」，全球限量發售1,000套，當中500套於現場率先接受預訂。這部車是GT系列製作人山內一典參加第41屆紐堡靈24小時決賽時駕駛的車款，售價$160，抵儲！</p><p>「PS4 Gran Turismo Sport無限極速地帶」
</p><p>日期：即日至19日<br>開放時間：中午12時至晚上10時半<br>地址：觀塘apm大堂<br><br>採訪：陳孝義<br>攝影：劉永發<br>編輯：陳慧玲</p></body></html>