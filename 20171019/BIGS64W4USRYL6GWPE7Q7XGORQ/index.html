<html><header><meta charset="utf-8"><title>高調晒囡囡同台相王浩信：謝謝攝影師陳自瑤</title></header><body><h1>高調晒囡囡同台相<br>王浩信：謝謝攝影師陳自瑤</h1><p>沒陪囡囡面試的新聞曝光後，王浩信昨日下午急急在社交網貼父女合照撲火，更特別tag老婆YoYo：「第一次一起上台的感覺好奇妙！謝謝攝影師 @chenchiyiu。」</p><p>冇時間陪家人</p><p>昨午王浩信到尖沙嘴出席《香港討論區》頒獎禮，獲「網絡至強人氣視帝獎」的他說：「多謝網民，對我嚟講係寶物，因為呢一年keep住冇休息，呢個係好好回報。」問到是否犧牲了陪屋企人時間？他坦言：「係啦，盡量去彌補。」對於被影到囡囡面試小一失蹤，王浩信解釋：「嗰日我要開工，second in一定要父母在場，所以監製落order我都要推。」問到囡囡有否不開心？他說：「佢理解嘅，知道我要返工，拍親劇就不見天日。」問到拍劇入屋對囡囡考學校有否幫助？王浩信表示：「唔會㗎，學校好公平同均真，囡囡都做得好好，返嚟同我分享考啲乜嘢題目。」<br>至於在社交網貼父女相，王浩信是否想平反不負責任爸爸形象？他否認：「唔係，因為比較難忘，一時感觸想放上網同大家分享。嗰日喺郵輪有表演，佢第一次睇我演出，所以綵排時帶埋佢上台畀佢感受吓，因為我哋兩夫婦都係呢行出身，覺得佢都有遺傳呢個DNA，佢仲問點解唔唱兒歌。」<br>採訪：嵐山、羅慧敏<br>攝影：沈健程</p></body></html>