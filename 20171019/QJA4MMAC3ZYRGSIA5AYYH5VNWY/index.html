<html><header><meta charset="utf-8"><title>智取大市：習近平之大冒險 - 晉佳</title></header><body><h1>智取大市：習近平之大冒險 - 晉佳</h1><p>習近平喺十九大開幕會份政治報告，讀出「創新」41次，讀「小康」16次，呢兩個詞語的確係過去5年中國發展重點。乜創新都好，中央近5年多數採取放任態度，喺初期無規無矩之下，由得你去試新嘢，當出出哋事嘅時候，先定潛規則或負面清單去規範，最後成功快一步去創新，缺點係睇唔實就隨時失控。例如餘額寶，當初都係無秩序亂咁嚟做，到最後成為主流理財渠道，暫時睇係成功例子。中國呢種模式鼓勵創新，亂得嚟有其套路。<br>「小康」又點？中國經歷近幾年樓市瘋癲，造就唔少農民地主變土豪，一線城市急促發展，令到普通市民收入力追國外發達城市嘅水平，至少中國一線城市嘅中產已經係真中產，大學畢業生嘅入職薪酬亦爬過台灣水平。亂咁印銀紙，部份國民富起來，突破中等收入陷阱係原本不可能嘅經濟終極大任務，得咗就王朝千秋萬世，但同時形成龐大嘅金融泡沫有待收科，無論係成功避開定不幸引爆金融泡沫，保住「小康」係一大關鍵。<br>習近平好似驚都未驚過咁款，通常頂尖領袖就係咁，就算個煲有幾大，就算未諗到解決方法，都自信滿滿去到最後能迎難而上。正如一個魔術師，玩到完晒啦！差唔多俾人除晒衫！都能夠喺頂帽度抽隻白兔出嚟！但我哋作為蟻民，到樓市唔對路時始終要走，皆因命得一條。<br><br>晉佳<br> https://www.facebook.com/advanceguy1/ </p></body></html>