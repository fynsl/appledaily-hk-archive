<html><header><meta charset="utf-8"><title>為第三輯留伏線馬明現身幫親大佬陳豪報仇</title></header><body><h1>為第三輯留伏線<br>馬明現身幫親大佬陳豪報仇</h1><p>大台合拍劇《使徒行者2》快將大結局，一直係喺卧底、黑警同黑幫仇殺裡面兜兜轉轉，劇情推到30集，呢個模式依然係冇變，突然翻生嘅楊潮凱，雖然表面係投靠返三哥，但係實際上佢係陳豪嘅卧底，幫佢監視三哥嘅一舉一動。<br><br>但係三哥咁精明，又點會搵唔到真相，佢知道楊潮凱已經變咗節兼且仲殺咗洪永城、何雁詩、連詩雅同古明華，不過最後楊潮凱又投靠咗泰臣，幫佢監視陳豪，最後佢都係死喺陳豪嘅槍下，三哥同周柏豪最後發現原來終極黑警係鄧梓峰，仲知道鄧梓峰又係冒認係警察，本身佢嘅身份原來係古惑仔，最後鄧梓峰死喺周柏豪手上。<br><br>周柏豪因為殺鄧梓峰，而俾陳豪啲手下捉住咗，最後袁偉豪仲被逼要殺周柏豪，以證明自己唔係臥底，黃翠如知道之後，一度唔原諒袁偉豪兼且忍唔住爆喊，最後了解咗事件嘅真相，決定同周柏豪報仇。另一邊嘅三哥、宣萱同陳豪一直處於三角關係，本來宣萱應承咗同陳豪結婚，可惜陳豪最後都死喺許紹雄嘅鎗下，宣萱俾三哥拉咗返差館。<br><br>本來許紹雄應承咗三哥，只要殺咗陳豪就會自首，但係最後佢同林偉去咗泰國從頭開始，之後仲發現原來許紹雄救咗周柏豪條命，周柏豪決定跟隨許紹雄，唔會返香港，跟住劇情交代三哥同歐瑞偉要新血，鏡頭前出現咗三個警員嘅檔案，睇真啲原來係「釘姐」佘詩曼、「爆Seed」林峯及Kobe「沈震軒」，甚至喺尾聲仲見到馬國明，佢今次係飾演陳豪嘅細佬，要為陳豪報仇。<br><br>對於今次壓軸登場，馬明接受傳媒訪問話「其實今次只係喺ending客串1場，主要係話我返嚟同阿哥報仇，有冇機會開第三輯要問返公司，你問我梗係希望開喇，如果開嘅話，我應該有份喇，哈哈哈！」雖然只係短短幾秒戲，但係馬明嘅感覺有啲忠奸難分，撇除咗天然呆嘅形象，不過喺未知係咪開第三輯嘅時候，咪當係舖線叫大家睇《降魔的》。而同樣喺戲中做終極黑警嘅鄧梓峰，佢接受傳媒訪就話「其實我都可以做奸角㗎，我自己都好鍾意呢個角色，真係過足戲癮。」</p></body></html>