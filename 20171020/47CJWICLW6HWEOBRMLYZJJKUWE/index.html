<html><header><meta charset="utf-8"><title>夏日求驗客：五隊戰歐聯　不敗坐榜首英超盛世再現</title></header><body><h1>夏日求驗客：五隊戰歐聯　不敗坐榜首<br>英超盛世再現</h1><p>禮拜三嘅歐聯分組賽，英超球隊繼續攞晒威！A組曼聯靠賓菲加龍門史韋拉派膠，連人帶波接咗入龍，作客1:0贏波三戰全勝；而C組嘅車路士就驚險啲，主場先贏兩球再俾羅馬連入三球，好彩完場前夏薩特頭槌頂入逼和3:3，三場有七分繼續排榜首，連同曼城、利物浦同熱刺，五支英超球隊目前全部係小組一哥呀！</p><p>曼聯靠對手膠龍贏波</p><p>紅魔上場英超作客利物浦悶和0:0，今場回歸歐洲賽場繼續派出強陣，不過贏控球就一路贏唔到比數，踢到64分鐘，曼聯喺左路近邊線位置有罰球，拉舒福特負責大腳斬入禁區，無心插柳下個波高飛曲墜直奔球門，賓菲加嘅18歲龍門史韋拉搏命向後退，仲跳起接實個波，不過佢雙腳已經完全企咗入網，就算向前伸直雙手都唔夠長，門線系統話已經過咗白界成為一個入波。曼聯就靠史韋拉嘅低級犯錯，作客以一球小勝最終有後衞安達臣雷沙奧兩黃一紅被逐嘅賓菲加，喺A組連贏三場排第一。<br>車路士方面，11分鐘大衛雷斯禁區頂撞射入靚波開紀錄，37分鐘到夏薩特近門撞入贏多球，之後就到羅馬嚟料，40分鐘高拉洛夫推左走右爆贏艾斯派古達，禁區左路大腳抽射近柱網頂，省到安達斯基斯坦臣後個波仲靚直飛入網。然後迪斯高64分鐘喺禁區第一時間球不着地左腳窩利射球靚波追平，六分鐘後呢位波斯尼亞國腳再頭槌頂入一粒，領羅馬反超前3:2。車仔最後保住不敗，全靠完場前15分鐘夏薩特喺12碼點頂個彈地波得手，追平3:3完場，車路士三戰得七分排榜首，羅馬落後兩分排第二。</p><p>車仔夏薩特追和羅馬</p><p>連埋禮拜二嘅歐聯，利物浦、曼城贏波，喺E組同F組都帶頭，紅軍就同莫斯科斯巴達同樣係五分，靠得失球差領先，藍月亮就同紅魔一樣三戰全勝領放。而熱刺作客打和皇家馬德里後，喺H組同皇馬同得七分，連得球同失球數字都一樣，所以並列榜首，換言之五隊參戰歐聯嘅英超隊目前都喺自己嘅組別領先，而且仲係未輸過，晉級形勢都幾好。<br>近年英超球隊喺歐戰成績就不及千禧年代中期咁威水，成為咗球迷嘅笑柄，睇吓今屆各隊都大有進步之下，有冇計威番年啦！</p></body></html>