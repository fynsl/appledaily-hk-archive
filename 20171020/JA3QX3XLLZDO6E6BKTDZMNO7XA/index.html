<html><header><meta charset="utf-8"><title>隔牆有耳：恩恩豬同容總「深度交流」被讚「真係好靚女　議員中最靚女」 - 李八方</title></header><body><h1>隔牆有耳：恩恩豬同容總「深度交流」<br>被讚「真係好靚女　議員中最靚女」 - 李八方</h1><p>早已名花有主嘅新民黨立法會議員「恩恩豬」容海恩，前晚同一男子撐枱腳，親密合照仲被放埋上facebook，究竟所為何事？原來早排恩恩豬因為一場網上小風波，同輔仁媒體總編輯容樂其熟咗，容樂其之後仲撰文大讚恩恩豬深明拉關係嘅重要，舉例指早前有網民笑佢多雀斑，佢就問番網民「介紹啲嘢搽面」；當網民笑佢只係識派月餅畀阿婆，恩恩豬就親手整足20個派畀網友，獲得容樂其激讚。</p><p>德文談心</p><p>而呢場「雙容會」，前晚喺立法會拉布後進行，容樂其同容海恩撐枱腳後喺fb形容呢餐飯同對方「坦誠深度交流咗成晚，真係好歡樂」，仲話自己已經好耐冇講咁多嘢畀人聽喇，大讚恩恩豬「真係好靚女~肯定係全部議員之中最靚女！」又自爆席間講咗好多秘密，似乎好鬼冧。<br>八方問過恩恩豬，佢話最近花多咗時間上網接觸巿民，由於容樂其經常喺網上出post介紹香港美食，兩人傾傾吓就約咗呢餐飯。對於容樂其讚佢靚女，恩恩豬即時笑開顏，並指席間所指嘅「秘密」，其實係容樂其分享咗一啲個人歷史，包括以前曾經加入社民連，自言：「我之前唔知（佢入過社民連）㗎，我係睇《文匯報》先知㗎。」恩恩豬仲話餐飯最大驚喜，係發現大家大學時都曾修讀德文，席間佢示範講咗幾句後，容樂其都讚佢「講得幾準、幾正喎！」佢又話同容樂其同姓，都係席間一個話題，實則容樂其鄉下喺番禺，容海恩則係新會人，所以兩人應該冇乜親戚關係，只係咁啱大家都姓容喎。<br><br>李八方</p></body></html>