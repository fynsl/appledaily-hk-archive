<html><header><meta charset="utf-8"><title>知己知彼：雷蛇比美圖更值博 - 風吹知</title></header><body><h1>知己知彼：雷蛇比美圖更值博 - 風吹知</h1><p>無論是國內外，還是香港，近年最吃香的職業是科技專才，打着創科旗號的公司如雨後春筍般冒起。不少科技公司，就算年年蝕錢，亦不乏投資者爭住科水，股市方面，蝕錢上市繼續cap水的大有人在，前有美圖（1357），最新有遊戲設備公司Razer（雷蛇），計劃在港交所掛牌。<br>講到蝕錢上市，Tesla係最佳例子，2003年成立，2010年美國納斯達克上市。個朵就夠晒響，雖未至於一街都係，香港街頭亦不難見佢嘅身影。不過你或者唔知，Tesla上市至今未有一年係賺錢嘅，雖然銷售額增長強勁，但收入嘅升幅永遠追唔上研發、銷售及行政等開支嘅升幅。點解仲有人肯投資或者買股票？投資嘅嘢，唔係睇現正，係睇未來。因為大家都睇好電動車未來發展，將是各科技巨頭必爭之地，身為行業領先者嘅Tesla被視為優質潛力股。<br>香港呢邊，同樣蝕錢上市嘅美圖同即將上市嘅雷蛇前景又如何？筆者認為，雷蛇絕對比美圖值博，更有升值潛力。首先睇吓兩間公司分別點賺錢，用戶億億聲嘅美圖係靠賣美圖手機賺錢；雷蛇定位是電子遊戲周邊設備，特別專注於近年興起嘅電競行業。<br>《蘋果日報》有記者今年3月份曾直擊美圖手機專門店，門面冷清，新機銷情慘淡。就算你話佢主要做線上銷售，香港咁多大陸人，出街冇幾何見到有人用美圖手機。<br>而雷蛇就唔同講法，新興電競業發展迅速，除課金外，越來越多人注重遊戲設備嘅質素，願意使錢提升遊戲體驗。工欲善其事，必先利其器，筆者身邊亦有朋友願意花幾千至萬元去買更專業嘅滑鼠、鍵盤、耳機等。《英雄聯盟》、《絕地求生（PUBG）》、《Dota》等熱門線上遊戲，玩家人數遍佈全球，雷蛇面向嘅係全球嘅遊戲玩家，就算以上遊戲沒落，亦會有新的遊戲出現，周邊的市場同樣會受帶動。<br><br>風吹知</p></body></html>