<html><header><meta charset="utf-8"><title>接連惹上爆乳妹「醫學界王陽明」：阿嬌反來安慰我</title></header><body><h1>接連惹上爆乳妹<br>「醫學界王陽明」：阿嬌反來安慰我</h1><p>好事多磨，自從阿嬌(鍾欣潼)公開認愛台灣「醫學界王陽明」賴弘國後，阿嬌男友就不斷被翻臭史，首先就爆佢同「華航林依晨」閃電離婚，之後又稱係佢「老婆」嘅爆乳學妹Wendy，前日台灣傳媒又爆佢認愛阿嬌1個月前，即係9月初同一名爆乳妹暢遊日本東京，而佢就透過診所作出回應：「跟阿嬌從認識到交往，都沒有跟其他女生交往或有曖昧關係。」<br><br>而有台灣傳媒就搵到當事人回應，賴弘國現時就係陳怡蓉老公開設嘅「聖緹雅醫美診所」，擔任「技術總監暨海外事業部部長」，對於最近爆出一連串新聞，佢都感到非常困擾，賴弘國覺得自己唔係藝人，唔需要靠炒作提高知名度，兼且呢啲新聞對佢嘅工作一啲幫助都冇，亦賺唔到錢。<br><br>講到爆乳學妹Wendy，賴弘國話佢係學姐嘅朋友，只係喺朋友飯局見過兩次面，私下根本冇聯絡。至於上月初同醫生朋友出國一事，報道話有一位爆乳女同行，被傳媒形容為疑似「出軌」，賴弘國就話對方係日本人，根本就唔係朋友，只係朋友嘅朋友，到日本傾醫療合作先搵女方幫忙。賴弘國仲話，呢次日本之行，仲因為要趕回台北陪阿嬌，而提早離開東京。<br><br>同阿嬌交往三個月，賴弘國就話自己嘅工作好忙，平均一個月有半個月都要周圍飛，所以佢都好珍惜同阿嬌一齊嘅時間。無論飛到越南、內地、日本，都會講俾阿嬌知道，每晚仲會同阿嬌傾視像電話，賴弘國話自己嘅事，阿嬌都好清楚。接二連三被翻舊聞，賴弘國不但冇俾阿嬌扭耳仔，反而收到女友嘅安慰，叫佢唔使太在意。雖然得到阿嬌體諒，但賴弘國睇到標題，都會受到困擾，最擔心係女友，所以佢先會接受台灣傳媒訪問，親自講清楚。<br><br>至於上次閃電離婚，賴弘國就自責自己唔夠成熟，但佢就話覺得同阿嬌相處好好，大家有好多話題，所以佢就好重視呢段感情，就好似當初認愛時講過「我很喜歡她，她是很好的女生，也是我想認真走下去的對象。」</p></body></html>