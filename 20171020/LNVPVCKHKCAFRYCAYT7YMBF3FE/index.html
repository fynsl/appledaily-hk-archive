<html><header><meta charset="utf-8"><title>【馮仁昭四圍超】減薪得番八千　陳浚霆離無綫</title></header><body><h1>【馮仁昭四圍超】減薪得番八千　陳浚霆離無綫</h1><p>講起顧紀筠嘅28歲囝囝陳浚霆（Andrew），觀眾一定記起佢曾喺無綫節目《街市遊樂團》中做「街僮」畀江美儀狂抦，同埋無綫處境劇《愛．回家之開心速遞》入面隻鬼「風少」。不過陳浚霆喺《街市遊樂團》第三輯已消失，同時《愛．回家》裏一樣係冇咗，仲要劇情冇交代。<br>陳浚霆突然失蹤，原來因為佢上周已經同無綫完約，結束三年賓主關係。有報道話佢係無綫高層余詠珊同曾勵珍權鬥犧牲品，據知無綫遲遲冇同佢傾續約，差不多完約，公司先話如想續約要將底薪降到得八千，肯做就留低，唔制就過主，陳浚霆一怒之下，劈炮唔撈。但也有指陳浚霆嘅學歷同家底唔差，佢喺美國紐約大學以雙榮譽學士畢業，曾參加過《超級巨聲4》，好鍾意唱歌，但喺無綫就未有機會，意興闌珊下，決定向外闖。</p><p>江美儀麥包都撐</p><p>陳浚霆前晚直認同無綫冇約，佢話：「我唔細，一續約就續幾年，到時三十幾，四十歲先走出嚟，或者去內地搵機會，驚冇咁嘅魄力。我之前都有同江美儀、麥包諮詢意見，噚晚同《愛．回家》同事講，佢哋覺得我應該試吓出去。」有指陳浚霆嫌人工低離開，佢就話：「錢唔係我主要concern嘅嘢，其實呢個決定都有同媽咪商量，佢都好贊成我唔留低。」<br>撰文：馮仁昭</p></body></html>