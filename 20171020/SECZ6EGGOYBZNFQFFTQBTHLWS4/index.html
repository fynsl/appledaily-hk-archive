<html><header><meta charset="utf-8"><title>中環在線：長江中心最多人OT叫外賣 - 李華華</title></header><body><h1>中環在線：長江中心最多人OT叫外賣 - 李華華</h1><p>人人都OT，唔通人人都想OT咩？香港打工仔出名夠勤力，成日OT到半夜都唔出奇，咁講明係OT又點會得閒落街食吖，要醫肚惟有叫外賣囉。UberEATS噚日就公佈咗個數據，發現喺夜晚8至10點呢個OT時段，中環長江中心係全港最多人叫外賣嘅大廈。<br>睇番長江中心嘅租戶，除咗「超人」李嘉誠旗下上市公司，仲有證監會、美國銀行、巴克萊銀行、彭博新聞社等等，究竟邊間公司嘅員工要成日OT呢？估唔到超人勤力箒，喺長江中心返工嘅人都成日開OT。至於排第二同第三位嘅，就係港島東中心同環球貿易廣場（ICC），3幢都係甲級寫字樓。<br>UberEATS仲有個有趣數據，指灣仔區有個打工仔，喺全年星期一至星期五嘅OT時段，一共落咗255張單。嘩，咁咪差唔多晚晚OT？</p><p>打工仔最愛叫麵醫肚</p><p>咁OT食嘢最緊要乜？當然係快、方便同埋飽喇。所以打工仔OT首選餐點係米線類食品，其次就係越南菜，譬如越南河粉；第三就係泰國菜，好似Pad Thai（泰式炒金邊粉）。即係麵，全部都係麵，貪佢「嫃」一聲食完又可以繼續工作，唔通仲慢慢嘆個full set嘅fine dining咩。<br>UberEATS仲公佈埋港九新界唔同地區，啲人鍾意叫乜嘢食，普遍都係粉麵類取勝，惟獨是新界區居民最愛食手撕雞同雞髀飯，認真識食。<br><br>李華華<br>mailto:LiWaWa@AppleDaily.com</p></body></html>