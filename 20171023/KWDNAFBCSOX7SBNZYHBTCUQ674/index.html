<html><header><meta charset="utf-8"><title>小家特首玩薯片（添馬男） - 添馬男</title></header><body><h1>小家特首玩薯片<br>（添馬男） - 添馬男</h1><p>薯片叔叔為港台做義工節目，俾特首辦向港台施壓，港台「領導」要暫停節目宣傳，並對外放風指薯片唔跟規矩申報。規管高官離職就業安排，對於義務工作，屬灰色地帶，冇清楚界線，一般都唔會做到咁寸，勞師動眾一邊叫港台出手對付，另一邊廂吹水用輿論去隊薯片，公眾只會問，薯片同林鄭月娥係咪有十冤九仇？呢件事可從兩面睇，一是私怨，二是政治正確。<br>林鄭對薯片之私怨，並非源於選舉，而是上屆政府兩條路線鬥爭的延續。林鄭乃689一系，認同老董大有為式施政，搞科技產業大躍進、一帶一路、粵港澳大灣區及擴張政府公共開支派福利；薯片則代表政務官公共理財哲學，小政府大市場。林鄭協助689向財政司奪權，兩人早有嫌隙。從授勳可見，一大棚梁粉高官廢柴都有乜紫荊物紫荊，薯片只攞個太平紳士都要拖到最後一分鐘先畀，真係苦大仇深。<br>問題今天隊薯片，反映出林鄭政治胸襟窄，作為特首格局太小，廣東話指別人「格衰」，就係林鄭呢款。「格衰」不同「衰格」，前者指姿態小家、唔得體，後者則是指品格低下。政客「衰格」多的是，但多數在公眾面前都會扮到大方得體，因為「衰格」冇人知，「格衰」就路人皆見。作為政客，每做一次決定，總是會計算對自己有冇着數，在公眾眼中得分定失分。今次勞師動眾搞薯片，究竟林鄭月娥背後為乜？公眾自然會懷疑係咪「私怨mode」。薯片一直公開、透明，從事義工活動，協助失明人士組織，如果係揸正嚟做，一早應該大聲喝止，指斥為未經審批之活動，保留追究權利。為何一直唔做？早前傳媒揭發689靜雞雞成立兩間公司：一帶一路及大灣區公司，689事後向政府作出申報，政府信納屬非牟利組織而批准。</p><p>林鄭小媳婦如履薄冰
</p><p>林鄭今天隊薯片，另一原因為了顯示自己公正不阿，對事不對人，689要申報審批、同樣薯片也要，這就是「政治正確」。但問題係689自己搞公司，而公司做乜冇人知，曝光後向政府提交資料時才加上公司非牟利性質的條款，古古怪怪，「格衰」之至。反觀薯片的義工性質，與689完全不一樣，因為主辦機構邀請薯片幫手，是公開活動，透明度高，港台節目做義務嘉賓，其性質會否有利益衝突，一望就知，為何林鄭搞到要大鑼大鼓高調處理？其實係做畀梁振英睇！見微知著，邊個人先至係特區揸fit人？林鄭怕梁振英不滿而去刁難薯片，呢種「政治正確」比「私怨mode」仲得人驚，我寧願相信林鄭「格衰」而砌薯片。薯片風波實際反映出林鄭之小媳婦如履薄冰心態，佢自己講過，周日去政總門口接張超雄請願信都俾人插，認為她敵友不分。<br>薯片毋須同林鄭鬥小器，大大方方申報，睇睇佢有乜招數，例如不斷索取資料拖延，然後再將林鄭刁難手法公諸於世，咁就玩死佢。施政報告發表後，特首大把正經事要做，好心啦，與其用心思去整人，不如做好推銷政策、緩和政治矛盾工作。如果繼續糾纏在薯片義務工作一事，失分的只有是林鄭，薯片分毫無損，因為佢已經告別政壇，而林鄭仍是要靠民望的政客。</p><p>添馬男</p></body></html>