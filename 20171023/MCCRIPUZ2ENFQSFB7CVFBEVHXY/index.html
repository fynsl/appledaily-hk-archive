<html><header><meta charset="utf-8"><title>反思親人離世　社工扶人先扶己</title></header><body><h1>反思親人離世　<br>社工扶人先扶己</h1><p>【本報訊】「先處理好自己的眼淚，才有能力盛載他人的眼淚。」社工林嘉欣是賽馬會安寧頌居家照顧支援計劃的開荒牛，也是培訓導師，與義工一齊陪伴臨終病人及他們的家人，走最艱難的一段路。慣對生死，仍然觸動，只因每個人都是獨一無二的生命。小妮子不諱言，親父及外婆的離世，是她反思生死、積極投入服務的第一課。「扶人前先要扶自己」，是她的感悟，也是她的經驗之談。<br>「你叫我𠵱家跟進燒炭同自殺嘅個案，可能我亦未ready。」人生第一次近距離凝視死亡，是她的爸爸。「佢係嗰種一日到黑去澳門賭錢嘅男人，後來燒炭自殺……當時對佢嘅死，其實冇乜哀傷，反而暗暗舒了一口氣，因為佢在生時，成日有人上門追債……」別人奇怪，親父過世，女兒沒流一滴眼淚，她亦暗暗自問，是不是太冷血？但到80幾歲患癌的婆婆過身，明明有足夠心理準備，偏偏卻哭得死去活來。</p><p>１/４準義工面試肥佬
</p><p>「我同婆婆關係好親密，爸爸同婆婆嘅死令我明白：你有幾傷心同難受，取決於情感而非血緣。」之前主力從事藝術治療，一年多前機緣巧合，接手開展「安寧在家」的先導服務，探訪的個案，都是由醫院紓緩科轉介的居家末期病人。「計劃為期3年，資源緊絀，基本上只有連我在內兩個社工人手，另有半個護士，主要靠受訓的義工家訪，與案主和他們的家人建立關係，提供支援。」<br>義工探訪時都要行孖beat，探訪前需接受長達50小時的培訓及實習，無論技巧及情緒控制上的要求亦極高。「義工都要先經過面試，有啲人一講起過世嘅家人就好傷心，如果因為遺憾，因為想彌補疚歉，當探訪嘅個案好似死去嘅家人咁照顧，成個人只會跌入去。」她透露四分一準義工面試後「肥佬」，實習後也有六分一選擇自己退出。「好多人以為自己ok，但其實只係將傷痕埋藏咗喺入面，一定要先處理好。」<br>參與臨終服務，她說首要學習面對死亡。「要學習抽離，你可以擁抱嗰病人，但要知道，只有病人兒女嘅擁抱先最重要。」簡單如影一張全家福，隨時也是一場角力。「家人忙着照顧，未必有心情影相；有時係仔女想，病重嘅父母唔想。」林說義工正是擔當橋樑角色，插科打諢促成這件事。「最理想當然係社區內互相關懷，你嘅鄰居已是最好嘅義工。」但這樣的理想國，在香港真的可以存在嗎？有關安寧頌服務詳情，可瀏覽： http://www.JCECC.hk/ <br>■記者呂麗嬋</p></body></html>