<html><header><meta charset="utf-8"><title>經濟客艙：股災試一次就夠 - Captain Cool</title></header><body><h1>經濟客艙：股災試一次就夠 - Captain Cool</h1><p>「個個都話炒股，唔通個個都識炒股咩。」冇諗過阿寶寶嘅男友，佢將原來用來結婚嘅錢，一鋪清袋。望到阿寶寶男友嘅慘情樣，除咗拍拍佢膊頭，都唔知道講乜好。<br>或者簡單講，原來我哋每個人都可以係「阿寶寶男友」，喺牛市中無限放大賺錢憧憬。現實是我同你都唔係投資大師，又非經濟學家，甚至擁有快過電腦處理海量數據嘅腦袋。或者我哋有時候都會用第六感落盤，被市場氣氛情緒牽着走，可惜我哋又並非好似專家咁夠睿智，喺最合適時機做最適當嘅判斷。更多時候，我哋同運氣發生美麗嘅誤會，將好彩當成自己嘅實力。試過一次成功，就想試第二次、第三次，仲想要更多。最後，冇自我過濾投資思維對或不對，一心只想複製必贏方程式。<br>確實運氣這種事，點可能複製。功力勁到好似「價值投資」之父格雷姆（Benjamin Graham），有人問過佢喺應付股災最佳策略，就係一動不如不靜好。格雷姆級數如此投資高手，喺上世紀1929年華爾街股災，冇沽貨清倉，招致損失。所謂最合適嘅投資決定，遇到機會就去馬，冇就寧願把珍貴嘅資金，安安份份存入銀行。需要沽貨時，唔好猶豫。當然我哋可以自我安慰，坐貨坐到機會再來，總信有回升嘅一日。單計美股而言，從1929年華爾街股災到87年美股高位，前後時間花近半世紀。不過，你同我莫講話有幾多世紀，有幾多個十年，等足股市50年恢復元氣後再出征。股災，成世人流流長經歷一次就夠。<br> http://fb.com/seeforcaptain/ </p></body></html>