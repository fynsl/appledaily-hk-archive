<html><header><meta charset="utf-8"><title>中環在線：彭醒棠退休開騷　唱爆街坊場  - 李華華</title></header><body><h1>中環在線：<br>彭醒棠退休開騷　唱爆街坊場  - 李華華</h1><p>去年初「登六」退休嘅金管局前副總裁彭醒棠（Peter），音樂細胞一向爆棚，以往喺按證公司周年音樂之夜，同財資市場公會（TMA）周年晚宴上，例必夾band上台，彈奏兼高歌助興。<br>退休後嘅Peter冇放棄志趣，繼續練兵，上周六（21日）更夥同自己樂隊組合，租咗西灣河協青社「蒲吧」（The Hang Out），舉行名為「We belong to the City Concert 2017」，喺台上化身型佬，施展混身解數。</p><p>乖仔做鼓手</p><p>出席者主要係彭醒棠及樂隊成員嘅家人朋友，總之自己友開心玩一晚，不過聽講街外知音客若有興趣欣賞，亦可免費入場。<br>佢哋隊band叫「Silver Cape Vibration」，成員有Peter舊同事兼現任按證公司高級副總裁（風險）鄭鑒銓（Desmond）；上場不離父子兵，鼓手「鐵腳」，當然係前年底結婚嘅Peter乖仔Karon。<br>當晚演奏樂曲，包括經典對唱情歌《Don't know much》，據聞Peter亦獻唱了一首披頭四金曲。講番「蒲吧」，呢個係社企「協青社」全港首設嘅24小時青少年中心，等班後生仔夜蒲之餘，亦有個安全兼正面文化嘅落腳點。</p><p>李華華<br><br>mailto:LiWaWa@AppleDaily.com</p></body></html>