<html><header><meta charset="utf-8"><title>中環在線：周光暉又娶新抱　恭喜晒 - 李華華</title></header><body><h1>中環在線：<br>周光暉又娶新抱　恭喜晒 - 李華華</h1><p>每逢年尾，大家都會收到唔少紅色炸彈，會計師公會前會長周光暉噚日就娶新抱，又做新老爺，恭喜恭喜。<br>周光暉育有5子1女，最細細仔25歲，真係仔大女大，大仔一早結婚，周光暉一對孫仔孫女都已經讀緊中學，噚日就係佢34歲二仔周鎮忠結婚，同拍拖3年嘅女友拉埋天窗。<br>唔講唔知，周鎮忠係煜榮（1536）財務總監兼公司秘書，呢間公司今年初上市，專做潛孔鑿岩工具、打樁機、鑽機同鑿岩設備。咪以為做數佬就一定好鬼悶，原來周鎮忠鍾意玩結他、打鼓兼唱歌，佢太太就玩色士風，兩人夾band jam歌時認識，一拍即合。<br>一對新人下午喺馬會舉行午宴，全國人大常委范徐麗泰孖埋兒子范駿華出席，周光暉人脈果然夠廣。順帶一提，周光暉一向係老爺車迷，阿仔結婚，當然拎佢部愛車──1963年勞斯萊斯來作花車喇。</p></body></html>