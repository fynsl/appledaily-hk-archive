<html><header><meta charset="utf-8"><title>「宇宙最強」囡囡表演慾強跳街舞自覺好有型</title></header><body><h1>「宇宙最強」囡囡表演慾強<br>跳街舞自覺好有型</h1><p>54歲「宇宙最強」嘅甄子丹，同比佢年輕18年嘅汪詩詩育有一仔一女，大女甄濟如（Jasmine）今年已經13歲，生得亭亭玉立，同媽咪似餅印一樣。早前有報道指有唔少公司已經打Jasmine主意，想簽佢做藝人，但就被甄子丹拒絕，話個女仲細。但女大女世界，Jasmine遺傳咗媽媽嘅音樂天份，同爸爸嘅表演天份;昨日Jasmine喺IG上載街拍跳舞相，見佢跳得有板有眼，成個專業舞蹈員咁。Jasmine並用英文留言﹕「My hair was in my face but that's okay because I made it look cool.（我啲頭髮黐住塊面，但冇關係，因為睇嚟好型。）」</p></body></html>