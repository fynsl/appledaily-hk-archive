<html><header><meta charset="utf-8"><title>男神金秀賢入伍　盤點必煲作品</title></header><body><h1>男神金秀賢入伍　盤點必煲作品</h1><p>韓國男神金秀賢入伍嘅大日子，粉絲要到2019年先可以再見到金秀賢嘅新作。<br><br>而喺金秀賢入伍嘅日子，粉絲就可以重溫佢嘅作品，當中金秀賢喺電視劇同電影方面都有唔少佳作，喺劇集方面，自然就係佢畀人關注嘅《星夢高飛》，呢齣劇有多位現時當紅嘅藝人出演，除咗金秀賢外，就有秀智、澤演等，劇集於2011年播出，當時一班演員仲好青澀，故事圍繞一間演藝藝術高中嘅學生，追逐明星夢嘅成長故事。<br><br>金秀賢演出完《星夢高飛》後，人氣急升，翌年即出演古裝劇《懷抱太陽的月亮》，劇集以42.2%收視成為「國民電視劇」，更令金秀賢事業一帆風順，同時憑劇集勇奪第48屆百想藝術大賞電視部門嘅最佳男演員獎。不過要數令金秀賢發火發熱，被封為男神就非2013年底播出嘅《來自星星的你》莫屬。<br><br>《星星》係近年最火熱嘅韓劇之一，劇集更喺亞洲各地都勁受歡迎，同時帶挈兩位主角金秀賢同全智賢勁吸金，當中金秀賢喺《星星》中飾演喺地球上生活400多年嘅外星人，戀上大明星全智賢，劇集令到金秀賢同全智賢事業創上高峰，亦掀起一股《星星》熱。<br><br>至於電影方面，金秀賢兩部作品都值得一煲再煲，當中包括《盜賊門》同《3個特攻美少年》，《盜賊門》係金秀賢同全智賢首部合作嘅作品，電影講述中韓十大名盜聯手盜取稀世鑽石嘅故事，當年嘅《盜賊門》喺韓國更創下多個紀錄，當年更打破《韓流怪嚇》成為韓國史上嘅電影票房冠軍，現時紀錄已被《鳴梁》所打破。<br><br>到2013年《3個特攻美少年》首次擔正做男主角，挑戰演技，飾演擁有雙重身份嘅朝鮮間諜，佢仲憑電影獲得第50屆大鐘獎嘅男新人獎以及第50屆百想藝術大賞電影部門男子新人演技獎。金秀賢喺《3個特攻美少年》中要同時演繹可愛嘅傻子以及冷酷間諜，金秀賢都能完美消化角色，演技受到肯定。</p></body></html>