<html><header><meta charset="utf-8"><title>中環在線：太子爺增持恒隆　唔通…… - 李華華</title></header><body><h1>中環在線：太子爺增持恒隆　唔通…… - 李華華</h1><p>近排家族成員增持家族企業股份好敏感，隨時有微言大義吖嘛，恒隆地產（101）太子爺陳文博（Adriel）上星期連續兩日增持自己公司，大嗱嗱用咗2,000萬，唔通又有玄機？<br>聯交所權益披露顯示，上周四Adriel以18.66元場內掃咗26.7萬股，周五再以18.78元場內掃82.1萬股，兩日總共斥資約2,000萬元。而噚日恒隆地產跌0.86%至18.5元。<br>不過恒隆入面嘅人話，原來唔係Adriel私人增持，而係家族信託透過恒隆集團（010）增持恒隆地產啫，原因係睇好公司發展之類，至於點解出Adriel個名，係因為佢係家族信託受益人，成件事就係咁簡單。<br><br>李華華</p></body></html>