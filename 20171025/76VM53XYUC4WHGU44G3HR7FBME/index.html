<html><header><meta charset="utf-8"><title>收市閒情：Facebook已回不去 - 千頌C</title></header><body><h1>收市閒情：Facebook已回不去 - 千頌C</h1><p>親愛的Facebook：<br>在下入藉FB大大話話都有10年。由當時2007年，叫大家由Xanga轉場去玩FB但俾人白眼嘅年代，去到今時今日，自己整咗個總算有人睇嘅FB Page出嚟。呢十年，睇住你大，同時睇住你壞。<br>曾幾何時，FB仲係好Pure好True嘅年代，我去旅行時，Friend子喪畀Like；FB發現邊個拍拖邊個散咗，大家Offline八。啲人成日話：「網上世界令人關係疏離。」喺嗰個年代，我會反駁，「唔係囉，你識用FB可以令你更了解你嘅生活圈子。」<br>不過，回不去啦！現時個FB係癡線架！你一上FB，就係一堆又一堆重覆嘅片，一模一樣嘅內容。呢個Page出「陳奕迅英式口音超迷人」，另一個Page又出「陳奕迅講英文好好聽」。<br>去到大事大非時，好神奇地，你只會見到同你意見相近嘅Post或者朋友Status；至於同你道不同嘅，Sorry，喺Newsfeed全部Out。你Like咗《蘋果日報》、《100毛》Page咩，佢就Label你係黃絲，你唔好諗住Like埋相反政見嘅Page可以呃到佢，因為……你喺每一個微細舉動，佢都幫你統計，順手做埋人口分類。<br>我明，你係想我哋睇到自己順眼嘅嘢，廢事見到大多唔啱心水嘅意見篤眼篤鼻。不過，結果係點？結果係每一個意見相近嘅人，喺FB圍爐取暖，但到現實世界，咪又係民建聯贏較多席；曾俊華咪又係落選；TVB咪又係咁多人睇。喺FB自我感覺良好，返現實就似去咗平衡宇宙，呢種打擊，真係唔係次次受得住。<br>朱克伯格成日話要Make a better world，但人人眼界片面，分析唔到全局，我睇唔到世界可以點進步。唯一見到進步嘅係，FB盤數越來越靚，搵錢招數越來越多。當日佢靠一眾Page嘅Content吸用戶，今日佢就嘗試用屎橋賺錢，唔畀錢嘅Page就俾人「發配邊疆」，要用戶去另一Newsfeed先睇到，咁叫咩，叫過橋抽板！<br>不過唔好忘記，FB係靠好嘅內容起家。今時今日，好多人已當FB係新聞APP，想返去做返最原始嘅社交平台？回不去了。當FB變成一個只會推廣告嘅平台，只係死路一條，邊有電視台淨係賣廣告？<br>千頌C<br> http://fb.com/winbigwok <br>本欄逢周三刊出</p></body></html>