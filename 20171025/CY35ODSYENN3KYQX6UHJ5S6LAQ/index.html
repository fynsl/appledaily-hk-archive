<html><header><meta charset="utf-8"><title>【選手限定】熊本熊嚟香港跑馬拉松　最想要熊部長披肩呀！</title></header><body><h1>【選手限定】熊本熊嚟香港跑馬拉松　最想要熊部長披肩呀！</h1><p>萌爆嘅熊本熊（Kumamon）一向大受歡迎，咪睇佢圓碌碌好似好笨重，熊本熊其實成日都做運動。嚟緊11月,熊部長就會駕臨香港，帶大家跳體操舞，再齊齊跑轉大埔海濱長廊。</p><p>「2017 KUMA Fun Run」香港賽事分計時賽同繽紛跑兩種。跑步好手可以挑戰5公里或3公里計時賽，唔想咁大壓力，就可以個人或親子3人組名義參加1.5公里繽紛跑。比賽為名，親近熊本熊為實，到時除咗可以現場參見熊部長，報名跑手仲可以帶走限定選手包。選手包包括紀念袋、紀念T恤、紀念毛巾、號碼布及熊本縣零食，親子3人組再額外追加小朋友背囊同披肩。完成賽事後，所有跑手都可領取熊本熊獎牌。記者就覺得披肩最實用，獎牌設計最精美，總之只要你係熊本熊粉絲，選手包一定足以令你尖叫。<br></p><p>不過，報名費都唔平，單人報名港幣380元，3人家庭組每組港幣780元，名額限定3500個。比賽於10月25日上午10時正式接受網上報名，首日報名抵啲，會額外多送一隻熊本熊公仔。值唔值得花幾百蚊「追星」，就你諗你喇。<br><br></p><p>資料來源<br>facebook：2017 KUMA FUN RUN HK<br><br>攝影：徐振國 <br>記者：李珮禎<br></p></body></html>