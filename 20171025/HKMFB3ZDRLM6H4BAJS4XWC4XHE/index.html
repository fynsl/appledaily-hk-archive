<html><header><meta charset="utf-8"><title>【唔搏就奇】黃金機會在眼前！馬主大戰前夕突現身</title></header><body><h1>【唔搏就奇】黃金機會在眼前！<br>馬主大戰前夕突現身</h1><p>練馬師新人王羅富全氣勢如虹，剛戰贏「紅衣優駿」和「銘記心中」後，目前已有12Win，躍升龍虎榜首位，而本周三(25日)快活谷夜賽，他隨時再添頭馬，事關第二場五班1650米的「辣得寶」有晒搏殺動靜。<br><br>點解咁講呢？「辣得寶」喺作戰前夕，馬主吳創木、黃紋夫婦今朝(24日)突然現身，當然係要入倉睇睇呢匹愛駒嘅最新情況，咁緊張擺明對今戰充滿期望。事實上「辣得寶」轉投羅富全後的確進度良好，今季兩戰得1季1殿，尤其上仗同程谷草一哩跑第三，只輸一個馬位，係佢歷來跑得最接近的一仗，今次配手風大順嘅梁家俊，只孭111磅，大有機會取得服役首捷，唔怪得吳創木咁神心，臨出賽前都要嚟睇睇隻馬先安樂啦！<br><br>除此之外，吳創木今朝到場另一目的，係睇另一愛駒兼廐侶「辣得很」試閘，結果呢匹馬喺第一組1200米泥閘，由郭能操刀下，跟放至直路再追拼入亞軍，只輸俾評分高得多的「馬克羅斯」，相信羅富全及吳創木都應感到滿意。</p></body></html>