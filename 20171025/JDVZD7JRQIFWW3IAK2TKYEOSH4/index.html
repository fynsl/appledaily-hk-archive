<html><header><meta charset="utf-8"><title>【專題籽】6萬罐頭砌巨型雕塑　再贈惜食堂　八旬婆婆：周末靠佢開飯喇！</title></header><body><h1>【專題籽】6萬罐頭砌巨型雕塑　再贈惜食堂　八旬婆婆：周末靠佢開飯喇！</h1><p>【專題籽：港情講趣】<br>上周六在銅鑼灣兩個商場大堂，突然多了五個用罐頭砌成的雕塑，是一年一度的「Canstruction全『誠』罐膳心2017」的展品。這並不是畀你出街打卡得個樣，而是為「惜食堂」籌得的62,000多個罐頭，作為飯餐及食物銀行食物包的儲備。</p><p>「惜食堂」的數據雖已經聽過好多次，但每次看到還是會被嚇一嚇：香港每日有3,300噸食物被棄置，除開等同230架雙層巴士，是每日啊！這種嘥法，要填平整個維港有幾難？而根據2015年的統計，現時香港仍有97萬港人活在貧窮線以下，即全港近七分一人口。至今，惜食堂每日約派8,000個飯餐及1,000個食物包。</p><p>罐頭作配菜　防腐劑鹽份不多</p><p>84歲的阮麗卿婆婆日日跟老公到「惜食堂」食飯，當星期六、日「惜食堂」休息時，她就帶一、兩個免費罐頭回家。婆婆話自己乜都食，「方便吖嘛！一開一蒸就食得了！我見過日本仔打到嚟㗎！嗰陣邊度有罐頭食呀！」問到點解唔買新鮮餸煮飯，罐頭都唔平喎？除了省錢更因無力。婆婆右手患肩周炎，舉起都痛，伯伯氣管不好，聞不得油煙，故平時最多蒸餸烚肉。廚房爐上的生鐵鑊好乾淨，「隻鑊就咁擺喺度，唔拎起㗎啦！平時倒啲水落去淥菜囉！隻手拿鑊鏟、洗鑊都痛，但痛都要做，沒辦法啊。」他們喜歡吃魚，罐頭魚的魚肉與骨較軟腍易咬，偶爾開罐豆豉鯪魚炒苦瓜，不過會唔會好鹹呀？「鹹我就分兩餐囉！好耐先食一次。」<br>雖然心裏有個底，但當「惜食堂」的主廚楊國雄每日打開從各區街市、酒樓運來的食物車，就着各款食物與食材的狀況、數量與食用限期，腦裏就要立刻高速排列食用次序與菜單。試過有大集團一口氣送來十噸冰鮮雞，「惜食堂」的策略及發展總監李凌君說：「那批雞賣相不好，賣給客人怕被投訴影響聲譽，所以索性送出。」有雞食當然好，但總不能日日都冬菇蒸雞，這時儲備的各種粟米、榨菜、忌廉湯等罐頭存貨，成為配搭菜式的最強後盾。老人家鍾意食粟米，淡淡的甜，撈飯已經好好味。主廚楊國雄今日收到大量肉絲，決定煮榨菜雲耳蒸肉絲，「大家都想吃不同款式的菜。這些快過期的罐頭用來做配料，能帶起肉的鮮味，故一道菜中只有大概三分一或少過三分一是罐頭食物。」<br>好多人誤解罐頭有好多防腐劑，烹調過程中又會流失好多營養，總之一句講晒，冇益！但義務營養師黃佩儀說罐頭製作過程會把食材煮熟，然後入罐抽真空再消毒，所以需用的防腐劑含量也不高。「重要的是罐頭的鹹度，鹽份（Sodium）不能多於一日吸收量（2200mg）的五分一，即440mg，已經好健康了。」原來只要識揀，罐頭都不是如此十惡不赦。</p><p>Canstruction 全「誠」罐膳心2017<br>展覽日期：即日至10月30日<br>地點：銅鑼灣希慎廣場及利舞臺</p><p>facebook：惜食堂 Food Angel</p><p>記者：陳慧敏<br>攝影：周芝瑩、伍慶泉<br>編輯：施明慧</p></body></html>