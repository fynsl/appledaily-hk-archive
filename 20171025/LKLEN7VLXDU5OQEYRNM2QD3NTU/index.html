<html><header><meta charset="utf-8"><title>隔牆有耳：公和搞掂牌照　太子女爆喊送抱民望高堂堂正正食豆腐 - 李八方</title></header><body><h1>隔牆有耳：公和搞掂牌照　太子女爆喊送抱<br>民望高堂堂正正食豆腐 - 李八方</h1><p>有57年歷史嘅深水埗公和荳品廠，因牌照問題近年屢被食環署檢控，6月起休業裝修後，噚日舉行開幕禮，主禮嘉賓之一嘅前局長民望高高永文一到場，公和第五代傳人「霞女」蘇意霞激動爆喊，仲即時上前攬攬，究竟發生乜事？<br>霞女話翻新公和共用咗150萬，遇到唔少困難，好彩年初遇見高醫生，高醫生鼓勵佢唔好放棄，要堅持咁有特色嘅傳統豆品業，佢至決心做到𠵱家，「高醫生唔只識醫人，佢仲醫番好呢間舖頭、醫番好呢個行業」。</p><p>嘆做官時唔方便幫襯</p><p>自爆細個時已經係「豆腐狂」，豆腐當正餐食嘅高醫生一到公和，隊完豆漿再啪碗豆腐花，之後狂食煎釀豆腐，有人想訪問佢，佢都話：「唔得閒啊，食埋先啦！」仲攞埋兩樽辣椒腐乳轉身走。<br>高醫生其後解釋，過去因為喺醫管局同政府工作，冇乜機會食佢至愛嘅豆腐，因為公和牌照有問題，嘆早排唔係好方便幫襯公和，「我喺政府做嗰陣係好小心，去邊度食嘢前，要先check個地方係咪攞正牌先，咁你話我平時點可以走嚟食呢？」佢話好開心以後可以堂堂正正、唔使偷偷摸摸咁去公和食豆腐，話巿民日後可能會喺深水埗撞到佢「搵食」。<br><br>李八方</p></body></html>