<html><header><meta charset="utf-8"><title>家庭圓滿冇刻意追仔城城專𠱁B女：希望做稱職爸爸</title></header><body><h1>家庭圓滿冇刻意追仔<br>城城專𠱁B女：希望做稱職爸爸</h1><p>郭富城（Aaron）於上月榮升老竇，其30歲上海網紅老婆方媛（Moka）來港生女，小公主剛剛滿月，昨日城城以代言人身份到尖沙嘴出席LONGINES周年慶典，大會送上一對情侶腕錶給他，錶背刻有城城一家三口英文名的首個字母「AMC」，城城宣佈囡囡英文名：「中文名未改，英文名係自己好鍾意一個C字頭嘅，Chant有希望嘅意思，同太太一齊改。」</p><p>生日影家庭照</p><p>明天踏入52歲的城城，被問到囡囡是否最好的生日禮物？他甜笑說：「可以咁講。」是否今年生日特別開心？他再甜笑：「應該都係，其實願望要不斷創造，呢一刻家庭好圓滿，所以工作上希望更加多突破，因為做爹哋之後唔同咗，希望事業上有更多火花。」城城透露今年生日不用開工，會跟家人食飯切蛋糕：「影吓家庭照，簡單已經好開心。」問到是否已經熟手湊B？他說：「我都係負責玩，因為有嫲嫲、婆婆，仲有陪月，呢方面唔需要我去做，但我都希望可以做稱職爸爸。」</p><p>未決定百日宴</p><p>之前囡囡滿月，城城一家包括嫲嫲婆婆食飯慶祝，未決定會否擺百日宴，因他的工作已排到過年。有記者笑問現嫲嫲眼中是否沒了兒子，只有寶貝孫女？城城笑說：「唔係，媽咪好有經驗，因為我哋有五兄弟姊妹，自己初為人父先知道媽咪係咁辛苦，學識更加要對屋企人好啲，工作幾忙都要抽時間陪屋企人，相信身邊朋友都知道。」<br>至於日前有報道指城城找法王祈福，他否認：「當然冇呢啲事，報道憑空想像，大家都知我一向信佛，大寶法王嚟咗，自己出席法教分享會，並唔係乜嘢求子，覺得無論仔定女都係上天賜，係開心事，但未有咁快，BB仲細，順其自然，冇話刻意追求乜嘢，總之呢刻家庭好開心。」<br>採訪：馬建華<br>攝影：葉君海</p></body></html>