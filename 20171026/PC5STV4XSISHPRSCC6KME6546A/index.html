<html><header><meta charset="utf-8"><title>智取大市：乞人憎的一單deal - 晉佳</title></header><body><h1>智取大市：乞人憎的一單deal - 晉佳</h1><p>港股似進入調整期，市況變得反覆，即使噚日升百幾點，戰線睇起上嚟仍有所收窄，近日升勢集中喺內房、水泥、醫藥、電動車電池概念，亦唔係全線升，收窄到去三幾隻被選中嘅細路。醫療股、水泥股已悉數爆上，市況反覆之下，大升股Miss咗就唔好監硬追，寧願等回吐時測試其承接力，有承接力嘅話先考慮撈貨。另外，日用股消費股如旺旺（151）、恒安（1044），假若配合市況靠穩，稍後都有機會保持升勢。<br>值得一提，係中化肥（297）向中化集團出售A股鹽湖股份20.52%股權，現金作價80.6億人民幣，足足係中化肥市值九成！受消息拖累，中化肥股價急挫一成，扣除咗出售款項，中化肥剩餘化肥業務價值10億港幣左右，真係慘過做殼股。<br>中化肥消息後被掟到飛起，原因係幻想破滅。鹽湖股份原來電動車電池概念股，旗下藍科鋰業開始生產電池級碳酸鋰，公司計劃年內量產1,000噸電池級碳酸鋰，明年產量增至1萬噸。中化肥冇咗佢，乜嘢幻想空間都冇晒。<br>呢單嘢反映兩件事，第一，中化集團真係唔益股東，好嘢留返畀母公司，呢啲公司以後唔買都唔駛恨；第二，股價大跌反映市場對電動車電池概念珍而重之，相關資源更加係物以罕為貴，同為電動車電池原料嘅鈷價近一年升咗成倍，難怪市場對於鈷礦概念嘅洛鉬（3993）不離不棄了。<br><br>晉佳</p></body></html>