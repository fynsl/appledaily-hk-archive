<html><header><meta charset="utf-8"><title>魚樂無窮：半價有售易手股 - 唐牛</title></header><body><h1>魚樂無窮：半價有售易手股 - 唐牛</h1><p>美股日日新高，港股卻喪吹無定向風，唔少戰友都感到不是味兒。冇計，恒指今年累升近三成，大漲小回，走勢極其完美，賬面賺錢嘅人多的是，所以高位有獲利壓力，實在無可厚非。可以預期，未來震盪只會更頻密，有貨在手嘅戰友，要做足心理準備。<br>不厭其煩講多次，贏得多嘅，繼續用一部份利潤去博潛在升幅，走更遠嘅路；贏得少嘅，寧可打守勢波，以免震走僅餘嘅利潤。<br>利邦（891）月初宣佈，與一名獨立第三方展開磋商，認購人擬認購可能發行新股，或會導致控權易手，更已繳付7,200萬元訂金。利邦其後證實，潛在買家為山東如意集團，為內地最大紡織品製造商之一，近年積極於海外併購，如今相中管理眾多名牌嘅利邦，合情合理。<br>利邦2015年業績開始見紅，最新中期蝕2.6億銀，拖累股價谷底徘徊，投資價值卻因此浮現，每股NAV達1.42元，變相半價大平賣。<br>翻查資料，大股東馮氏兄弟兩年前曾以0.85至0.98元增持，用呢個水位去估計賣盤價，絕不為過。賣盤消息公佈後炒了一轉，現正在高位整固，只要守住10日線0.65元，派對隨時再啟動！<br><br>唐牛<br> http://fb.com/tongcow88 <br>本欄逢周二、四刊出</p></body></html>