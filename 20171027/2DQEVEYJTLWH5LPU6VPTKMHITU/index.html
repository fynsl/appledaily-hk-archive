<html><header><meta charset="utf-8"><title>夏日求驗客：雷神上身擊碎熱刺槌仔幫High到爆</title></header><body><h1>夏日求驗客：雷神上身擊碎熱刺<br>槌仔幫High到爆</h1><p>韋斯咸禮拜三晚英聯盃第四圈，就喺溫布萊「雷神上身」玩絕地反擊，克服半場作客輸畀熱刺兩球嘅劣勢，下半場連入三粒反吸！而且隊長麥克盧保完場後掉波衫上看台送畀自己球迷，仲引到一位大漢飛身出嚟搶，混亂之間就咁直接撻落地，可以見到一幫槌仔粉絲今場有幾High呀！</p><p>兩隊踢英聯盃都大變陣，熱刺領隊普捷天奴做咗七個變動，龍門洛里斯、中場基斯甸艾歷臣同埋前鋒哈利卡尼都被輪換，韋斯咸領隊比歷雖然個帥位危危乎，不過一樣為咗留力周末英超作客水晶宮而輪換九個球員。</p><p>半場落後兩粒反吸贏3:2</p><p>上半場形勢就好似兩隊喺英超走勢咁一面倒，熱刺贏晒上風，六分鐘就憑一次快速反擊開紀錄，孫興民左路傳畀後上入楔走個靚位嘅穆沙施素高，呢位法國國腳就諗都唔諗單刀射入。37分鐘輪到迪利阿里接應孫興民嘅傳波，禁區內勉強起腳，靠省到人改變方向令韋斯咸門將阿祖安卡斯迪路失守，運都贏埋嘅熱刺半場領先2:0。<br>槌仔幫易邊後嚟料，55分鐘阿休門前補中追近，五分鐘後再整球靚波，安祖卡路爾頭槌頂後，蘭仙尼突破越位左路傳中，阿休門前整多粒追平2:2。踢到70分鐘，韋斯咸嘅左路角球一斬，熱刺後衞艾達韋列特在禁區內走甩奧邦拿，後者頭柱一批死角入網就咁幫球隊反勝，雖然話只係晉級英聯盃八強，不過都算吐咗今季嘅烏氣。</p><p>搶盧保球衣　槌粉撻鑊甘</p><p>更加搞笑嘅係，韋斯咸贏波奇迹反勝之後，隊長麥克盧保將波衫掉向自家球迷觀眾席，大家梗係爭住搶，一位大漢直情飛身出嚟，諗住截一個就嚟到手嘅細路仔糊，點知衫就搶唔到，佢仲直接撻落地！更加蹺嘅係，日前水晶宮球員蘇亞尼又係用呢招拋波衫，點知可能因為水晶宮輸波啦，竟然俾球迷嫌棄佢件衫，一嘢掉番落場，場面非常尷尬。<br>熱刺輸波後仲禍不單行，普帥話上場大炒利物浦完場前換走嘅哈利卡尼，大腿有啲傷，唔知禮拜六作客曼聯趕唔趕得切復出，呢個消息對曼迷嚟講當然係喜訊啦！<br>同日英聯盃第四圈，車路士主場就2:1搞掂啱啱炒咗領隊朗奴高文嘅愛華頓，同樣打入八強。</p></body></html>