<html><header><meta charset="utf-8"><title>回想98年離寶記好徬徨湯寶如細場開騷「唔諗一線」</title></header><body><h1>回想98年離寶記好徬徨<br>湯寶如細場開騷「唔諗一線」</h1><p>【我們的演唱會】現年46歲的湯寶如是90年代「寶麗金三小花」之一，最近主持無綫節目《流行經典50年》勾起集體回憶，將於下月15日假Star Hall舉行「獨愛音樂25周年」演唱會。當年湯記參加第9屆新秀，演唱《難得有情人》成為梗頸四，日前她在K房再唱這歌想當年：「明明入咗四強，得我一個女仔，坐定粒六一定係我啦，但係一個獎都冇，諗唔到簽咗寶麗金，又見番我參賽偶像關淑怡。」</p><p>「阿媽唔認得」</p><p>當年女歌手都留長頭髮做玉女，偏偏湯記卻反傳統以短髮殺出重圍：「係咪我好醜樣呢？我嗰陣時問唱片公司，佢話唔係呀，你個樣唔適宜長頭髮，黃偉文幫我做第一隻唱片封套image，帶咗我去Jacky Ma度剪頭髮，佢話不如咁啦幫你剪短，我諗住嗰啲短掂到耳仔，嘩！唔係喎，係鏟青！我返去喊出嚟，阿媽唔認得我呀！我本來好似周慧敏咁長㗎！」<br>湯記憑《感冒》、《絕對是個夢》及《相思風雨中》上位，可惜那些年太多強敵，湯記於98年黯然離開寶麗金：「最徬徨嗰段時間，唔知自己想點，讀咗犯罪心理學返嚟，跟住又讀會計，其實基本上都隱世咗，有時睇番啲卡拉OK，點解我嗰陣咁瘦嘅，我最肥係150幾磅，有人叫我肥湯，𠵱家125磅，我諗再減多5磅已經夠。」</p><p>要享受人生</p><p>上次20周年湯記假紅館開騷，今次卻轉場Star Hall，她笑說：「冇唔開心，我樂壇位置係中中哋，到呢個age係自然心態，你鍾意擺我邊度咪邊度囉，其實我無悔㗎！點諗到自己會開演唱會，你仲諗一線，唔好諗啦，我哋呢啲40幾歲中女，係要享受人生。我目標係想做王菲得唔得吖？想做憶蓮得唔得吖？」<br>採訪：余燕儀、懷鈺<br>場地提供：RedMR紅人派對（皇室堡）</p></body></html>