<html><header><meta charset="utf-8"><title>【飲食籽】深水埗15蚊燒味飯盒　好老闆：份量一定要食得飽</title></header><body><h1>【飲食籽】深水埗15蚊燒味飯盒　好老闆：份量一定要食得飽</h1><p>【飲食籽：識飲惜食】<br>「單拼、雙拼一律十五蚊一盒。」在深水埗基隆街傳來一陣陣叫賣聲，記者驀然回首，赫然發現長長的人龍。「我嚟買飯，有叉燒、有雞、有鴨，買兩盒飯，（點解會排隊買？）啱食同價錢非常大眾化，（點抵法？）十五蚊一盒。」正準備拿飯的街坊陳先生向記者表示其排隊原因。</p><p>深水埗，是一個香港最多基層市民的社區，在八月尾，基隆街一家新開張的燒味店「朗益燒味工房」，為深水埗基層市民傳來福音，推出抗通脹價：不論單拼或雙拼，劃一價十五蚊一盒燒味飯。<br>十五蚊一盒飯，對於基層市民來說，絕對是一大喜訊，但對於一般市民，一定會聯想到將貨就價等問題，經記者多番試食，發現其「抗通脹飯盒」相當足料及有質素，絕不是「唔夠餸飯」，燒味店負責人方師傅及馮小姐表示只是跟足老闆的宗旨：「令客人食得開心，一定要夠餸食飯」來做事。</p><p>「有冇錢賺㗎？」　店長反對變支持</p><p>方師傅是該燒味店的廚房部負責人，負責監督廚房部的所有出品及店舖日常運作，他表示，推出十五蚊一盒飯是老闆的意思，自己曾經反對，認為賺不了錢，會損害店舖利益，不過老闆堅持，並以道理說服他：「『希望幫到街坊，錢唔係話要賺到盡嘅，呢邊基層又比較多，同埋希望客人可以對我哋有歸屬感。』（點解起初反對十五蚊飯盒？）在員工角度嚟講，梗係會諗有冇錢賺啦，如果老闆冇錢賺，咁我哋可能連打賞都冇呀。」<br>朗益燒味工房是元朗利興燒味集團第一間九龍區的分店。利興燒味在元朗各分店均有推出十五蚊飯盒，並曾在金融海嘯期間推出八蚊一盒飯，但朗益燒味工房跟在元朗區分店的管理方式有別，老闆不會親自主理朗益，而將管理職責全權交給兩位店長：方師傅及馮小姐，兩位店長變相也被視作半個老闆。<br>曾於大集團工作的方師傅形容，跟現在的老闆工作比以往好得多，「待遇方面，呢個老闆比我在大集團工作時更好，又沒有集團的政策綑綁，直接跟老闆工作我更喜歡，佢會知道我點樣辛苦、點樣賣力，唔使我用把口講，直接跟老細做嘢，優點係你功夫夠嘅，老闆梗係會對你升職加薪啦，但缺點就係，冇得蛇王囉，哈哈。」<br>雖然自己一日工作最少十二個鐘，並由開業至今也未曾放過假，但方師傅表示自己不是最辛苦，最辛苦的是早早在排隊、準備買飯盒的市民，「啲公公婆婆、幫襯我哋嘅客人好辛苦啊，因為條行人路又比較逼、又窄，有時又落雨，排隊時又唔可以阻到隔籬啲舖頭，如果唔係又會過嚟鬧我哋。」</p><p>長者基層客人多　唔夠錢可賒數</p><p>另一樓面部店長馮小姐同樣是從大集團轉到朗益燒味工房工作，她說起初確是不太習慣，後來發現無論老闆、同事或食客，都比以往有更濃厚的人情味，「那時候心理上非常掙扎，因為我之前在中環比較高檔次的餐廳工作，「那時候心理上非常掙扎，因為我之前在中環比較高檔次的餐廳工作，呢家就在深水埗這個比較多基層市民的地方工作，感覺比較低檔次，但做落，同事們好醒目，又好快上手，真係卧虎藏龍，一點就明，唔使我點樣操心；方師傅又好隨和，老闆對夥計又好，我估唔到深水埗嘅客人個個都會唔該前唔該後，好有禮貌，做落好開心，所以我想長做。」<br>她憶述，在深水埗工作讓她遇到從未遇過的事：「每日都有一個執紙皮的伯伯，佢自己會帶住個不銹鋼兜嚟買飯，份量比飯盒更大，我哋見到呢個情況，都會吩咐師傅斬啲雞胸位或者髀位佢食，見到佢我都會想幫吓佢，畀啲好嘢佢食；另外，有時斬料都遇過有客人唔夠錢要賒數，我哋都俾佢先，等佢轉頭先返嚟畀錢，咁有啲人會返嚟畀錢，有啲就唔返嚟走數。」<br>不只是方師傅，馮小姐起初也對老闆推出十五蚊飯盒提出反對，「我同方師傅起初都反對老闆呢個做法，因為十五蚊盒飯根本冇錢賺，計算所有成本後，根本冇得賺，所以我哋曾向老闆提出要賣十九蚊一盒先有得賺，但老闆堅持賣十五蚊，仲吩咐我哋，飯一定要足，份量一定要夠，要確保長者同市民一定夠食，並且食得飽，老闆仲同我哋講，畀人食之前，一定要過到自己，先可以出街畀人食。」她更形容，從未見過一位老闆會主動幫員工斬料畀客人，非常親力親為，值得繼續為他工作。<br>無論遇上怎樣的情況，方師傅和馮小姐都會緊守老闆的宗旨，「幫助市民，畀飯畀人時，要問自己食唔食得夠飽，先賣出去。」<br><br>朗益燒味工房<br>深水埗基隆街363-365號B舖<br><br>採訪：嘿文<br>攝影：伍慶泉<br>編輯：陳慧玲</p></body></html>