<html><header><meta charset="utf-8"><title>中環在線：中大爆內地星級分析員圍威喂 - 李華華</title></header><body><h1>中環在線：中大爆內地星級分析員圍威喂 - 李華華</h1><p>無論散戶定大戶，都會留意大行報告，唔少人仲會跟住投資建議買貨沽貨，不過如果你喺內地，睇到股票分析報告就最好諗真啲先跟注喇，事關一份中大商學院有份參與嘅論文提到，有啲股票分析員或者會受人脈關係同自身潛在利益影響，發佈立場偏頗嘅報告。簡單講即唔係真分析，只係一個「圍威喂」遊戲。</p><p>同芬佬互惠互利</p><p>有份參與研究嘅中大商學院會計學院院長顧朝陽解釋，國內重視人脈關係，基金經理（俗稱芬佬）會利用同股票分析員嘅關係，令分析員畀芬佬揸住嘅股票一個靚仔評級。當報告出街而相關股票又有炒作嘅話，基金表現自然更加好。<br>咁分析員有乜着數？顧朝陽就話，芬佬可以投票畀相關分析員，令佢哋晉身「星級分析員」，到時唔單止知名度提高，薪金都有機會大幅上漲。佢又補充，芬佬亦會傾向喺相關分析員所屬嘅經紀行進行買賣，順勢幫埋經紀行賺佣金。<br>顧朝陽認為，喺呢種潛規則運作下，散戶自然成為受害者，雖然「關係」呢個概念難以規管，但佢認為監管當局都可以做啲嘢，例如建立完善嘅防火牆、規定基金唔可以將多過三成交易業務分配到同一經紀行，甚至限定單一機構所擁有嘅基金公司數量之類。<br><br>李華華<br>mailto:LiWaWa@AppleDaily.com</p></body></html>