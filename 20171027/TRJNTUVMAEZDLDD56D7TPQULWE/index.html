<html><header><meta charset="utf-8"><title>蟹味不似預期 - 馮睎乾</title></header><body><h1>蟹味不似預期 - 馮睎乾</h1><p>我不食大閘蟹，但正如王語嫣不會功夫，仍能侃侃而談武學，我不食蟹，也不妨用王語嫣的方式談蟹，何況張愛玲還說，「外行的意見是可珍貴的」。前兩晚和「食家」J在茶餐廳吃飯，電視播《東張西望》，正介紹北海道大閘蟹。J莫測高深一笑，我見他欲言又止，問他有何高見。J又冷笑一聲：「我唔食囉。」我再虛心求教，J才用行家口吻，滔滔不絕說：「我喺日本食過好多螃蟹專門店，未見過大閘蟹。日本係食海蟹，而大閘蟹係河蟹！強國人喺北海道，不知買咗幾多地，如果內地蟹唔可以直接出口香港，咪去北海道兜個圈，當另一個產地囉，真係扮晒蟹。北海道大閘蟹？諗起都好笑，唔通瑞士雞翼又來自瑞士咩？最好笑有人信，不過香港人連鉛水都飲，二噁英又有咩好怕呢？」<br>他是「食家」，我又的確未聽過北海道大閘蟹，也無話可說。之後問常遊日本的朋友，也問以前做廚的勝哥，都說「真係未聽過北海道大閘蟹」、「係咪毛蟹」之類。託朋友問更資深的食家，答案是：北海道大閘蟹是有的，跟大閘蟹同種，但無毛，蟹味也不夠。咁即係點？我把心一橫，索性自己查資料，終於弄清三項事實：一，我們平時講的大閘蟹，學名「中華絨螯蟹」（Eriocheir sinensis），而北海道大閘蟹學名是「日本絨螯蟹」（Eriocheir japonica），即藻屑蟹，兩者同屬不同種，蟹鉗同樣有毛；二，日本絨螯蟹的確又叫「日本大閘蟹」，英文資料顯示有「Japanese Shanghai crab」之名，並非今年香港蟹商巧立名目；三，兩者味道不同，中國的蟹膏味較濃，日本的較淡，但有股清香。回看上述專家和門外漢的意見，沒人全對，「食家」J的陰謀論更是全錯。這故事帶出兩個教訓，一個疑問。教訓：一，「專家」不能盡信；二，有時候人家沒說謊沒誤導，但現實偏偏就是不似預期。疑問：既然不同種，不同味，為什麼都叫大閘蟹？把藻屑蟹視為大閘蟹，有點像稱呼馬化騰為香港人，事實沒有錯，但感覺就是不對。</p></body></html>