<html><header><meta charset="utf-8"><title>閱文上市 - 左丁山</title></header><body><h1>閱文上市 - 左丁山</h1><p>中午飯局來了一位不速之客，就是新進投資經理校友Y，投資Y係21世紀畢業生，畢業冇耐就考咗CFA，於是在投資基金界轉工好容易，好多人話CFA幾難考，但左丁山在校友活動中，碰到六七位投資界年輕經理，位位係80後，佢哋都話考CFA資格冇乜難度喎。或者呢班係「有偏見樣本」，香港啲讀書叻仔叻女，通常考國際認可嘅專業資格試，都係過五關斬六將，直搗黃龍嘅。<br>投資Y點解走咗嚟食飯呢？佢話一早登記咗出席「閱文」招股發佈演述會，當日午飯時間在金鐘萬豪酒店舉行，點知因為當日個股市有啲郁動，佢掛住睇住電腦，一時忘記提早出門，後來匆匆趕到萬豪，演述會還未夠鐘開始，但萬豪酒店第5第6號房（閱文訂咗十五圍）已塞到爆，記者又多，佢入到去，只有企位，仲要企到最後排，幾難全神貫注台上人物演講，於是索性走返嚟中環參加我哋嘅飯局。<br>閱文乃騰訊一間子公司，成立於2015年3月，旗下有不少中文小說、文學、奇趣網站，英文名就正正是China Literature，據稱有活躍用戶一千五百萬，五百餘萬作者，每年發出稿酬十億元人民幣，累計月銷過萬嘅作家有700位以上，香港作家唔知有冇分到一杯羹呢？左丁山呢類老派，未上過閱文網站，投資Y就話：「師兄，作家有個發達平台喎，你唔好用廣東話寫稿，用多啲底氣、牢牢、爭取勝利、奪取、人民當家作主呢啲文字，你有希望㗎！」<br>係！或者用廣東話在閱文旗下網站發表短篇小說評論都有讀者嘅呢？廣東廣西有上億人用廣東話㗎？<br>追數王話：「你唔使發夢，19大後，中國共產黨會加強控制網上言論、文字及語言，網站用廣東話發表一啲中共唔鍾意嘅文字，一定嚴禁，邊個作家在閱文發表主題不正確小說，實會被刪除！」咁又係，香港作家如無中共底氣都無謂發夢了，不如索性等閱文IPO之後，睇清楚形勢買股票收埋喺夾萬可也。習近平新書有講：「過不了互聯網這一關，就過不了長期執政這一關，宣傳思想工作戰線上的同志，要當戰士，不當紳士，不做騎牆派和看風派，不能搞愛惜羽毛那一套。」講得咁清楚，大家邊可能仲有幻想！閱文網只能在中宣部牛咁眼睇住下生存，當作股票炒一轉咪算囉！</p></body></html>