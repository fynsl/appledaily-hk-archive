<html><header><meta charset="utf-8"><title>一度帶離200米、最終仍大勝！名宿：騎師判斷有問題</title></header><body><h1>一度帶離200米、最終仍大勝！<br>名宿：騎師判斷有問題</h1><p>早排，南非馬壇出現咗一單過程同賽果都極之瘋狂嘅賽事，唔少馬迷知道呢場喺南非基維爾馬場上演嘅3000米平地賽後，都表示大吃一驚，唔相信眼前見到嘅係事實。<br><br>一開始，八匹列陣馬都好整齊咁出閘，但過咗第一個彎之後，見習騎師Serino Moodley鞍下的Run Rhino Run突然嚟個中段變奏，由起初處於領先位置，隨賽事時間過去，Run Rhino Run變得越帶越遠，甚至一度走出大外叠轉彎，粗略估計，人馬曾帶離馬群接近200米，所以就連捕捉賽事嘅鏡頭都唔多影佢，直程當呢匹馬唔係競賽嘅一份子咁。<br><br>平時有人話啲實力較弱會放頭，希望搏走甩贏馬，曾在2400米賽事中大敗50馬位嘅Run Rhino Run今次真係做到一次完美示範。馬群進入最後直路後，當中嘅騎師先發覺放到離行離列嘅Run Rhino Run真係走甩咗，就算俾盡力推騎下，依然追唔到前面嘅主角，結果人馬大勝亞軍21個馬位。<br><br>賽後，見習騎師Serino Moodley對賽果感到難以置信，並指只係按馬匹嘅節奏競賽，冇刻意使用大逃策略；另外當地名宿騎師Garth Puller認為前者只係見習生，有咁嘅狂奔過程只係唔夠經驗，不過佢就指責其他大師傅冇理由睇唔到匹馬走甩咁遠，都唔嘗試早啲去追，欠缺應有嘅判斷。</p></body></html>