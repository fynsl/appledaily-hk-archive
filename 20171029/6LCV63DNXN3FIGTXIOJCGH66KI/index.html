<html><header><meta charset="utf-8"><title>【潮界開眼】美牌新季眼鏡搶先訂　線條幼身適合亞洲人戴</title></header><body><h1>【潮界開眼】美牌新季眼鏡搶先訂　線條幼身適合亞洲人戴</h1><p>全新旅遊專頁，即like籽想旅行： https://fb.com/travel.appleseed <br><br>儘管以時裝起家，但由美國眼鏡品牌DITA與Thom Browne合作打造的每一季眼鏡新品，近年在香港卻相對更受注目。其中Thom Browne的中金款大熱款式，TB-011更是長賣長斷貨的最當紅款式，而熱潮至今仍然不斷，就知道Thom Browne眼鏡到底有多渴市。雖然全新系列還未正式抵港，但香港卻已有眼鏡店率先接受預訂。今季Thom Browne眼鏡系列備有TB-410、TB-411、TB-412、TB-810及TB-908等多個型號，其中TB-908就與大熱TB-011的中金設計幾乎一樣樣，並繼續以金屬與Acetate的兩種物料組合，但卻改以較幼身的線條設計，令正面觀感更加貼近日本職人品牌的細膩，更適合輪廓相對較淺的亞洲人臉型，同時亦令配戴時的舒適度有所提升。</p><p>另一款TB-810亦是記者眼中的今季重點，屬今季全新設計之作，外觀上建基於傳統Aviator的設計，Double Bridge鼻樑細節、水滴型的鏡片等必備特色全數保留，同時卻加入玩味原素，鏡片的下半以半截式方式呈現，並於此處融入金屬細節作設計，輕輕改動即變奏出不同的觀感，設計相當出色。比較可惜的傲是，今次the WAREHOUSE optical眼鏡店雖提供率先預訂，但就暫未有實物可以實試，幸好Thom Browne眼鏡款一向比較易襯易戴，「出事」機會不大，怕冇貨搶唔到的忠實粉絲，相信就算冇實物試，都一樣會乖乖俾錢。</p><p>記者：韓繼聰</p></body></html>