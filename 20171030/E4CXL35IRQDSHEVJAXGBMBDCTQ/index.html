<html><header><meta charset="utf-8"><title>【好攰但好玩】潮玩直立板水球　用槳射龍門好考體能</title></header><body><h1>【好攰但好玩】潮玩直立板水球　用槳射龍門好考體能</h1><p>全新旅遊專頁，即like籽想旅行：https://fb.com/travel.appleseed<br><br><br><br>直立板（Stand Up Paddle，簡稱SUP）最近喺香港都好hit，但大家又知唔知直立板其實玩法可以有好多種，除咗香港都有人玩嘅Stand Up Paddle Racing（鬥快）同埋Stand Up Paddle Surfing（衝浪）外，今日就同大家介紹香港最新引入嘅Stand Up Paddle Polo（水球）。</p><p>其實佢同普通Polo玩法好相近，只不過需要大家企喺直立板上面玩。玩法如下──分兩隊，每隊3位球員，最少可有一位替補球員，比賽場地20米乘25米，球員比賽時企喺直立板，用槳將個波以最快時間射入對方龍門獲一分，高分者為勝。唔可以用手、腳或頭推進球，唔可以跪或者坐喺板上，或者在水中傳球同射門。每場10分鐘，每半場換場，半場時間為5分鐘，加時時間為5分鐘。</p><p>小編喺拍攝當日就梗係有試玩啦！自問平時都玩好多水上運動，直立板都成日帶埋隻狗去玩，但原來SUP Polo真係唔簡單！當日水流都幾急，幾塊板撞嚟撞去，一心急想攞個波就好容易失平衡跌落水，同埋體能要好好，當日教練話其實5至10分鐘就應該要休息吓，我心諗：唔係嘛？我玩30分鐘都唔會有問題啦，唔好睇小阿姐！結果……阿姐我玩三分鐘已經扯晒白旗！雖然有少少難控制，不過一班朋友好天嘅時候落水，玩吓笑吓都幾開心！依家香港10月都仲咁熱，快的抓緊夏天嘅尾巴，天氣轉涼前玩多轉喇！「浪高長岸」係全港第一個引入SUP Polo配套，暫時只此一間。有興趣嘅朋友就可以喺嗰度預約喇！<br><br>facebook：浪高長岸（Long Coast Seasports）<br>製作：有種運動</p></body></html>