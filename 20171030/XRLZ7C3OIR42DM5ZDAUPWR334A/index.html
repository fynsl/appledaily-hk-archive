<html><header><meta charset="utf-8"><title>梅菲定律下的林鄭（添馬男） - 添馬男</title></header><body><h1>梅菲定律下的林鄭<br>（添馬男） - 添馬男</h1><p>梅菲定律意思是「任何可能會出錯嘅嘢，都會出錯」，英文叫做「Anything that can go wrong will go wrong」。大家望一望林鄭月娥發表施政報告後有關她的新聞，就知道發生乜嘢事。<br>本來派錢買到些微民望，交通津貼雖然小恩小惠但勝在夠貼地，而且中共十九大開波，馬屁友擦鞋仔搶佔了版面，施政報告討論迅速冷卻，對林鄭應係好事，政客應該明白no news is good news。哈！殊不知先整單「薯片港台工作申報事件」，無風起浪，莫說薯片早已知會特首辦秘書長丁太，即使冇知會，都冇可能大鑼大鼓向廣播署長下命令要求停止節目宣傳。林鄭火併人氣KOL，自然處於下風。佢未知衰仲公開呼籲薯片尊重制度，言下之意是指責佢唔守規矩。做政務官訓練是但凡「開拖」前，定必掌握事件來龍去脈，但林鄭砌薯片之前竟然對薯片已知會丁太一無所知。到薯片還拖連消帶打，笑笑口講：「花咗嘅時間好似仲多過講施政報告」，一招KO林鄭。<br>跟住第二單就係「學校直播李飛事件」，一睇就知離晒譜，李飛基本法講座根本唔啱中學生睇，勞師動眾只為取悅中共黨官，效果適得其反。林鄭回應指，「冇嘢可以強迫」，直言若學生不想看，「闔埋眼就睇唔到」。林鄭成個回應好乞人憎，689語言偽術眾所周知，運用捉字蝨、改定義、講啲唔講啲等技巧，但林鄭就係寸嘴、傲慢、懶醒，似足陳百祥阿叻style，即八十年代盛行的「窒人唔使本」。政務官訓練對公眾回應唔怕悶、唔怕重複，最緊要大方得體，「窒人」屬小學雞低水平鬥嘴行為，並非討論政策應有態度。林鄭呢種作風已蔓延至局長，運房局長陳帆是人辦，相信好快佢就會變吳克儉2.0。反而陳茂波、劉江華等梁粉學精咗，一於照本宣科沉默是金。<br>至於第三單就係「公屋八十萬封頂事件」，為咗逼人買綠置居，突然在訪問中表示公屋建屋量定於八十萬，其餘建成單位改成綠置居出售，有關意見一出街，建制內外譁然，因為𠵱家公屋輪候時間已超過四年半。由於群情洶湧，林鄭及陳帆要再次澄清，將封頂說法講番軟啲，以免引起基層反感。政務官訓練是但凡重大政策變動，需要同相關利益組織「走一轉」，摸摸底先至好出街，以好打得能吏見稱之林鄭，變身政客後卻忘記了政務官ABC。從這三件爭議事件睇到，林鄭月娥蜜月期完全消失，進入「動輒得咎」公眾搵錯處階段，於是變成錯得都會錯。政治是關乎公眾觀感，一旦感覺變壞，所有嘢會越睇越唔順眼，連政客自己也會疑惑：「明明自己無變，點解咁多人唔妥我？」<br>往後還有大量十九大之後北京下達的工作指示要處理，還有一地兩檢三步走，硬仗連場，北京當日看中林鄭取代689，本是藉其高民望來處理爭議事件，但誰人估到，硬仗未到，她「無厘頭」地自我減分。網上潮語有云：「衝出嚟X」，就是這款！<br><br>添馬男</p></body></html>