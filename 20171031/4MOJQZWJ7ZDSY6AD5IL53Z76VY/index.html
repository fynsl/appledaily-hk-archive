<html><header><meta charset="utf-8"><title>大棋局：中國金融外交出爐 - Mr. Tregunter</title></header><body><h1>大棋局：中國金融外交出爐 - Mr. Tregunter</h1><p>習近平任內將外交提升到國策的核心層次，只意味一件事，就係中國準備對外拓殖。現時我哋奉行嘅國際金融秩序係按照美國規則，外匯以美元為定錨，期貨定價權主要掌握在美國幾大交易所手上，各國利率要睇美國頭。通俗啲講，球證、旁證、主辦單位都係佢嘅人，點同佢鬥？<br>過去中國奉行韜光養晦策略，未夠撼時先退避三舍。然而習近平任內多次提到「自信」兩個字，即係話有啲事不單止不須再退避，反而要開始對外輸出中國模式。奧巴馬在任時力推TPP戰略，要聯結各國將中國摒除在外；習近平要搞一帶一路，反拉各國入場揚言有錢齊齊搵，美國不在名單之內，也就係現代版的合縱VS連環。然而特朗普上任後有孤立主義傾向，各種事以美國優先，他國之事美國盡量縮。如果美國繼續TPP戰略，美國規則將會延續。一旦美國轉向孤立主義，美國退下來的空間要有人填補。中國，就係想食呢個空間。<br>因此中國瞄準各種金融秩序，現時各種迹象顯示，中國會先從期貨定價權落手。過去中國期貨市場落後，無半點牙力。隨住中國期貨市場制度慢慢建立，交投量步步進逼國際市場，累積到某個臨界點，外資想賺錢要入中國市場，入嚟中國就要用人民幣。所以期貨市場係一個缺口，量變會導致質變。假如將來最大的石油期貨交易在中國，結算必定要用人民幣，則石油美元體系將受到直接衝擊。<br>其次係中國資本輸出。要建立一套嘢並慢慢做好，對中國有難度。但要抄一套嘢到七成似，中國最快。直接買起或入股世界上已經做好的機構更係捷徑，往後我哋將見到越來越多跨國大公司，其幕後金主都有中國身影。麥當勞中國公司改名金拱門，網民笑謂有種六與八之間的味道，但大趨勢是呢種事陸續有來。<br><br>Mr. Tregunter<br>本欄逢周二刊出</p></body></html>