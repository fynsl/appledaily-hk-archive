<html><header><meta charset="utf-8"><title>金手指：點解瞓身抽閱文？ - 孫柏文</title></header><body><h1>金手指：點解瞓身抽閱文？ - 孫柏文</h1><p>經過咗好長久、好折騰嘅思考，喺剛過嘅周末，孫柏文決定借爆瞓身抽閱文（772）。你可能話：「折乜叉騰呀？唔好話牛頭角順嫂，連佢運動會踩單車嘅鄰居都分分鐘瞓身啦！」係。我同意。<br>大家瞌埋眼瞓身抽呢隻嘅原因，都係覺得係個（唔借錢的話）冇成本嘅大抽獎。入紙後開結果時，有就有，冇就冇。而我，今日只係想分享內心嘅掙扎。<br>最初，我同大家一樣，都係諗住大抽獎。作為一個97年開始炒股嘅人，見過「北控（392）失控」、得個under construction網站嘅「湯得金」、「賊中賊」等等，冇理由唔入紙抽咗先，跟住得閒的話，望吓招股書。不過，人老咗，真係開始諗，亦開始問吓周圍啲人點睇。我發覺好多我好欣賞嘅炒家、投資者，都清一色唔抽，包括「小炒王」、「皮蛋王」、「玩輪員」、「老炒家」等。<br>齋睇咁嘅唔抽陣容，我第一個反應都係唔想抽。不過佢哋唔抽嘅原因，係因佢哋覺得完全冇值博率。雖然佢哋總體都覺閱文上市嗰日會升，但如果抽就要瞓身，如果唔係配額一定唔夠食。而就算瞓身，都未必畀得多你。最後，就係筆錢鎖死成個禮拜，機會成本太高了。<br>不過就係最後呢個因素，我決定瞓身抽。睇特朗普個twitter，喺閱文上市前，可能會宣佈聯儲局主席耶倫繼任人。一旦搵個鷹派做，美股，特別係科技股會勁插插。喺咁嘅情況，有樣嘢會鎖死我啲錢，等我唔好手痕，最後可能分幾手應該必升嘅新股，都唔係壞事。<br><br>孫柏文<br>獨立股評人<br> http://fb.com/shuen <br>本欄逢周二刊出</p></body></html>