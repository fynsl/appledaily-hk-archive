<html><header><meta charset="utf-8"><title>卓林孖女友坐街煲煙攬錫認返屋企「拎嘢」</title></header><body><h1>卓林孖女友坐街煲煙攬錫<br>認返屋企「拎嘢」</h1><p>單親媽媽吳綺莉前晚報警，話屋企唔見咗一批衫，同約值17萬嘅財物，當中包括兩隻約價值約7萬元嘅戒指、兩支約值10萬元嘅結他。由於單位冇被撬毀痕迹，警方暫列作盜竊案，唔排除閉門失竊。而卓林昨午約兩點，同加拿大籍網紅Andi離開北角寓所時，直認有返屋企「拎嘢」，唔明點解阿媽會報警。<br> <br>卓林喺今個月初突然出櫃，宣佈「I'm gay.」身為媽咪嘅吳綺莉雖然不停話「感恩」，但據悉佢一直接受唔到卓林嘅女友Andi，因為卓林放棄學業，打工賺錢養埋女友，吳綺莉則會每月支付數千元俾囡囡做生活費。<br> <br>阿媽反對，但卓林卻愛得坦蕩蕩，早前已搬離與阿媽同住嘅跑馬地寓所，與Andi在北角同居。有千呎大屋唔住，卓林寧願與Andi同居200呎劏房，就知愛得有幾深。<br> <br>上周五，記者發現卓林同Andi現身黃竹坑港鐵站，兩人懶理旁人目光，當街又攬又錫。當日下午4時許，卓林拖住女友喺黃竹坑港鐵站落車，向來係粉紅控嘅Andi今次換咗粉藍色，沿住工業區方向前行。期間兩人突然坐喺馬路邊，Andi拎咗一罐咖啡飲，而卓林就負責捲煙草，兩人一邊傾偈一邊嘆煙仔。食完一支煙，卓林先起身伸完個懶腰，跟住就拖女友起身。<br> <br>之後，卓林同女友去咗一棟工業大廈內，約20分鐘後就離開，沿路返去港鐵站，卓林好有風度，先幫女友買車票。佢哋喺等候列車期間，情不自禁Kiss咗約10秒，之後Andi就熊抱式攬住卓林，非常恩愛。佢哋喺鰂魚涌站落車，沿路手拖住拖行返屋企。</p></body></html>