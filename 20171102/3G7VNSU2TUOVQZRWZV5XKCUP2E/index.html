<html><header><meta charset="utf-8"><title>【羅富全又贏】韋達冇hea騎早段打?！冒生命危險窄位殺上入Q</title></header><body><h1>【羅富全又贏】韋達冇hea騎早段打?！<br>冒生命危險窄位殺上入Q</h1><p>練馬師新人王又贏！羅富全今晚（1日）進行從練首次派馬跑泥地夜賽，結果第一場五班1200米，佢即以田泰安操刀的「有得勁」建功，單Win及組合獨贏A1分別派76及20元。羅富全取得馬房第16場頭馬，擴大龍虎榜領先優勢，暫比徐雨石多5場。<br><br>四歲澳洲自購新馬「有得勁」上季出道養於姚本輝馬房，六戰零獎金，今季轉至羅富全旗下。上仗跑田草1400米包尾輸10.5馬位，呢次移師泥地跑短200米，鞍上人維持是田泰安，卻交出截然不同的表現，沿途殿後，直路後上逢馬過馬，氣走大熱門「快趣的」開齋，田泰安打響刑滿復出頭炮。<br><br>羅富全說：「『有得勁』上場沙田1400米表現不太好，坦白講我是失望的，因為上場賽前試閘走勢好靚。由於我見牠泥閘走勢很好，因此今仗轉跑泥地一試，並加防沙眼罩，幸運地變招成功。今場前段步速很快，『有得勁』跟唔住，可能日後需向1650米泥地發展。」<br><br>近一兩年遭狂插冇heart、hea騎、散漫、怕跌、坐定定先肯開鞭的韋達，今場策2.7倍大熱「快趣的」雖屈居亞軍，但騎者卻罕見近期的拼勁，騎足全程外，馬兒早段不夠快，韋達立即打鞭避免落後太遠，直路一直貼欄受壓迫，他仍敢冒生命危險，從窄位殺上，表現出一團火，結果影相險勝「永常喜」得亞軍，捧場客應該收貨冇詐型喇啩？<br><br>頭場二至四名分別為「快趣的」、「永常喜」及「跑出彩虹」，四重彩派一萬六千幾。</p></body></html>