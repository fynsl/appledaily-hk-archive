<html><header><meta charset="utf-8"><title>操盤手札記：超人系呢隻最有景 - 割柑人</title></header><body><h1>操盤手札記：超人系呢隻最有景 - 割柑人</h1><p>新股大抽獎，資金被抽乾。閱文（772）頂頭槌飛一張要成4.2億元，竟然都有51張飛！閱文股票錢未解凍，現時市場資金相對唔多，抽雷蛇（1337）或比抽閱文值博。<br>銀根抽緊，拆息抽高，股樓受壓。現時超過九成樓按使用H按，一般以一個月拆息作基準，現約H＋1.38厘，並以P按作鎖息上限，現計2.15厘。一個月拆息由9月平均0.43厘升至如今0.815厘，已高過封頂位。美國處於加息周期，香港遲早要跟，P會上升，當按息升至3厘，供平過租嘅優勢消失，樓市就會逆轉。<br>差餉物業估價署最新數據顯示，樓價連續11個月破頂。天水圍嘉湖山莊本周亦連續三日破頂，兩房呎價高見10,603元。按統計處數據，個人每月收入中位數為15,300元；換言之，半數打工仔就算唔飲唔食，一個月都買唔起1.5呎邊陲樓！特首林鄭月娥嘅房屋政策以置業為主導，但佢從未喺香港置過業！如果一個股票分析員從未買過股票，你聽佢支笛？加息周期當前，息即是凶呀！買樓不如買地產股，雖然地產股都息口敏感，但無咁犯本兼回報更高。<br>今年以嚟，樓價指數CCL累升17.6%；恒生地產分類指數就升31.5%，跑贏CCL成條街，兼跑贏大市。四大地產股中，長實（1113）今年累升40.7%，恒地（012）升44.1%，新地（016）升33.1%，新世界（017）升45.7%，計埋股息仲和味。我近期就比較留意長實。<br>長和系前年大重組，和黃地產業務歸入長實，地產以外業務就歸長和（001），但年尾長建（1038）同電能（006）合併失敗後，長實開始減少地產業務，轉戰基建，公司剛以402億元出售中環中心75%權益，成為淨現金公司。現時系內長實、長建、電能、港燈（2638）都做基建。除咗港燈專注香港電力，其餘三間業務重叠。<br>長實逐漸變身基建股，估值有提升空間；而且系內重組基建業務機會唔低，長實現金最多，最值得諗。<br><br>割柑人<br>本欄逢周四刊出</p></body></html>