<html><header><meta charset="utf-8"><title>嚴迅奇攞獎 - 左丁山</title></header><body><h1>嚴迅奇攞獎 - 左丁山</h1><p>因不用投標而獲委任為西九故宮博物館建築師嘅嚴迅奇，曾飽受非議。唔少行內人話，即使要投標，要競賽，嚴迅奇憑佢本身嘅實力及個人名聲，贏得合約嘅機會都十分大，但林鄭月娥作風強悍，為向中央交差，係要顯示女強人作風，直接委任嚴迅奇，於是嚴迅奇陪佢捱背後之箭。<br>嚴幾星期前，在沙田馬場沙圈碰到黃毓民，毓民係標準馬迷，經常在七樓遴選會員廂房出入，與柱哥（何世柱）或張議員（張宇人）一齊跑馬，所以佢在馬場嘅衣着比以前在立法會開會時更加「合規」，毓民曾在珠海學院執教多年，新聞系不少學生跟過佢學習，佢做議員時，極力為珠海向特區政府爭取地皮興建珠海新校舍，後來珠海爭取成功，在屯門青山路興建新校舍，上次在馬場沙圈，左丁山問過佢：「新校園起好未呀？」毓民話：「起好嘞，好靚㖭，我有一份功勞㗎，不過現在學生會想請我返去演講，珠海校方都唔批准，你話幾感慨呢！」<br>左丁山初時唔明白點解珠海學院禁止黃毓民回校演講，後來先至醒起珠海股權已經易主，現時由海航集團控制，正所謂染紅咗，由傳統掛青天白日旗改為掛五星紅旗，毓民想返去，梗係被拒諸門外啦。<br>前幾日有新聞報道，珠海學院新校舍會獲得香港建築師學會頒發「全年境內建築大獎」，從63個參選作品中脫穎而出，建築師係邊位？咪就係嚴迅奇囉，據講珠海學院外形新穎，已成為屯門青山灣地標，不少人慕名前往拍照。正是沒有地皮，哪裏有校舍，建築師為珠海增光不少，但以往有份力爭地皮成功之人，今日只可做門外路人甲！<br>嚴迅奇當然知道地皮得來不易，香港普遍缺乏地方興建住宅、大型校舍及工商用設施，嚴迅奇話有人提議搬遷葵涌貨櫃碼頭，改建住宅，但佢認為此議較長遠，有排未成事，不如直接在貨櫃碼頭上起屋，會較為快速可實行！以前工程師周明權就首先講在貨櫃碼頭上蓋建屋，一般反應平淡，估唔到建築師嚴迅奇亦同意周明權之言，即係話建築師與工程師皆認為可行！但有一位建築工程師話畀左丁山聽：「可能好多人已經忘記咗屯門內河碼頭，嗰度有65公頃土地，現時使用率偏低，對香港經濟貢獻比貨櫃碼頭細好多，其實搬走內河碼頭，地皮用來起樓更加適合！」</p></body></html>