<html><header><meta charset="utf-8"><title>【飲食籽】影星保鑣轉行揸鑊鏟　流動私房菜總廚愛被讚</title></header><body><h1>【飲食籽】影星保鑣轉行揸鑊鏟　流動私房菜總廚愛被讚</h1><p>【飲食籽：識飲惜食】<br>「係啊，我以前做過保鑣。」正在專心烹調美食的私房菜行政總廚梁浚銘（Leo）回應記者的疑問。 雖然現年三十七歲的 Leo現已為私房菜行政總廚，但原來他曾經做過保鑣，更保護過不少明星。</p><p>梁浚銘（Leo）的廚師路，在2013年時曾亮起紅燈，因為經濟壓力，他不得不放棄當廚師，轉為收入較高較穩定的保鑣，「那時（做保鑣）真的很少機會下廚，當時我真係覺得失落，因為要面對經濟壓力，所以惟有咬實牙關做保鑣。」 Leo曾在2013至2015年間，擔任保安及保鑣工作，他憶述最難忘的，是曾保護過荷李活影星Titus Welliver，「電影《變形金剛4》來香港拍攝，我就負責保護Titus Welliver，當時經歷過一個好深刻的片段。」原來這件事，就是曾上香港各大報章港聞版的「《變形金剛4》土瓜灣再遇惡霸收陀地」事件。<br>「有一間電器舖用雪櫃、洗衣機等攔住所有主要出入通道，我當時係第一個負責保護明星嘅人，我就推開啲雪櫃、洗衣機等物品畀明星入去，呢個時候，電器舖就問我拎錢（點解拎錢？）佢要我賠錢囉，話我推跌佢嘅雪櫃、洗衣機。」Leo回憶當時的情況說。 由收入穩定的保鑣，轉做收入不穩的流動形式私房菜廚師，Leo表示，想找回自己的價值，「因為我覺得煮食物係會畀人欣賞，有個價值，我做保安、保鑣那兩年好沉悶，好多時都覺得自己係為咗份工作而工作，冇乜價值，唔會被人讚，我係好鍾意被人讚嘅，我煮食物出來，會被人讚喎，久而久之我就回歸廚師路。」</p><p>不喜困在廚房　收入跟做保鑣相若</p><p>開舖頭是很多香港人的目標或夢想，不過Leo卻堅持不會開餐廳，要一直做一個流動私房菜廚師，「因為開一間餐廳要困在廚房，我唔想困在廚房，正統廚房成日都趕住出餐，好少可以同客人交流，比較沉悶，我鍾意接受新挑戰同見唔同的人和事，所以比較鍾意流動性嘅廚師工作。」<br>流動廚師，應該甚少人聽過，Leo因為一次機緣巧合，認識到MobiChef的創辦人，邀請他加入成為流動私房菜廚師，「我覺得流動私房菜廚師好大挑戰，可以畀我見唔同嘅老闆去接工作，所以我好興奮咁加入咗呢個平台。」大家係可以透過MobiChef搵各個不同的私房菜廚師，包括Leo。成為流動廚師，猶如一般的自由工作者，收入非常不穩定，「一個月梗係接唔到三十日啦，金錢上收入同做保鑣時相若，不過工作量可以自己調整，因為一般預訂我們都有十二人或者兩圍人的數目，而收費是以人頭計，所以我用數量去搭夠番一個job。」<br>見識上，流動廚師確比傳統廚師多，Leo有一個非常誇張的經歷，「真係好震撼，去到一個地方，望埋去好似有幾萬呎嘅屋，有前後花園、泳池、停車場、籃球場、網球場，跟住屋企仲有成十個八個工人，當時係煮一圍嘅，但佢之後再叫我去煮就煮兩圍。」大家一定會很好奇流動廚師怎樣帶工具，如何準備晚餐吧，Leo說：「工具的話，我一般都會準備一個冰箱、小型拉車及自己用嘅刀，通常一定會拎食材，食材就係自己私人秘密武器，我仲會帶埋食用嘅花同一啲舊米，呢啲就係我嘅秘密武器，而準備時間，通常等得嗰啲，好似海鮮、菜，就要即場發揮，如果可以做定先，例如汁水，通常會做定先攞去，我多數會在出餐前最少三個鐘到達現場準備。」</p><p>查詢： https://www.mobichef.hk/ <br>採訪：黃希文<br>攝影：劉永發（部份圖片由受訪者提供）<br>編輯：陳慧玲</p></body></html>