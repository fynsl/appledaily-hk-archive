<html><header><meta charset="utf-8"><title>中環在線：信置黃志祥抱孫員工有$200利是 - 李華華</title></header><body><h1>中環在線：信置黃志祥抱孫<br>員工有$200利是 - 李華華</h1><p>信置（083）黃氏家族雙喜臨門，大少黃永光（Daryl）喺家族企業步步高升之餘，而細佬黃永龍（David）就生咗BB，連帶每位員工都有封意頭利是賀一賀。<br>噚日信置主席黃志祥出號外通知全公司上下，二仔David生咗囝囝，佢又有多個孫仔可以抱（根據公開資料，呢個應該係第3個孫），所以位位同事今個月中可以收到200蚊利是。</p><p>料花200萬</p><p>睇番《福布斯》2017年富豪榜，黃志祥同黃志達兄弟已經連續8年佔據新加坡第一富豪位置，家陣身家夾埋94億美金（733億元港紙）。家族向來以節儉見稱，抱孫派利是，意思意思，大家高興喇。信置公司網頁話員工人數1萬人，咁每人畀200蚊，今次派利是要花200萬。<br>講起地產商遇喜事派錢，大家自不然諗起恒地（012）四叔抱孫、員工位位派1萬。不過每個人嘅意頭價都唔同。同埋之前黃志祥嫁女、Daryl囝囝出世都係派200蚊，一視同仁都正常嘅。<br>另外，Daryl噚日就被委任做信置、尖沙咀置業（247）同埋信和酒店（1221）嘅副主席，查實佢2005年已經開始做幾間上市公司執行董事，今次做埋副主席，主席係爸爸，睇來距離接手家族企業越來越近。<br><br>李華華<br>mailto:LiWaWa@AppleDaily.com</p></body></html>