<html><header><meta charset="utf-8"><title>隔牆有耳：中電VR教學　模擬擒電塔 - 李八方</title></header><body><h1>隔牆有耳：中電VR教學　模擬擒電塔 - 李八方</h1><p>作為機電業界龍頭嘅中電今年成立中電學院，提供兼讀制「電力工程專業文憑」，幫忙現職技工考牌同晉升，當中配備全港首個模擬高空工作嘅虛擬實境裝置（VR），畀學員體驗喺55米高嘅架空電塔上工作。八方試玩過，VR場面模擬飛鵝山一座架空電塔，任務係執咗卡喺塔頂附近嘅風箏。起步時有指示提醒扣好安全帶，然後拎住手掣向上爬。3D畫面幾逼真，可遠眺西貢同鑽石山，向下望見到咁高，都感覺到離心力，但上到塔頂仲要爬出塔臂上嘅線度執風箏，咪話唔腳軟！</p><p>比「跟師傅」更快考牌</p><p>其實喺架空電塔呢啲高壓電力裝置進行電力工程，機電人員需取得俗稱H牌嘅註冊資格，絕對唔係「柴娃娃」。學院校長潘偉賢指H牌好難考，令人手短缺，「你冇H牌，就冇得做高壓電，但考牌又要最少一年經驗」，但如學員持有B或C牌，讀完課程後就合資格申請H牌，比喺坊間「跟師傅」節省時間。<br>新課程相等於資歷架構第4級，修讀12至15個月，學費約4萬，吸引逾170人報讀，收生40人，10月已開班。明年開辦其他機電文憑及學士課程，料隨後每年出產200名電業專才。</p></body></html>