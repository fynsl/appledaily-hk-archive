<html><header><meta charset="utf-8"><title>隔牆有耳：娥特撰文向青年sell創新辦 - 李八方</title></header><body><h1>隔牆有耳：娥特撰文向青年sell創新辦 - 李八方</h1><p>青年政策係娥班子重中之重，近日連出幾招向年輕人伸出橄欖枝，民政事務局會5個諮詢委員會招攬年輕人加入畀意見，由中策組改組而成嘅「政策創新與統籌辦事處」亦已登招聘廣告，向有志於政策及項目研究嘅青年招手。<br>特首林鄭月娥亦於此時出手，今日3日報章刊出佢以〈從「中策組」到「創新辦」〉為題嘅文章，幫忙推銷經改組後嘅中策組，以37年為官經驗指，深明喺政府架構引入新思維嘅難度，必須要有統籌全局嘅助力，而直接向特首負責嘅創新辦就可扮演呢個角色，指引入青年成員除咗喺政策制訂過程考慮佢哋意見，亦令佢哋對公共政策有更深嘅了解，而除咗可以參與政策研究同參與公眾活動，佢哋仲可以同特首及政治委任官員交流互動，唔知呢樣對年輕人嚟講，有冇賣點？</p></body></html>