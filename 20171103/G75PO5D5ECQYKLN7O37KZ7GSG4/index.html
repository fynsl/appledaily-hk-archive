<html><header><meta charset="utf-8"><title>拍通宵戲後求婚得米發嫂儍住嫁發哥</title></header><body><h1>拍通宵戲後求婚得米<br>發嫂儍住嫁發哥</h1><p>【我老公係發哥連載系列之4　驚喜結婚】<br>發嫂陳薈蓮是周潤發第二任太太，二人結婚31載恩愛如昔，但原來拍拖時期，發哥曾經向當年仍是女朋友的發嫂表明：「你要記住，我唔會娶你㗎！」但有次發哥在紐約拍戲，卻忽然向發嫂提結婚。<br>發嫂重提發哥當年這番話，當年沒有調頭走的她說：「佢娶得你，你係咪好lucky啊！你明唔明啊，唔好問咁多嘢啦！」她續謂：「點講呀……因為佢一早同我講，即係拍拖嘅時候，佢話，你要記住，我唔會娶你㗎！佢表達咗㗎喇，你明唔明啊，咁嗰刻佢同你講（求婚）嘅時候，梗係好shock啦！」</p><p>愛人是無條件</p><p>不過，發嫂指她當年沒有想太多，亦不到她去想：「我好隨意，哦，結婚就結婚啦！因為我嗰刻覺得，你愛一個人係無條件㗎，唔需要去諗咁多嘢㗎！做乜嘢要畀咁多嘢牽涉自己呢，當我傳統啲又好啦，𠵱個係我想法囉！」<br>至於求婚過程，發嫂稱：「當時係1986年，發哥去紐約拍《秋天的童話》，拍完一個通宵，到清晨7時，佢收工就講『我哋不如結婚囉！』」發嫂笑謂：「係呀，（失驚）無神囉，朝早7點，拍通宵㗎嘛。（發哥話）我哋不如結婚囉，吓，不如結婚，嗰刻我諗我儍儍哋啦。」<br>問發嫂當年發哥如何求婚？她笑着憶述：「冇呀，我哋返去沖涼囉！就喺個church度，因為捱咗夜，返去沖涼喎！我都覺得好突然，返去沖涼！係咁樣咋喎，冇求婚喎！有乜失望箒，佢已經表達咗，佢唔會娶你，呢個係咪驚喜嚟㗎，返轉頭佢帶你去註冊，係咪呀？真係驚喜嚟喎！」</p><p>冇通知父失望</p><p>然而，跟明星拍拖真的有信心天長地久？發嫂表示：「嗰刻冇諗到發哥係巨星或者乜嘢，因為我真係唔係佢fans嚟，佢pick up喺嗰度，識到佢，到佢追我嗰刻，又講埋佢唔會娶我，好順其自然咁樣同佢拍拖喇！」發嫂又說，很多人以為他們1987年結婚，但其實二人1986年已在紐約註冊，連家人也未來得及通知：「爸爸係唔開心，因為我係大女，到1987年，發哥好好，就同我爸爸講，好啊！擺酒啊！就個個以為我1987年結婚囉，實在係1986。」<br><br>採訪：陳月媚、倩宜<br>協力：林德雄<br>化妝：Fiona To<br>髮型：Byron Ho、Louis<br>場地提供：香港嘉里酒店</p></body></html>