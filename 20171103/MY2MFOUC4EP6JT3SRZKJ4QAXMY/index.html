<html><header><meta charset="utf-8"><title>中環在線：同瑞銀拜拜　于正人今起休假 - 李華華</title></header><body><h1>中環在線：同瑞銀拜拜　于正人今起休假 - 李華華</h1><p>今年港股旺場，輪商生意應該唔差，點知喺瑞銀做咗13年嘅亞洲股票衍生產品銷售部董事總經理于正人（Johnny，圖），忽然話今日起離職休假，成個孖屐都O晒嘴，呢件事都幾耐人尋味。<br>華華噚日打電話畀Johnny，問佢點解無端端離開瑞銀，佢就話想唞吓先，同埋好耐之前已經決定咗，近月已經安排其他同事代表瑞銀評論窩輪走勢。</p><p>明年1月正式離職</p><p>Johnny指，正確嚟講，今日唔係last day，只係之後佢唔使再返公司，真正嘅last day要去到明年1月，今個月中佢會同老婆去日本旅行，原本每年都係12月去，今年早咗少少箒。<br>佢強調，過去多年喺瑞銀工作愉快，瑞銀嘅窩輪部門佢有份湊大，而且幾個月前已經交足今年嘅數，仲有介紹新客畀財富管理部門，即係帶到新生意畀其他部門㗎。<br>Johnny年輕時喺倫敦政治經濟學院（LSE）畢業，之後喺英國做過3年會計師，又做過瑞信金融產品部6年，2004年加入瑞銀至今，絕大部份時間係sell輪，炒友應該都好熟悉。<br>嚟緊佢話唔一定做番金融相關公司，可以做其他嘢，「都已經做得咁好喇」。查實Johnny要留喺金融界一定大把好路數，例如加入佢好友李民斌嘅東亞銀行（023），一樣可以大展拳腳，當年于正人結婚，李民斌係兄弟團成員之一呀。<br><br>李華華<br>mailto:LiWaWa@AppleDaily.com</p></body></html>