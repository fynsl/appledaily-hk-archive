<html><header><meta charset="utf-8"><title>夏日求驗客：熱刺K.O.皇馬英超盛世返嚟喇</title></header><body><h1>夏日求驗客：熱刺K.O.皇馬<br>英超盛世返嚟喇</h1><p>當歐聯分組賽開打前，雖然知道皇家馬德里身處嘅死亡H組，對手有多蒙特同熱刺唔易打，但個個都諗住呢支歐聯兩連霸嘅西甲勁旅，首名應該好穩陣，但點知踢完周三第四輪賽事後，呢組提前出線嘅，竟然係呢場喺溫布萊以3:1擊敗佢哋嘅熱刺，呢場會唔會係英超盛世重新開始嘅啟示？</p><p>阿里入兩粒　熱刺提早出線</p><p>皇馬兩周前已經喺巴拿比奴主場失威，喺先失波嘅劣勢下逼和熱刺1:1，周三踢次循環作客溫布萊，開賽27分鐘就失守，俾熱刺坐完波監嘅迪利阿里門前掃入。換邊後56分鐘，呢位熱刺中場再次得手，射門省中沙治奧拉莫斯改變方向入網，個人梅開二度；去到65分鐘，哈利卡尼助攻基斯甸艾歷臣半單刀射成3:0，大勢已去嘅皇馬，就只能靠剛奪世足先生、近況卻低沉嘅C朗喺80分鐘破蛋，但都挽回唔到面子，仲拱手先將出線資格讓咗畀熱刺。<br>雖然話另一場波因為更頹嘅多蒙特，主場只同尼科西亞踢成1:1，目前只得兩分，有七分喺手嘅皇馬要奪得另一出線席位仍然好樂觀，但今次輸1:3，令佢哋保持咗五年嘅歐聯分組賽30場不敗戰績告終，同時亦係九年來喺歐聯分組賽嘅最大敗仗，之前已經係2008年11月以0:2不敵祖雲達斯。</p><p>C朗反擊球迷唔認衰</p><p>連同上輪西甲爆冷不敵基羅納，皇馬已經兩連敗，受到外界口誅筆伐就理所當然。一向唔接受批評嘅C朗又發忟憎，除咗賴第一個失球助攻畀阿里嘅捷比亞越位，當俾人問到自己今季入球量係咁跌嘅時候，佢就反擊叫人去google打佢個名，就知道佢以前入過幾多波；至於隊長拉莫斯亦否認皇馬有信心危機，覺得因為佢哋係皇馬，啲人先愛將焦點放喺佢哋身上，但就有信心好快重拾霸氣。<br>至於熱刺梗係威威啦，將首次亮相溫布萊嘅皇馬打到潰不成軍，亦係隊史上首次贏對方。領隊普捷天奴賽後亦好自豪咁話，熱刺經過呢場波後已正式躋身歐洲強隊之列！而且，英超五路大軍𠵱家出線形勢都理想，或者直情提早過關，16強表現會係點？值得期待！</p></body></html>