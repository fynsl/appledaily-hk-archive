<html><header><meta charset="utf-8"><title>隔牆有耳：預咗有JR　建制照加辣 - 李八方</title></header><body><h1>隔牆有耳：預咗有JR　建制照加辣 - 李八方</h1><p>新一屆立法會開波後，不斷上演拉布戰，尤其呢兩星期審議由政府提出、無約束力嘅一地兩檢議案，建制泛民之間嘅過招，幕幕新鮮。同時修改大會《議事規則》嘅戰幔亦已展開，議事規則委員會下周一再開會，商討建制與民主派提出嘅修改建議。<br>開會前夕，建制派突然「加辣」，增加幾項建議，包括噚日「點醒」民主派引用嘅第88（1）條，呢條規則訂明議員可以毋須經預告而站立動議新聞界同公眾人士離場，建制派建議加入要獲主席同意先可提出嘅字眼，據聞佢哋預咗民主派會捷足先「用」，當剪布前「豪」畀佢哋。<br><br></p><p>倡調低法定人數至20</p><p>另一個建議就係修訂立法會法定人數門檻，建議會議審議階段將人數門檻由35人調低至20。但有關建議其實同《基本法》第75條列明，立法會會議法定人數為不少於全體議員的二分之一有牴觸，唔驚有人提司法覆核？有建制派預咗有JR，話泛民一開波就拉布，「你做初一，我做十五」，立法會唔係民主派玩晒喎！</p></body></html>