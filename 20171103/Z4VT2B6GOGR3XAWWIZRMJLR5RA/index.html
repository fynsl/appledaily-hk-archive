<html><header><meta charset="utf-8"><title>隔牆有耳：為孫中山完成十萬英里未竟之志？工聯會醬爆哥「我有一個高鐵夢」 - 李八方</title></header><body><h1>隔牆有耳：為孫中山完成十萬英里未竟之志？<br>工聯會醬爆哥「我有一個高鐵夢」 - 李八方</h1><p>被網民封為工聯會醬爆哥嘅立法會議員陸頌雄，噚日趁住立法會辯論一地兩檢無約束力議案時，肉麻hardsell高鐵，佢先感謝政府提出今次議案，認為反映政府重視行政立法關係，繼而就插民主派，話政府嘅良好意願卻「熱臉貼着冷屁股」，批評民主派係「欲拉之布，何患無辭」，成功以soundbite搶鏡。<br>其後佢又自爆「我有一個夢，一個高鐵夢」，話細個返鄉下係坐「硬座、冇冷氣嘅綠皮車」，過程好唔舒服，知道外國有新鐵路時都好羨慕，所以好支持國家發展高鐵，仲強調呢個唔係佢一個人嘅夢，揚言早喺100年前，孫中山喺《建國方略》已經提出，目標係建設十萬英里鐵路網。</p><p>泰博：你支持三民主義？</p><p>嘩，嗰份紅色愛國醬爆味，真係隔住個mon都聞到。熱血公民鄭松泰聽完呢番毛管戙言論後就主動補充，話孫中山當年想興建鐵路係事實，但孫中山同時一生致力推翻專制統治，致力建立國民政府，諷指：「唔通係咁你又支持三民主義咩？」<br>查實俾人叫做醬爆哥，嬲唔嬲㗎呢？似乎陸頌雄都幾enjoy，佢向傳媒指，自己係周星馳嘅fans，所以唔介意有呢個星爺電影中嘅角色封號，唔排除扮醬爆拍片宣傳㖭！<br><br>李八方</p></body></html>