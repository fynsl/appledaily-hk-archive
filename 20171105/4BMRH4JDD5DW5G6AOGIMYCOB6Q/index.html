<html><header><meta charset="utf-8"><title>摸魚手札：80萬公屋封頂係一個笑話 - 渾水</title></header><body><h1>摸魚手札：80萬公屋封頂係一個笑話 - 渾水</h1><p>林鄭失言，不小心提出80萬公屋封頂論，距離現時76萬出租公屋只差4萬。追究80萬這個數點計出嚟，公屋是否封頂是無意義，因為這明顯是一次口若懸河，口快快唔小心講錯。不過時間係唔等人，言論一出，媒體和政客，包括建制陣營，都好像鯊魚見血，一窩蜂衝出去狂攻，林鄭慘變箭豬。<br>最無奈的可能係陳帆局長，要面對泛民建制兩陣營圍插，明明係運房局的他，霎時政制事務局人肉錄音機上身，答一些似有還無、模稜兩可的答案。雖然佢係官場金句王，但他的答案充份表現出一個打工仔的無奈，因為老闆信口雌黃，結果佢要幫老闆孭鑊，而事實上佢都唔明點解老闆無啦啦要講呢啲。睇嚟今次靈魂要遊走的，是他。</p><p>親手粉碎置業階梯</p><p>80萬公屋封頂既政治不正確，民生亦不正確。公屋需求殷切，只加多4萬就封頂，一定唔足夠，意識形態近乎社會福利主義的政客，亦一定圍住你嚟追打。何況這項政策看似未經討論、諮詢，數字也不知從何而來，亦不符合一般行政方式。所以，林鄭根本無得唔道歉，這個公關災難實太離奇。更何況，這跟林鄭競選方針提過的房屋政策和最新的施政報告，是100%不符合。<br>林鄭的房屋政策，常提到一個概念，叫「重建置業階梯」。何謂置業階梯？就是先增加出租公屋供應，滿足一般基層的居住需求，然後就是綠置居計劃，引公屋租戶或公屋富戶買樓，走上置業之路。同一時間，也增加居屋供應，又有「白居二」之類的政策，讓人走上置業路。<br>換言之，這是層遞式的上進，一步一步由居住需求改成置業需求的概念演進。如果林鄭容許公屋80萬封頂，就是親手粉碎置業階梯，亦即是自打嘴巴，推倒自己過往強推的房屋政策核心理念。好簡單，行樓梯都係一級一級上，如果公屋封了頂，即係第一級樓梯無左，咁點上第二、第三級？我跳上去，定飛上去呀？<br>置業階梯係一個幾資本色彩濃烈的概念，因為這個概念的本質是把樓看成資本，先滿足相對「剛性」（我很討厭這個非正規經濟學用字，但太多人用，故妄用之）的住屋需求，然後再過渡到置業需求。住屋需求，是社會、民生問題，但置業不是，置業是買樓上車，除了自用之外，本質上涉及保本甚至投資、投機的概念，因為樓價升值也意味自己財富上升，這是一個理財級別的問題。政客講房屋問題，多是只注重前者，或者前者、後者混為一談。不過一般人心態不難推測，滿足了住屋需求後，自然會想細屋換大屋，大屋換大大屋；公屋租戶也會想轉質素高一點的居屋，再換私樓、豪宅等。要講置業階梯，就不能忘記呢一個概念嘅本質。<br>正常人會想得通呢個概念，但政治人不敢宣之於口，因為鼓勵投機、投資，從來都不是容易推銷的。或者咁講，由公屋80萬封頂論到置業階梯嘅討論，從頭到尾都係一個笑話。<br><br>渾水<br>專業投資者、上市公司執行董事、90後<br> http://fb.com/muddydirtywater </p></body></html>