<html><header><meta charset="utf-8"><title>智取大市：改名轉運係真的 - 晉佳</title></header><body><h1>智取大市：改名轉運係真的 - 晉佳</h1><p>繼嘉能可（805）之後，Coach（6388）都想取消第二上市。正常取消第二上市，大概有兩個好處，第一，可以面對少啲監管，第二，可以慳番維持上市地位嘅開支。不過，對千億、幾百億市值嘅公司嚟講，上市開支算得啲乜？加上香港監管機構向來行事被動，取消第二上市似乎多此一舉。背後意義，就係唔想你買到佢嘅股票。<br>Coach呢間上市公司喺10月10日已經改名做Tapestry，呢個字咁深咁難記？解釋係「掛毯」，內地投資者對此反應最大，「掛」呢個字好大吉利是，一致劣評，當然，品牌「Coach」係絕對不會改名。<br>由一個家喻戶曉、入屋嘅名，改做一個低調難讀難記嘅名，都係嗰句，搞咁多嘢係唔想你買。喺2015年3月，賽得利改名做唔知點讀嘅BRACELL，趕完客，年半後溢價私有化。合生元今年6月改名做H&amp;H（1112），一樣為咗令你忘記佢，然後股價幾個月內升咗1倍。<br>咁今次Tapestry又會點？留意番，佢11月7日將會公佈今個財年首季業績，而呢隻股要去到美股市場先有成交畀你買賣。近年佢啲產品少人買，股價圖咁落後，咪以為實冇運行，分析稍後再續。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>