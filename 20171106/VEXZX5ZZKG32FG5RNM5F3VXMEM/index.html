<html><header><meta charset="utf-8"><title>中環在線：鄭志剛愛限量波鞋　出門必備潤唇膏 - 李華華</title></header><body><h1>中環在線：<br>鄭志剛愛限量波鞋　<br>出門必備潤唇膏<br> - 李華華</h1><p>新世界發展（017）第三代接班人鄭志剛（Adrian）熱愛藝術，又鍾意襯衫，佢最近接受英國《金融時報》訪問，大方分享佢嘅心頭好，原來佢都鍾意買限量版波鞋，身上又總有支潤唇膏。<br>Adrian話，最能夠代表到佢個人風格嘅係adidas Originals拍埋rapper Kanye West出嘅Yeezy Boost 350 V2，貪佢潮得嚟又夠舒服，Adrian會襯套西裝去開會、site visits、開幕禮等活動。</p><p>Yeezy Boost 350 V2有齊三色</p><p>呢對波鞋來頭一啲都唔細，唔少波鞋迷都想收藏，由於係限量版，一對原價2,000蚊左右炒到成萬幾二萬蚊，Adrian當然就有齊三隻色啦。<br>至於佢嚟緊想收藏乜呢？原來係來自丹麥、有「現代家具之父」之稱嘅Kaare Klint喺1932年設計嘅一張單人椅，聞說係用上極罕材料製成，本身已經係件藝術品。<br>除咗藝術，Adrian亦有貼地一面。佢每日必備用品，除咗係一條圍巾用嚟擋風、一部tablet同埋長途機時可以閱讀嘅一堆notes之外，就係一支潤唇膏。咁又係嘅，佢成日周圍飛，機上咁乾，當然要支潤唇膏傍身，佢用緊紐約品牌Malin+Goetz嘅潤唇膏，一支只係100蚊。</p><p>李華華<br><br>mailto:LiWaWa@AppleDaily.com</p></body></html>