<html><header><meta charset="utf-8"><title>智取大市：二三線股仲未癲 - 晉佳</title></header><body><h1>智取大市：二三線股仲未癲 - 晉佳</h1><p>港股周一小奇蹟日之後，今日再大升近400點，強勢毋需多說。睇小時圖，恒指向上突破之前，10日內喺28100點至28600點上落足足4次，仲要上落速度越嚟越快，可見好淡友對峙相當激烈，9小時RSI當時亦形成咗擴散三角形，反映市場情緒不穩定，如今恒指明顯直衝29000點仲要下晝繼續企得穩，市場情緒自然由不穩定轉趨亢奮，既然亢奮無耐，短線值博率仍高。<br>話說星期一至星期二中午，恒指由低位升近800點，但升勢由騰訊（700）、手機設備股同內險股帶動，唔少股份只係微升，但講到明亢奮，就無理由只升幾隻強勢股，於是下晝二三線股亦蠢動。咁究竟係買落後股，定之前顯著調整嘅熱炒內房、商品股？呢一刻小弟建議博後者，熱炒股調整20%後，真係唔信喺市場亢奮之際彈都唔彈吓，甚至有機會遲來先上岸，揀股，幾隻龍頭就算。<br>上期講Coach（TPR），執筆時正等待新一季業績，下期分析。Coach喺海外充其量算中檔次，今年5月，收購死敵Kate Spade，Kate Spade喺東南亞受歡迎程度遠勝Coach，但竟然冇乜錢賺，相信Coach長遠有能力改善Kate Spade盈利能力，如意算盤睇吓打唔打得響。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>