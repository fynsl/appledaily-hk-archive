<html><header><meta charset="utf-8"><title>財女手筆：新股熱爆車輪轉 - Melody</title></header><body><h1>財女手筆：新股熱爆車輪轉 - Melody</h1><p>炒股最忌莫過於無資金！本欄9月底時重提中海油（883）預期升穿10蚊，10月底起三桶油一桶接一桶狂升，中海油升穿10蚊後，上升動力明顯，短短—個半星期，已經爆升11%，非常有睇頭！今日雖然升得最多係中石油（857），不過，中海油仍然最受惠國際油價升幅，紐約期油升近每桶58蚊美金，布蘭特亦都升到65美金一桶，三桶油就算近日狂升，累計升幅仍然落後油價，咁當然揀強者繼續買買買。<br>可惜，資金真真有限，想再揸中海油，又要抽熱爆閱文（772），重本用埋孖展，閱文都中籤極少，之後又到Razer（1337），嚟緊仲有網上汽車交易平台易鑫（2858），資金分配好重要。<br>係新股熱潮中，大家抽唔中閱文嘅不甘心上到極點，尤其寫稿期間，閱文暗盤已經爆上92蚊，每手賺7,400蚊，大額孖展只係抽得一手，入飛資金已經再回歸戶口，無論等待各散戶速食完閱文回落，再入返玩吓又得，或者再入飛抽吓新股又得，相信喺大家唔甘心閱文只中一、兩手嘅情況之下，點都仲有水腳可以賺返一、兩轉玩吓！<br><br>Melody<br> http://Fb.com/whichroad </p></body></html>