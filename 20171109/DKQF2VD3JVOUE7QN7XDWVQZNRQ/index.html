<html><header><meta charset="utf-8"><title>魚樂無窮：閱文以外的選擇 - 唐牛</title></header><body><h1>魚樂無窮：閱文以外的選擇 - 唐牛</h1><p>熱爆新股閱文（772）上市，一度升見110元，較招股價55元高出足足一倍，埋單守住紅底股地位，報102.4元，仍較招股價高86%，每手賬面賺9,480元，差不多等於一部最高規格嘅iPhone X嘅價錢，以首日賺錢金額計，屬近年罕見。<br>收到唔少戰友查詢，追問究竟有貨幾時食糊，冇貨咩位入場。<br>第一條問題，我嘅答案非常簡單︰覺得賺夠就走。無他，新股上市只炒供求，難以用基本因素計數，有快錢搵到嘅，食糊非常合理。<br>第二條問題，從短炒角度出發，前者用每日平均價作參考炒作，或者用破位追入法博一段升幅；長揸嘛，除非你深信閱文可以複製佢阿媽騰訊（700）股王模式，否則我覺得騰訊仲值搏，起碼有晒track record，冇花冇假。<br>咁騰訊又幾時買好呢？在350元水平磨了一輪後，近幾日炒業績憧憬及分拆概念，噚日更衝至近400大關，不過收市要倒跌。<br>騰訊噚日腳仔軟原因之一，乃相關輪證喪炒，數以十億計成交嘅比比皆是，還記得上次出現同樣情況後，騰訊即橫行超過一個月。假設歷史重演，未來應有撈底機會，不妨耐心等待。<br><br>唐牛<br> http://fb.com/tongcow88 <br>本欄逢周二、四刊出</p></body></html>