<html><header><meta charset="utf-8"><title>拉闊騷群星撐　讀信點中死穴千嬅飆淚　祝福開腦歌迷</title></header><body><h1>拉闊騷群星撐　讀信點中死穴<br>千嬅飆淚　祝福開腦歌迷</h1><p>楊千嬅前晚在灣仔會展舉行「一千零一個楊千嬅的故事」拉闊音樂會，獲父母、胞弟、老公丁子高、林欣彤等捧場，王菀之、鄧小巧、顏卓靈、C AllStar成員On仔等任演出嘉賓。音樂會以音樂劇形式演繹歌曲，中段千嬅手拖小男孩上台，唱完歌後男孩準備落台，千嬅對他說：「你好似有一句要同我講喎？」男孩即回頭說：「請你滾落去。」千嬅聽罷即大笑，其實男孩是要說《滾》中的歌詞「滾出去」。</p><p>粉絲學寫「楊千嬅」</p><p>笑完之後，轉玩催淚，大會給千嬅一封信，讓她讀出，信是由一位住在荷蘭的港人所寫，內容提到其女兒今年做了開腦手術，但手術失敗，昏迷了一段時間，最近蘇醒，現正做復健，過程中學寫的第一個字就是「楊千嬅」三個字，千嬅一邊讀一邊喊：「有冇搞錯，點解你哋唔等我做完個騷至拎出嚟呀！唔好意思，祝你早日康復！」</p><p>私下拍片鼓勵</p><p>千嬅於音樂會結束後接受訪問，她說：「直情癲咗啦！我都呆咗，商台喺facebook結集好多歌迷嘅信，拎咗其中一封，之前我做探訪，亦有好多畀我好深刻印象嘅歌迷，每個人都自己嘅故事，好令人感動。」<br>此外，千嬅昨晚在中環出席港台活動，再提到讀信感動落淚事件，她說：「網上知道唔少fans識得嗰位事主，噚晚現場片段已經傳咗畀對方睇，𠵱家公司搵緊佢嘅聯絡方法，我會私下拍片鼓勵佢，希望早日康復。噚日我係以媽媽身份讀嗰封信，所以喊到收唔住制。」<br>採訪：黃曉妍<br>攝影：沈健程</p></body></html>