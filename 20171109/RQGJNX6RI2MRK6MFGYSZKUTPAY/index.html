<html><header><meta charset="utf-8"><title>操盤手札記：藍籌股折翼天使 - 割柑人</title></header><body><h1>操盤手札記：藍籌股折翼天使 - 割柑人</h1><p>呢期最紅非騰訊（700）莫屬！踏入11月以嚟，6個交易日，日日見破頂！膝下嘅親生仔、半邊仔又陸續出身，繼眾安（6060）9月尾掛牌後，本周輪到閱文（772）、搜狗（紐交所：SOGO），下周就到易鑫（2858），嚟緊仲有騰訊音樂2018年上市，有利騰訊估值進一步提升。<br>閱文首日掛牌就升一個開，應晒騰訊同日推出嘅首款「吃雞」手遊《光榮使命》嗰句「Winner winner， chicken dinner」！感恩節就快到，聖誕節不遠矣，傳統智慧有云：「聖誕鐘，買匯豐」、「蒸糕包，買港交」，但睇今年個勢，「Mulled wine醇，買騰訊」似乎更對路！<br>騰訊將於下周三公佈第三季業績，之前兩次公佈季績前一個月內，高低位累積升幅12.5%至17.9%，今次以月內低位345.4元計，量度升幅可見407.2元。唔少大行已上調目標價至400元以上，大摩睇420元，最牛情況更睇526元。騰訊呢兩日喺成都舉行全球合作夥伴大會，有乜新業務風聲，隨時成為再炒高藉口。<br>大市氣氛熾熱，今年以嚟，恒指已升超過三成，除咗新股旺場外，多隻藍籌亦連番破頂。眼前冇嘢平靚正，但50隻藍籌中，仍有折翼天使（fallen angel），例如國泰（293）、聯想（992）。<br>建滔化工（148）日前突然賣晒手上9.61%國泰股權，由中東卡塔爾航空買起，成為國泰第三大股東。單deal每股作價13.65元，建滔估計賺8億元，但卡航一接手即損手，以現價12.6元計，3日蝕近4億元。國泰股價唔爭氣，多少同呢幾日中東沙特變局有關，唔少人見勢色唔對掟貨，但低位亦有唔少人撈貨。<br>大行如高盛、富瑞，近期亦唱好國泰，認為最壞時刻已過；不過，若然撈底，宜睇長線。國泰嘅陀衰家燃油對沖合約，將於2019上半年到期；卡航取代建滔成為股東，則具協同效應，雙方料將加強合作，國泰近年嘅熊巿有望結束。<br><br>割柑人<br>本欄逢周四刊出</p></body></html>