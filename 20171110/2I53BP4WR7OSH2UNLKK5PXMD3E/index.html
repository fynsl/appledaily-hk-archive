<html><header><meta charset="utf-8"><title>智取大市：恒指剩唯一阻力 - 晉佳</title></header><body><h1>智取大市：恒指剩唯一阻力 - 晉佳</h1><p>近期全球最強股市嘅日股，噚日急chok都打唔冧港股炒作氣氛。日經平均指數急升468點然後曾經倒插390點，搞到港股下晝升幅唔見一半，但日股兩點休市，港股又再炒過，氣勢相當強。目前恒指正處於8月延伸到現時嘅上升通道頂部，能上破通道頂就進一步確認港股處於近幾個月最強狀態，乘勢再破位就暢通無阻。<br>手機設備股舜宇（2382）同瑞聲（2018）勢如破竹，其中，舜宇被大摩上調目標價，於是踢高股價，舜宇公佈10月份數據，聽日仲有埋瑞聲第三季業績，睇吓會唔會乘勢再爆升。大行唱好而踢高股價嘅模式，只要市況氣氛保持，就有機會蔓延開去，其他板塊只要質地唔太差，一樣有機會逐一唱好，當然以龍頭或強勢股為先。<br>噚日升3%以上嘅港股當中，唔少係500億市值或以上，資金主力炒大價股，但亦開始有早前調整幅度較深嘅股票，喺低位有買盤吸納，升幅都唔算少。鋼鐵股喺商品股之中，最先由低位反彈，鞍鋼（347）、馬鋼（323）大成交配合回升，但林少陽兄嘅愛股中國東方（581）走勢絕不遜色，年初至今升幅跑贏九條街，有林兄睇好佢嘅基本因素，實在有保證，可博佢破頂。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>