<html><header><meta charset="utf-8"><title>中環在線：九倉新公司　揀1997貪易記 - 李華華</title></header><body><h1>中環在線：九倉新公司　揀1997貪易記 - 李華華</h1><p>新股上市向港交所（388）申請特別冧巴，通常要捐一球畀公益金，九龍倉（004）以介紹形式分拆旗下海港城、時代廣場等物業上市，新公司名為「九倉置業」，本月23日上市，公司嘅股票編號相信所有香港人都唔會忘記，就係「1997」！</p><p>話集團成立年份俾人用咗</p><p>究竟點解要揀個咁劃時代性嘅冧巴呢？九倉中人話，查實佢哋想用1886，即係九倉集團成立年份，但已經俾人用咗（內地果汁供應商匯源），時間關係，就揀咗1997，其實冇乜特別大原因，純粹易記咁話。<br>華華就覺得唔會貪方便咁簡單嘅，翻查資料，無論係九倉置業旗下商場同酒店，同1997年都冇乜關係，九倉集團同控股公司會德豐都冇乜值得紀念嘅發展喺當年出現。<br>唯一可以解釋嘅係，大股東吳光正可能覺得1997好有代表性。吳光正喺1996年同董建華、楊鐵樑競選首屆香港行政長官，結果輸咗，1997年香港正式回歸中國，雖然冇特首做，但相信愛國嘅佢係開心多過唔開心嘅。<br>查實港交所仲有好多股票編號仲未開光，例如1842（香港開埠日期）、1949年（中共建國年），唔知有冇愛國愛港人士想用呢？<br><br>李華華<br>mailto:LiWaWa@AppleDaily.com</p></body></html>