<html><header><meta charset="utf-8"><title>要有更多醫院 - 左丁山</title></header><body><h1>要有更多醫院 - 左丁山</h1><p>昨日講起南區南風徑有間新醫院落成啟用，叫做港怡，暫時好似冇乜人知，相信遲一啲南區居民就會唔駛出隧道去養和，到港怡睇醫生就得嘞，呢間醫院附近有咁多有錢人，據朋友講，頭等私家病房有套房設備，病人住一房，中間係大圓枱似飯廳，然後又有一房，供病人配偶或家屬住宿，就近照顧病人，而標準病房就係雙床房，全無擠逼感，收費則屬「套餐」價，唔會每枝棉花棒都收錢，中產階級買咗保險都負擔得起。<br>設施就超一流咁講（與現有醫院比較），但香港唔夠醫生噃，呢樣就考醫院管理人嘅工夫咯。港怡首先係與港大李嘉誠醫學院合作，醫學教授睇私家症可以到港怡醫院（類似一啲中大教授做私家症手術，不一定在威爾斯醫院，可以去仁安醫院），由港大／瑪麗醫院去黃竹坑港怡，交通會快啲啩，港大醫生到養和，反而可能塞車㖭；其次，就係與私家醫生聯絡，希望佢地與港怡掛鈎，呢方面就要面臨大競爭咯，畢竟香港醫生唔夠，係一個supplier market（醫生就係醫療供應商）。<br>家住中環半山豪宅嘅老友L剛去完養和做白內障手術，佢話醫院生意好到不得了，超碼有五成病人、探病者係講普通話嘅，一個醫院人士話俾佢聽，不少內地富翁在港買大手筆醫療保險，一有事就來港指定要住養和（名牌效應吖嘛），內地人買醫療保險之捨得使錢法，非普通香港人所能想像，養和大事擴充，在昂貴租金嘅金鐘太古廣場租樓做門診，在所不惜，可見昔日曾蔭權講香港可做亞洲醫療中心（Medical Hub），並非空口講白話。<br>可惜吖，CY上台後，立即廢棄煲呔嘅想法，將六幅醫療用地之五幅改作公屋用途，只有一幅興建咗港怡醫院，另外政府就借錢畀中大興建另一間新醫院。左丁山嘅意見就係香港為應付「高齡海嘯」（羅致光局長講嘅），香港必須覓地多建醫院，擴大醫學院新生名額，輸入外國醫生，及容許外國大學之香港護士生回港註冊登記成為本港護士。香港今年發生一連串公立醫院醫療失誤事件，包括斷錯症，開錯藥，開錯刀，病人開肚之後冇醫生做手術等等等，講到底就係因人手短缺、人手緊張，忙中有錯。香港唔係冇錢，香港人值得有更好更安全嘅醫療體系，林鄭月娥女士，睇你嘞！</p></body></html>