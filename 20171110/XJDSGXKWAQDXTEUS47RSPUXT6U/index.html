<html><header><meta charset="utf-8"><title>【App士多】比拼兩大優惠Apps　邊個多着數？</title></header><body><h1>【App士多】比拼兩大優惠Apps　邊個多着數？</h1><p>全新旅遊專頁，即like籽想旅行： https://fb.com/travel.appleseed <br><br>港人的消費模式漸漸由offline轉到online早已成為不爭事實，當中以零售網購最為明顯，但連出街食飯，拎定位先，用張coupon，叫個外賣，甚至去到相機食先一環，亦一一有相應的apps處理。而近年就有不少外國優惠apps進軍香港，標榜俾少少錢，就有多多優惠，究竟係咪真係咁抵玩，記者近日就實試過其中兩款，The ENTERTAINER和eatigo。<br><br>The ENTERTAINER來自杜拜並於4年前進軍香港；而eatigo就來自於泰國並今年打入本港市場。前者以年費形式為會員提供優惠，正價為HK$495，近期就推早鳥價，11月30日前$295；而後者則無需預付費用，一經登記即可使用，單看價錢，免費的eatigo當然比較吸引。<br><br>不過講明係優惠apps，着數當然最重要，The ENTERTAINER所有優惠都是標榜「買一送一」，即二人同行一人價錢，分開主菜與飲品的優惠劵以供兌換。而eatigo則在不同時段，有不同折扣，當然大多越遠離熱門繁忙時間折扣就越高，另外其折扣亦只適用於食品，不包括飲品。而The ENTERTAINER優惠則任用，雖然要俾錢，但幾時用都得，用得暢快得多。<br><br>商戶網絡方面，兩者同樣標榜提供過千商戶優惠，不過The ENTERTAINER除飲食外，亦包括有玩樂及旅遊觀光，種類較多，而eatigo開宗明義以飲食行先，如果單計食飯方面亦不遜色。雖然兩者同樣不時加入新商戶，The ENTERTAINER所有網絡商戶將不分時段提供固定優惠，而eatigo則按住商戶情況發放不同折扣，所以沒有固定的商戶與優惠。<br><br>操作方面，The ENTERTAINER雖然有商戶的電話連結，但沒有訂座功能，兌換優惠劵時，結帳時需要用戶及商戶輸入4位code，用法算是簡單；而eatigo則要在app內進行訂位，只要準時出現就可用優惠，不過遲到15分鐘就作廢。<br><br>另外，The ENTERTAINER除香港外，澳門和峇里都有優惠；而eatigo在香港、曼谷、芭堤雅、星加坡、吉隆坡、孟買、浦那及馬尼拉七個東南亞城市都可使用，遇上心儀餐廳的話，旅遊時預早訂位亦不錯。<br><br>總括而言，兩者需同樣提供優惠，但性質用法都有點不同，The ENTERTAINER雖然要俾錢，但優惠隨時用得；eatigo屬於免費，但限時限刻，可說是各有好壞，但兩者對於愛飲飲食食的人來說，都是不錯的選擇，絕對可以一試。</p><p>記者：韓繼聰</p></body></html>