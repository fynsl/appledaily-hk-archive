<html><header><meta charset="utf-8"><title>農夫勞師動眾子華、嘟姐十年復合</title></header><body><h1>農夫勞師動眾<br>子華、嘟姐十年復合</h1><p>農夫一連六場演唱會前晚喺麥花臣場館開鑼，佢哋請咗十年冇合作嘅黃子華同嘟姐鄭裕玲拍片支持，子華大讚農夫：「我聽盡世界上咁多嘅rap都係偏向壞孩子，只係香港嘅農夫好似剛剛大兩歲，但係又好似明白晒人生真正嘅道理，好聽嘅就係救世，有普世嘅心腸，唔好聽就係離經叛道。」</p><p>初次見好核突</p><p>嘟姐就話：「第一次見覺得佢哋好核突，原來歌手嚟㗎！點解𠵱家淪落到呢個地步，夾落好nice，識咁耐冇畀過一隻碟我，有一次逼我去睇佢哋嘅演唱會，覺得佢哋幾有文采，歌詞幾有message。」<br>之後子華話自己同嘟姐拍呢條片都係中伏，子華話：「相信佢哋識我哋嘅時候已經有鋪排呢件事，C君拍戲嗰時問我可唔可以做嘉賓，我一口拒絕，佢就話拍片，我諗住起身刷牙就可以拍，點知話準備咗個有production嘅地方，你話我哋幾耐冇咁樣出嚟？咪就係十年前拍廣告，嗰次收幾多錢？」</p><p>嘟姐幫手拉攏
</p><p>農夫完騷後受訪，話今次嘟姐有份幫手拉攏子華：「都係嘟姐line up，都幾勞師動眾，不過其實係嘟姐提議㗎！」講到C君唱《好彩分手》時收到一個訊息，問佢係咪當年同林珊珊個女李澄分手嗰時嘅事，C君話：「唔係，好耐喇，分咗手咁耐唔記得喇！收到都既驚且喜，唔知點回應。」陸永即刻幫手解圍：「你哋唔識㗎嗰個，係出面嗰啲爛桃花嚟㗎！」</p></body></html>