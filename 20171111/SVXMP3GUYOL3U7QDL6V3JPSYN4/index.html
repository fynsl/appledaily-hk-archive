<html><header><meta charset="utf-8"><title>強國版《流星花園》出爐 新F4現身沈月演杉菜壓力大</title></header><body><h1>強國版《流星花園》出爐 新F4現身<br>沈月演杉菜壓力大</h1><p>無綫劇集成日重拍，台灣大陸又何嘗唔係。相隔16年（16年！）《流星花園》又重拍。仍然係金牌製作人柴智屏操刀，之前網上已流傳所謂「新F4」，分別係：<br><br>王鶴棣飾道明寺<br>官鴻飾花澤類<br>梁靖康飾美作<br>吳希澤飾西門<br>杉菜——大陸女星沈月<br><br>所謂「新F4」平均身高185cm，一字排開好似屏風樓。四子平均年齡21歲。名字好陌生？因為係強國版。至於有冇「毀童年」嘅感覺呢……唔睇咪冇囉。22歲嘅官鴻係台灣人，19歲嘅王鶴棣來自成都、23歲嘅梁靖康來自廣州、21歲嘅吳希澤來自深圳。四人都係經公開甄選，方法係喺台北、香港、新加坡、洛杉磯同大陸嘅大學搵，劇組聲稱收到超過30,000份履歷。<br><br>已為人母嘅大S徐熙媛接受傳媒訪問時當然大讚「新F4條件真的很棒」，咁佢會否喺新版演出一角呢？佢話：「內容會有很多彩蛋，我就不多說啦！」仔仔周渝民對於「接班人選」則回應：「好美呀！」<br><br>2017《流星花園》出年暑假上，到時四人仲會舉行全球演唱會，四男一女全新卡士前日喺上海晒冷，四位男主角同之前猜測嘅一樣，係女主角沈月先至係surprise。大陸網媒紛紛引述呢句網民留言「誰演杉菜肯定是拯救了銀河系的女孩」，咁沈月（呀，唔記得講，唔係邱淑貞個女嗰個沈月）有冇大S徐熙媛殺傷力咁大呢？嗯……<br><br>沈月話，今次搵佢演杉菜壓力特別大，當得知自己中選嗰陣，佢話佢「就穿著睡衣在樓下跑了兩圈」，又話好多女仔都會喺杉菜身上見到自己嘅影子：「我覺得杉菜就是20歲時候平凡又不普通的女孩子。」</p></body></html>