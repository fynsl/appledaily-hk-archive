<html><header><meta charset="utf-8"><title>【我仲係得嘅】韋達46歲前夕　先高「歌」再發「炮」！</title></header><body><h1>【我仲係得嘅】<br>韋達46歲前夕　先高「歌」再發「炮」！</h1><p>韋達返晒嚟！呢位過氣13屆香港冠軍騎師，繼剛周三（8日）晚谷草勝出呂健威馬房「軍歌」後，今午（11日）在沙田第四場四班1400米，以同馬主、隸屬葉楚航馬房的「軍炮」再下一城。四歲英國自購馬「軍炮」打開香港勝門，單Win及組合獨贏A2分別派51.5及21元。<br><br>韋達今場為「軍炮」開齋，用番剛戰贏「軍歌」的戰略，沿途在中後位置，末段一如「軍歌」般在內欄慳位殺上，盡顯個人走位機靈。<br><br>結果「軍炮」影相險勝後上如箭的落飛馬「八心之煌」一頭位開齋，韋達季內首次連勝兩個賽日，大打爭氣波！<br><br>近排韋達咁醒神，可能同佢下周三（15日）46歲牛一有關。佢連續兩次賽事為自己預祝生日，而呢次贏「軍炮」，亦係韋達個人新季首度攻下沙田賽事，可謂一炮雙響。<br><br>今場「八心之煌」影相飲恨做二奶，三、四名分別為「按得澄」及「駕迅」，四重彩派六萬一千幾。</p></body></html>