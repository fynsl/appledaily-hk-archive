<html><header><meta charset="utf-8"><title>馬壯送驚喜派對28歲馬子妮：第一次在外地過生日</title></header><body><h1>馬壯送驚喜派對<br>28歲馬子妮：第一次在外地過生日</h1><p>前日喺「馬子妮」蔣家旻嘅28歲生日，佢最近同《愛·回家》一班「馬家」成員黎諾懿、羅天宇、徐榮同林漪娸去咗韓國拍《馬家開飯》，想唔到去到異地都有驚喜派對。<br> <br>蔣家旻昨日喺微博分享咗開心片段，片中見佢同黎諾懿、羅天宇坐埋同一枱，大家一齊唱生日歌，蔣家旻仲晒咗手上嘅手鏈話﹕「多謝！多謝！好靚呀！」蔣家旻留言：「Surprise！！Happy Birthday to me多謝馬家，在韓國過了一個簡單有愛的生日，那份衷心的祝福，不禁讓我感動流淚。」<br> <br>蔣家旻話原本諗住收工後如常去食飯、飲燒酒，點知去到現場，先發現原來係一個生日派對。現場布佈滿繽紛氣球，仲有花收同巨型蛋糕食，相當有心思。壽星女貼出多張喺生日派對上影嘅相，見到《愛·回家》嘅「爹哋」徐榮同「媽咪」林漪娸都有現身。<br> <br>蔣家旻留言：「沒想過有一個驚喜的生日晚餐，本以為是日拍攝完成後，跟平常一樣吃晚餐。進去後才發現大家一早細心為我安排好，除了感謝馬家每一位，還要感謝韓國人Simon的熱情招待，安排生日禮物及蛋糕外（手繩上還特意為我刻上Angel in Korea的字）感謝幕後工作人員的細心，為我送上一束韓式鮮花，感謝翻譯導遊們，靜悄悄地買了蛋糕給我。一個新階段，一個難忘的生日　第一次在外地度過　謝謝您們每一位。」</p></body></html>