<html><header><meta charset="utf-8"><title>西環集中營：人大選舉　泛民後發制人 - 季陶</title></header><body><h1>西環集中營：人大選舉　泛民後發制人 - 季陶</h1><p>港區人大選舉年底舉行，日前有傳媒報道疑似西環的人大候選人「推薦名單」，當中包括一些與民主派「牙齒印」頗深的人，如律師會前會長林新強、反佔中律師陳曼琪等，有民主派稱要用手上225張人大選委票追擊他們，但亦有民主派選委認為毋須這麼快決定追擊名單，可以到投票最後一刻才決定，指這才可攪亂建制配票部署，殺西環措手不及。<br>季陶問一名民主派人大選委，究竟民主派是否重點追擊林新強與陳曼琪？對方說：「可以話係、又可以話唔係。」他指民主派選委根本未就追擊目標又或支持哪些可接受人大候選人有共識，「今日可能追擊林新強、陳曼琪、聽日變追擊洪為民都唔奇！」</p><p>攪亂西環配票</p><p>另一民主派選委更稱，他與部份民主派選委認為，應到最後一刻才決定投票策略，「最好到投票前一晚先傾」，甚至投票前一、兩小時才決定。他以過去人大選舉為例，通常不同建制陣營各有不同名單，「就算西環有名單，建制選委未必跟足」，故西環、建制隨時會配錯票，就如2002年港區人大選舉，預選排第5高票的林順潮因西環玩配票「玩出火」，結果正式投票時低票落選。<br>所以要攪亂西環、建制配票，民主派不能太早公開搞局策略，「點解雷動計劃可以攪亂晒民主、建制配票？因為最後一刻先叫人點投票，殺大家一個措手不及」，又指若西環信民主派追擊林、陳二人，將大量選委票倒落他們身上，「隨時令當選邊緣人數目增加，民主派可以拉人落馬嘅機會又高咗」，笑言反正民主派旨在「攪亂檔」，「搞得成固然開心，搞唔成都冇蝕底」。<br><br>季陶<br>周一、三、五刊出</p></body></html>