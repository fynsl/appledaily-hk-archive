<html><header><meta charset="utf-8"><title>中環在線：李達志升呢副總裁即日冧賓架 - 李華華</title></header><body><h1>中環在線：李達志升呢副總裁<br>即日冧賓架 - 李華華</h1><p>一年一度「炒房」高手匯聚一堂嘅財資市場公會（TMA）周年晚宴，上周五晚（10日）又喺灣仔君悅開席。舊年大會請咗心穎BB做司儀，俘虜唔少Banker嘅心，今年冇咗女神現身，不過都有《超級巨聲》一炮而紅嘅「小巨肺」林欣彤做嘉賓，唱得有聲有色。<br>啱啱同日公佈、獲晉升為金管局副總裁嘅李達志（Howard），雖然趕搭夜機去歐洲公幹，但都畀面出席撐場，仲同TMA一班執委上台大合照。一眾賓架當然趁機恭賀Howard升職，等佢請食飯云云，唔知係咪隔空傳音、聽者有份？</p><p>冇學前任上台獻唱</p><p>講番小巨肺林欣彤，當晚台上唱咗3首歌，包括林憶蓮嘅《至少還有你》，仲有已故天后雲妮侯斯頓（Whitney Houston）嘅首本名曲《Greatest Love of All》，真係少啲氣都唱到休克。<br>有炒房高手話，以往周年晚宴有才華橫溢嘅金管局前副總裁彭醒棠（Peter）壓陣，仲有佢自己隊Band撐起，天王天后駕到都未驚過，一於台上照jam照唱，但舊年Peter已退休，家下遇着小巨肺，大家都係聽吓歌、影吓相開心算嘞，今年都冇乜賓架上台獻唱的環節。<br><br>李華華<br>mailto:LiWaWa@AppleDaily.com</p></body></html>