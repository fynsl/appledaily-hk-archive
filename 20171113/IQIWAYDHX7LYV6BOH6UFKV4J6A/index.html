<html><header><meta charset="utf-8"><title>笑到最後：10條狂牛必守戒律 - 高明</title></header><body><h1>笑到最後：10條狂牛必守戒律 - 高明</h1><p>慢牛會否轉快牛？高明相信會，特別係升穿30000點，重上10年前水平，向上憧憬無限。眼見市場仍然審慎樂觀，每跌幾百點已經有人擔心股災，證明狂牛未到，所以寫定10條戒律，希望殺得性起時冷靜頭腦。<br>一、冇份贏慘過輸。大牛市人人魚翅撈飯，做實業值得表揚，但牛市持續下去點都會心理不平衡，到恒指見更高位例如50000點先按捺不住衝入場，接火棒機會更濃，趁未到30000點、狂牛未到，求其買兩手盈富基金（2800）參與吓啦。<br>二、人生沒有幾多個贏錢嘅牛市。今次慢牛「人生沒有幾多個牛市」成為銷售口號，但決定牛市定熊市，取決於你贏定輸。擔心牛市冇份贏而冒進，可能得不償失，冇把握贏可以上番「一」買盈富基金。<br>三、買升嗰隻。如果覺得盈富基金太慢，今次牛市特點，就係升嗰隻升得更勁，可以選擇騰訊（700）同平保（2318），孖寶好處係，一隻唞另一隻行，輪流升揸得更舒服。<br>四、唔好怕揸正股。出於快嘅考慮，好多人都會選擇買衍生工具，但今次牛市每月大跌一次殺死貼價好友，自問唔夠強就買番正股。<br>五、細注駕馭衍生工具。衍生工具會全輸，唔博倍升就冇值博率。以高明為例10月底建議買恒指28000點最貼價牛證，現時已倍升，持貨至今因為買得細。<br>六、最保本嘅方法係早段贏得多。大牛市冇人可以估頂，但散水一刻一定知，高位回落賬面一定有損失，但早段贏得多足以彌補散水損失。所以關鍵係早段要買強勢股，退而求其次追落後，高位要識落車。<br>七、幾時離場？牛市最高𥧌時，政府會有動作，馬雲會推螞蟻金服上市；到政府「暴力救市」，亦係最後逃生機會。<br>八、熊市反彈死最多人。牛市完結多數人贏住走，但死得最多人係熊市反彈，心魔必然會同你講：高位回落5000點，抵買！<br>九、狂牛彈出彈入。最瘋狂時一定冇紀律亂買，惟有硬性設逃生位，跌穿彈出，重上彈入，蝕使費同差價，但至少唔使一舖清袋。<br>十、人生總有下個牛市。贏一蚊都係贏，好過輸住走。記住，畢菲特99%嘅財富都係50歲後賺番嚟。有啲嘢，急唔嚟。<br><br>高明<br> http://fb.com/bigricetea <br>本欄逢周一刊出</p></body></html>