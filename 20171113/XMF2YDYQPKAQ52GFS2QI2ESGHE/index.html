<html><header><meta charset="utf-8"><title>大馬超市掃清貨架超儀阿四抬美食谷肥子聰</title></header><body><h1>大馬超市掃清貨架<br>超儀阿四抬美食谷肥子聰</h1><p>何超儀上周日在吉隆坡出席「第一屆馬來西亞國際電影人年展」，憑《無限春光27》攞到最佳女配角獎，正所謂人逢喜事精神爽，老公陳子聰今年病癒，自己又得獎，心情靚極，為了谷肥老公，超儀經常陪老公周圍嘗美食，結果連自己都谷肥了。</p><p>特買黑毛豬</p><p>在吉隆坡出席完電影頒獎禮，超儀留下來休息了幾日，臨走前一日她帶同自己工作室團隊去超市掃貨。超儀昨日接受電話訪問說：「我係好鍾意行超市，特別係出外旅行，我就鍾意去大型超市掃貨，睇吓有乜當地名產買吓，我知道大馬嘅肉骨茶好出名，所以我掃咗好多包返嚟，除咗自己食，又可以送畀屋企人同朋友。」<br>超儀又特別買了當地有名的鹵肉醬送給司機，另外又買了黑毛豬肉乾給老公，她真的好愛老公，當晚得獎後，第一時間通知老公，要老公可以分享到其喜悅。超儀買甚麼當地美食都是先考慮陳子聰是否喜歡吃，而且每樣食物都掃十包以上，差點把超市貨架美食都掃光。</p><p>食完至減肥</p><p>臨離開超巿時經過雪糕櫃枱，超儀兩眼放光，又想買來吃，但隨團工作人員立刻阻止：「你咁樣食落去，好易變百四磅肥師奶㗎！唔好食啦！」當然她沒有買，後來又要求轉去朱古力專門店繼續買：「我同老公都鍾意食朱古力，佢鍾意食白朱古力，我鍾意食黑朱古力，每次出埠我都會食好多朱古力。」問她不怕胖嗎？超儀哈哈笑說：「我食完先至有氣力減肥！等食埋今次啦！」<br>採訪：鍾國仁</p></body></html>