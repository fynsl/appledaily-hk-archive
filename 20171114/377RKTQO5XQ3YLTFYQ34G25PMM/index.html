<html><header><meta charset="utf-8"><title>細奀時代：認真你就過時了</title></header><body><h1>細奀時代：認真你就過時了</h1><p>作為一個香港中坑，久不久就會old seafood上身，慨嘆一代不如一代。年輕人總是粗心大意多甩漏，眼高手低，永遠要跟到好足才可以確保不會出錯，否則隨時付出沉重代價，又不能叫下屬去賠償。<br>責任感不足，源自無所謂的文化。以前未有全球一體化，大家不識天高地厚，只知道本地企業之間互相競爭，同樣咁高咁大，都有機會成為王者，自然寸土必爭。可是今時今日，明知香港市場細，做到識飛也不夠跨國巨企或者中資公司鬥，於是乎過得一日就得一日，夠交差就算，毋須太認真。<br>金融業是最典型的例子，以前目標是做人才，現時只想做人頭。掛牌做個RO，又或者去間中資投行坐幾年，再去另一間坐多幾年，是投閒置散，卻不需要承擔，坐下坐下就夠水腳去泰國退休安享晚年。以前在香港做生意追求持續擴張，現在做生意只求上市啤個殼，又或者收筆錢賣枱投降。面對外來強敵，中生代不敢想不敢飛，不求永續經營，企業文化自然兒戲得多。</p><p>不及炒樓炒舖炒車位</p><p>真正有心做生意，和求其搭個棚絕對大有分別。再以財經評論為例，格隆匯做大堆研究，長篇大論，又搞投資大會，聯繫大批上市公司及各個級別的投資者，反觀香港就永遠只是無甚準備埋位隨意亂吹，跟住市況走，言之無物甚至眼神恍惚，總之加幾句粗口即時落個盤就夠照，一味販賣低級趣味。<br>認真之所以被視為老餅，是因為在香港認真做是沒有成本效益，花錢花時間做功課，增加的收視卻隨時只得一百幾十人，計唔掂數就惟有將認真去矮化。國內卻不同，雖然成功機會微，但派彩超高，一個網路作家年收入可以過億，自然用心博。<br>香港問題是欠本地偶像，愛沙尼亞人口少過香港，出了一家Skype，科技發展便全民皆兵。日本足球水準冠亞洲，多得當初三浦知良中田英壽向下一代證明他們可以夠實力，能夠在頂級聯賽生存。<br>香港人和認真越行越遠，因為點樣認真做都不夠上車，點樣認真做也不及炒樓炒舖炒車位，或者連應付眼前生活都有問題，怎會發夢挑戰世界。逐漸就變成一個重量不重質，很忙碌卻又很空虛的社會。<br><br>阿飛<br>本欄逢周二刊出</p></body></html>