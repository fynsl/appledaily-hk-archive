<html><header><meta charset="utf-8"><title>中環在線：俾陳民亮電親？　新股女王︰OK靚仔 - 李華華</title></header><body><h1>中環在線：<br>俾陳民亮電親？　新股女王︰OK靚仔 - 李華華</h1><p>雷蛇（1337）噚日掛牌，除咗有近期熱爆嘅電競概念，公司創辦人陳民亮（Min）嘅魅力亦唔講得笑，連「新股女王」中央證券董事總經理鍾絳虹（Pamela）都為此獻出「第一次」——第一次同上市公司嘅高層合照，仲好快手放上facebook，兩人有唔少粉絲，吸引唔少人畀like㗎。<br>Pamela粗略統計，幫咗至少幾百隻新股上市，但賞面出席上市儀式嘅新股可能得十幾廿隻，莫講話同管理層影相啦。Pamela話，身邊唔少金融圈朋友，早就向佢大讚阿Min「好靚仔」、「好chok」，所以噚日晨早起身，除咗恭喜賓架朋友又做成一單刁外，都想一睹阿Min真面目。</p><p>「睇樣以為29歲」</p><p>結果，總算冇令新股女王失望，「可能新經濟公司，（創辦人）都係年輕一輩，所以都好友善，又貼地，唔似有啲有錢佬，以為上市巴巴閉。」咁外表呢？Pamela話，「都OK靚仔啦！睇樣以為得29歲。」哈哈，其實阿Min已經係39歲嘅熟男。<br>不過講真，阿Min咁鍾意打機，心境應該好年輕，佢都好識做，第一次見Pamela，就向佢推介雷蛇嘅產品，仲叫Pamela得閒都可以學下打機㖭。<br><br>李華華<br><br>mailto:LiWaWa@AppleDaily.com </p></body></html>