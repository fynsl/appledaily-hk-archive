<html><header><meta charset="utf-8"><title>財路：中冶食住國策抵煲 - 錢雋</title></header><body><h1>財路：中冶食住國策抵煲 - 錢雋</h1><p>中國中冶（1618）今年頭10個月訂單有唔錯雙位數增幅，食住一帶一路同內地基建投資國策，keep住肥仔，明年得6倍單位數PE，超抵煲。中冶主打工程承包、裝備製造、內房同資源開發，阿媽係大孖沙中國冶金科工，架勢堂級數。中冶今年上半年盈利26.8億元人仔，增長近11%，頭10個月集團新簽合同額4,461億人仔，按年增近25%，相當於上年全年收入2,196億元兩倍水位，數據靚仔。<br>據中冶引述亞洲開發銀行同東方證券測算，未來10年亞洲區基建投資需求達8萬億美元，折約53萬億元人仔，喺2020年前，地區喺呢瓣投資需求達4.5萬億元人仔。<br>再睇國內，內地連同環保、城鎮化國策，13.5期間，包括海綿城市投資需求3萬億元人仔、智慧城市投資規模超過5,000億元人仔，同城市地下管道每年4,000億元人仔投資。海內外基建投資嘥士勁厚，中冶掂過碌蔗。場內專業預測，中冶今、明兩年EPS 0.34港元同0.42港元，預測PE 7.5倍同6倍，兩年預估PB 0.63倍同0.58倍。場內行家中交建（1800）預測PE 6.8倍同6.1倍，同中冶差無幾，但預估PB 0.74倍同0.67倍。<br>又中國機械（1829）兩年專業預測PE 8.4倍同7.4倍，預估PB 1倍同0.95倍，中鐵（390）預測PE 8倍同7.3倍，預估PB 0.81倍同0.74倍。尤其PB，中冶至抵搞。買中冶，當明年預估PB上番行家平均約0.79倍水位，中冶都講緊要升36%到3.49港元。<br><br>錢雋<br>細價股專家<br>本欄逢周二刊出</p></body></html>