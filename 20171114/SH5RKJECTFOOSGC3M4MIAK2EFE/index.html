<html><header><meta charset="utf-8"><title>七級偽術：PR is dying - 彭瑪莉</title></header><body><h1>七級偽術：PR is dying - 彭瑪莉</h1><p>都算做過吓酒店、商場公關，熱辣辣就構思聖誕裝飾、寫聖誕宣傳稿的日子也曾經歷過，所以，看見臉書上有自稱公關仔的行家，盡訴做聖誕宣傳的無奈與辛酸，那種上煎下壓、客戶無頼、紙媒式微有橋冇位登等等的苦況，感同身受。<br>難做惡啃我明，但說到作者話的PR is dying，Mary又無咁灰，所謂辦法總比困難多，最緊要謹守崗位，交出自己最pro的工夫，其餘如上司變態、客戶無理、天災人禍，都非個人力量足以改變，既然如此，也就無謂為此而激氣。最多衝完一排，開心放假減壓去。<br>之但咁講，如果真的厭倦了做追生意、吸眼球那類產品宣傳，也可以考慮吓轉做公共事務或危機處理一類工作，和前者剛好相反，在新媒體急速爆發和社會嚴重政治化的大環境下，對這類公關的需求其實與日俱增，真正的人才更是非常搶手，有經驗、有料到那些，豈止不用受客仔氣，好多時甚至可在客戶面前扮生神仙，搞到個客如痴如醉，言聽計從。<br>做危機公關，好處之一是十之八九直接對住客仔的權力核心，唔係主席、CEO，都係部門的最高層，佢想要乜，最擔心乜，你可以直接聽到，至於你的精闢分析、高明建議，佢亦會親耳感受到，斷斷不會出現被無料扮代表的小嘍囉從中作梗，把你的好橋丟落鹹水海的情況。<br>個人經驗，同有智慧的大老闆deal最有效率兼有成功感。其實大老闆在謀士面前扮禮賢下士乃必然之事，也不用擔心他們去到危機關口還只聽擦鞋言論，他們心水比誰都清，你有道理，再逆耳都唔使怕。當然，我講緊危機嗰陣咋。<br><br>彭瑪莉</p></body></html>