<html><header><meta charset="utf-8"><title>魚樂無窮：下隻北水喪搶股 - 唐牛</title></header><body><h1>魚樂無窮：下隻北水喪搶股 - 唐牛</h1><p>本港首隻電競概念股雷蛇（1337），第一日掛牌虎頭蛇尾，埋單收報4.58元，較招股價高18%，但比全日高位差不多唔見1蚊。例牌有人問追揸沽策略，例牌答案係新股只炒供求，冇基本因素睇，短線覺得賺夠就走，諗住長揸嘅，要肯定自己有足夠定力才下決定，三日唔埋兩日又問沽定留嘅，我會勸你早點歸去！<br>市場另一焦點在於成份股換馬，舜宇光學（2382）大熱染藍，順利破頂，反觀碧桂園（2007）意外升呢，一度狂升11%，一隻科技股代表，一隻北水代表，恒指選角開始貼地了。從呢個角度出發，國泰（293）及昆侖（135）出局，其實理所當然。<br>同一時間，眾安在綫（6060）及鴻騰（6088）獲納入恒生綜合大中型股指數成份股，意味好快升呢加入滬、深港通名單，我特別睇好後者，一來屬爆冷入選，爆發力一定更勁；二來有蘋果概念，北水掃得更狠。<br>唔信？你睇番丘鈦科技（1478），由幾蚊炒上廿幾蚊，便會清楚明白。<br>鴻騰目標價睇幾多？你有信心佢做丘鈦翻版嘅，咁梗係要倍升先收貨，唔係話模式一定複製，但用幾毫子buffer去博，抵食夾大件吧！<br><br>唐牛<br> http://fb.com/tongcow88 <br>本欄逢周二、四刊出</p></body></html>