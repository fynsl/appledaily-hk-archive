<html><header><meta charset="utf-8"><title>生果檔阿姐穿櫃桶老闆要求賠18萬點算好</title></header><body><h1>生果檔阿姐穿櫃桶<br>老闆要求賠18萬點算好</h1><p>【本報訊】黃大仙竹園街市一蔬果檔女職員涉嫌穿櫃桶底盜取530元硬幣，當場人贓並獲，檔主要求她賠償18萬元，否則報警。有人事後將整個過程放上網，網民看罷短片均嘩然，引起熱議。<br><br>從片段所見，一名女工將黑色袋內的硬幣倒出，而店舖負責人則當面點算出53個10元硬幣，「點樣解釋先，喺你個袋度拎出嚟，點解會有依530蚊大餅，你解釋畀我聽」，並指當中有兩個硬幣有藍色標記，是他當日上午故意「落焊」。負責人又說「成個過程，幾點鐘拎依袋錢走我都睇到，你冇得走，唔係插贓嫁禍落你度，係喺你個袋度搵出嚟」，該女工亦承認「今日係我(偷)」。<br><br>負責人隨即「計數」，指女工做了6個月「硬幣偷500，紙幣我一樣當你偷500蚊，當你(偷)1,000蚊一日，做咗半年就偷18萬」，並指「一係你賠返18萬出嚟，一係就報警」。負責人又指，「你都唔係第一次㗎啦，嘥咗我好多日時間嚟捉你，睇閉路電視睇到我眼瘡都出埋，冇冤枉你」。<br><br>《蘋果》昨日到上址訪問，但片中的檔主不在場，其拍檔葉生向記者稱，他們只是將涉事女工辭退，沒有報警追究，更未有要求她賠償18萬，笑稱拍檔只係「講咋嘛」。他續稱，今次是人贓並獲，沒有冤枉女工，解釋拍檔當時表達得唔好，「可能佢講嘢技巧係咁」。葉生表示，半年前登報請人，該女工前來應徵，相信是附近的街坊。至個多月前，他與拍檔發現店舖收的10蚊硬幣大幅減少，覺得事有蹺蹊，於是暗中留意各店員，經翻查閉路電視後，揭發是該女工所為，她平日暗地裡將客人付的10元硬幣掉入地下盛載垃圾的膠箱內，待收工時撿走。直至兩周前，女工又再重施故技，結果當場人贓並獲。<br><br>事件引起網民熱議，有指一個是小賊一個是大賊，原來檔主都可能干犯勒索罪。執業大律師陸偉雄指出，僱主涉作出不當的要求，開價18萬元，及言語上有恫嚇的行為，兩者並存下，有構成勒索及敲詐的行為，可視為一種勒索罪。因此，他建議檔主如有經營困難或財政問題，都應守法，首先控制好個人情緒，如發現員工涉盜竊，應以報警處理較為恰當，不應以自己方法處理，「唔可以講大咗，無限上崗，同埋濫用私刑。」</p></body></html>