<html><header><meta charset="utf-8"><title>不是富豪便加按 - 左丁山</title></header><body><h1>不是富豪便加按 - 左丁山</h1><p>禤國全話佢以前買樓，首期一成，按揭九成，造就咗佢積累財富，呢個方法自97金融風暴之後，已經行唔通，現在無謂仿效。供樓雖然難咗，但樓價升得更加快，係乜現象呢？經濟解釋就係香港人有錢，外來資金龐大，兩者合流，就將向來供應不足嘅香港樓市推上一個高峰又一個高峰。<br>外來人有大錢，專買豪宅，最近在星巴克就聽到隔籬枱講：「喂，某某市長嘅朋友來港用七億幾買咗一間house，預備落嚟長住喎。」講得唔知幾輕鬆，以前聽一位潮州大富豪講過：「賺一億係好難㗎！」點知佢啲後輩只當三幾億係零用錢，言必十億百億，都唔知係乜嘢概念。前幾日去上海總會食飯，一位退休潮州賓架對左丁山講：「一萬億係乜嚟㗎，我都數唔清有幾多個零，唔怪得我哋早退早着，以前見到一張一百萬美元L/C，我要翻來覆去睇五六次先至肯確認呀！」點解講到一萬億？原來有人話畀佢聽，騰訊市值三萬幾億，佢嚇咗一跳！按每股390元計算，騰訊市值係3萬7千億，折算美金約4743億，與阿里巴巴嘅4772億美元相距不遠，同是世界級科網股。左丁山對退休賓架講：「你哋潮州風水好，人傑地靈，香港新舊大富豪都係潮州人！」（按：馬化騰住在石澳，已算係香港人。）<br>香港人不屬此類富豪者，就專買納米盤，上車盤，為下一代置業。左丁山以前話香港藏富於民，父母為兒女買樓，已成時尚。現在呢個觀察已有調查證實，AIA做咗一個調查，發現45%父母指難免要為子女置業，約一半父母認為幫仔女買樓比自己退休更加重要，53%父母願意做「加按」來為子女取得首期，資助金額平均90萬元，最多一千萬元，呢個調查證實香港父母係24孝敬子女嘅，好願意為幫助子女買樓而犧牲自己退休金，此大概係梁振英政府推出辣招之前，完全冇人諗得到嘅，香港父母收埋咁多錢，對子女又咁偉大，將自己層樓加按借錢為下一代做首期，究竟呢樣做法啱唔啱，有得拗！沙田陳太在大埔街市碰到校友W，佢就一於反對。校友W話：「喂，我唔係潮州姓馬，退休金得來不易，我哋啲醫療保險費又貴，人老就要為自己打算，我叫兩個仔女食自己㗎，供完佢哋讀大學，仲要同佢哋供樓？我一於唔制！」此乃個人選擇，子女的確不應以為父母提供首期係必然之事！</p></body></html>