<html><header><meta charset="utf-8"><title>智取大市：最緊要強得有道理 - 晉佳</title></header><body><h1>智取大市：最緊要強得有道理 - 晉佳</h1><p>港股調整300點，如果未跌破28588點，仲係維持喺11月6日以嚟嘅升浪之中。個股今日跌得幾勻循，但值要留意嘅係，每個板塊之中，點樣區分何謂強股何謂弱股？就知要買嘅時候，邊隻會好啲。<br>例如手機設備股夠晒簡單，得舜宇（2382）同瑞聲（2018）兩隻股，向來舜宇股價比瑞聲強，但踏入今個月，點解瑞聲升又升得快過舜宇，回落又回得少過舜宇？<br>原因係瑞聲管理層講出一句關鍵，話光學產品受到市場歡迎，每月1,000萬件嘅產能，好快可以轉化為出貨量，估計佢所講嘅係塑膠鏡頭，至於佢研發玻璃加塑膠混合鏡頭，出年下半年每月付運量500萬至1,000萬件。<br>你睇舜宇手機鏡頭，出貨量一向以差唔多成倍嘅速度增長，瑞聲手機鏡頭大賣，將來有可能出幾多產能就賣幾多，收入盈利增長必然大爆發，長遠仲有機會威脅舜宇同大立光嘅地位，此消彼長之下，於是瑞聲開始跑贏舜宇，趨勢相信會持續。<br>除咗手機設備股之外，之前提過嘅鋼鐵股中國東方（581）亦係一例，只計上半年業績嘅市盈率都唔夠10倍，第三季稅前盈利仲要係上半年九成。雖然喺1,100萬鋼材產能基礎之上，需要喺11月15日至出年8月3日期間限制產能67萬噸，但估值超平之下，難怪股價走勢跑贏馬鋼（323）同鞍鋼（347），趨勢一樣未改變。<br> <br>晉佳<br> http://fb.com/advanceguy1 </p></body></html>