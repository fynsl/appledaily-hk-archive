<html><header><meta charset="utf-8"><title>中環在線：MasterCard機械人識點菜 - 李華華</title></header><body><h1>中環在線：MasterCard機械人識點菜 - 李華華</h1><p>家陣乜都要人工智能，華華噚日去到新加坡參觀MasterCard創新實驗室，睇吓有乜新搞作。如果講到最吸睛，一定係叫餐機械人Pepper。</p><p>Pepper由新加坡實驗室開發，專門負責幫大家點菜，目前喺新加坡一間Pizza Hut分店做緊實習。唔好以為Pepper淨係識落單咁簡單，佢仲答到港女問題，例如：唔知食乜好有乜介紹？甚至係件芝士蛋糕有幾高熱量，佢都一樣識答。<br>點完餐之後，只要Pepper 同MasterCard戶口連接，手機就已經可以立刻收到賬單過數。不過，Pepper暫時只係識聽英文、日文同國語，香港可能未必用到住喇。<br>咁有乜啱香港用？研究人員就特別推介AR實景技術買傢俬App，事關香港多劏房，圖則又三尖八角，透過AR技術，只要用手機鏡頭掃描間房，就可以喺合作商戶揀吓梳化揀吓凳咁，模擬睇吓擺唔擺得落，揀啱又可以即刻用信用卡訂，希望可以快啲引入香港啦。<br> <br>李華華</p></body></html>