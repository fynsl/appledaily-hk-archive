<html><header><meta charset="utf-8"><title>中環在線：蘇智安吸STAKK前員工同小小超打對台  - 李華華</title></header><body><h1>中環在線：蘇智安吸STAKK前員工<br>同小小超打對台  - 李華華</h1><p>電盈（008）主席小小超李澤楷旗下新媒體STAKK本來做得好哋哋，但今年8月突然一次過炒晒班員工。當時有消息指，係有高層唔滿意STAKK「太本土」，打算炒人後革新內容，但至今新節目唔多見影。<br>相反，一班STAKK前員工就搵到新金主，上市公司AV Concept（595）行政總裁蘇智安（Billy）投資千萬元，畀佢哋另起爐灶搞新網媒Whizoo Media，打算繼續喺facebook上面「派膠」，發放正能量，做本地內容，唔俾前老細睇死，實行「東家唔打，打番東家」，同STAKK打對台。</p><p>打本1,000萬元做兩年</p><p>噚日Billy同細佬蘇智燊（Sunny）同埋Whizoo營運總監楊繼光（Ken）出嚟見記者，Ken講到，近3個月至少有5、6個投資者表示有興趣投資搞新媒體，佢最後揀咗Billy，除咗係因為出錢最多之外，最重要係佢應承唔干預創作自由。<br>Billy講到明，預咗1,000萬元做兩年，仲有信心可以靠住本地內容賺到錢咁話，雖然最終都係想公司踏上國際舞台，但佢強調，去到邊就搵到當地人去做，因為咁先夠貼地。<br>查實Billy來頭唔細，除咗係上市公司CEO外，仲係資深天使投資者，好早就睇中GoGoVan，近排佢有份投資嘅印尼版淘寶tokopedia仲晉身獨角獸，同阿里巴巴馬雲一樣係股東。<br><br>李華華<br>mailto:LiWaWa@AppleDaily.com</p></body></html>