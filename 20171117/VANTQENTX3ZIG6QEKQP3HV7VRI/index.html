<html><header><meta charset="utf-8"><title>廣告經綸：無底線價格致雙輸 - 文廸晞</title></header><body><h1>廣告經綸：無底線價格致雙輸 - 文廸晞</h1><p>講價這個日常生活伎倆，大部份人都應該好有心得，有人自命高手，無論你是開價抑或還價，誓要斬到人一頸血才收手。去街市買海鮮要講價、去旅行買手信要講價、買貴嘢如買車、買樓更加要講價，就算價錢減唔到，起碼食飯送甜品、出車送油券、買眼霜至少送面膜，這些都是常識吧。<br>傾生意講價，理應有來有往，互相試探底線，務求越接近對方底線為之贏。如果是長期合作夥伴關係，假如每次都穿越對方底線，做成我贏你輸的局面，最後往往會變成一個雙輸的收場。<br>今時今日做廣告，價，變得越來越爛，近年更加低處未算低。由於近年經濟發展放緩，銷售下滑，市場推廣budget也大幅減少，當中以FMCG尤甚。客戶有project請廣告公司參與，乾脆就給你一個遠低於底線的定價，你想還價，說甚麼團隊經驗、品牌策略、長期關係，對方都一概不理，做就做，唔做大把人做，講價就唔該彈開。當價格變成過大或唯一因素，周邊考慮變得過小，談判也自然變得無力和沒有意義。可能，近年很多客戶自己也朝不保夕，還會看重品牌策略及長期關係嗎？不如盡快搞掂下個月的銷售額啦。<br>生意好，自然可以有要求，單job價錢太低我不接、時間太趕我不接、不好玩沒有創意發揮我又不接。生意差，很多廣告公司迫在眉睫就好醜通殺。我始終相信，價格與質素是相關的。可能以前市道好，價錢遠開得比出來的質量高，那已經是過去的輝煌年代；但如今當價錢低於某個點，以至沒有好經驗及優質人才去做創意，一味盲目的任由市場價格一直往下推，整個行業的質量就只會每下愈況，死路一條。<br>在提高競爭力的同時，對於質素的堅持，也應該有條底線，自己要好好守住它！<br><br>文廸晞<br>mailto:heyadmen@gmail.com<br>本欄逢周五刊出</p></body></html>