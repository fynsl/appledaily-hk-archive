<html><header><meta charset="utf-8"><title>世界Open 合眼緣就得　卓韻芝受男友追求：唔係變番直</title></header><body><h1>世界Open 合眼緣就得　<br>卓韻芝受男友追求：唔係變番直</h1><p>卓韻芝去年8月在棟篤笑騷上出櫃，公告有女友，日前被本報發現她有新戀情，拖實年約40歲的男性新歡在天后街頭拍拖。阿芝昨日在啟德郵輪碼頭出席一個郵輪宣傳活動，被問到戀情時心情大靚，直認與男友感情好好。</p><p>拍拖未夠一個月</p><p>現年38歲的阿芝透露與男友拍拖未夠一個月，只肯交代對方是「無名人」，她表示二人之前已經相識：「不過一直冇聯絡，後來唔知乜嘢事佢要搵我，我咪叫佢搵我，之後就聯絡啦。」並承認對方主動追求她，問到她被踢爆拍拖，男友有否嚇親，阿芝說：「佢同我講唔係40歲，我大佢幾年，𠵱家婆孫戀都得，世界open。」問到男友可知她雙性戀，她表示：「佢知道，呢個年代，同我啲朋友圈子，所以冇乜所謂，反而我身邊朋友好好奇，我另一半係男定女。」<br></p><p>一向與婆婆關係密切的阿芝，透露與男友感情穩定才會帶他見婆婆，她說：「唔想佢記咁多名，婆婆逢人都會問叫乜嘢名，可能佢悶或牙痕。」記者問到她今次「拗直」，與女仔拍拖有何分別時，她即刻澄清：「冇乜唔同，係人夾人，睇大家互動，夾係最緊要，合眼緣好難解釋，唔關男同女嘅事。我唔係變番直，只不過今次鍾意嘅人係異性，心態覺得鍾意就可以，唔會理會對方係乜條件，係憑感覺，計算一大輪就唔係戀愛，加上冇人催我冇壓力。」問她會不會和這位男友結婚，她稱這刻未想過。<br></p><p>前度女友關係好</p><p>有指之前她因公開出櫃，令女友壓力大而分開，阿芝否認與此事有關：「同佢相處過唔係好work，有時夾到某個位置，大家努力過。」雖與女友分手，她表示二人尚有聯絡：「佢好錫我婆婆，中秋都有送月餅嚟，我同啲前度全部都友好，冇交惡。」<br>採訪、攝影：黃曉妍 </p></body></html>