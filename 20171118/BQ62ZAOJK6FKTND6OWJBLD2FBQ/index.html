<html><header><meta charset="utf-8"><title>珍妮花被屈難相處謝茜嘉慘被視作賣剩蔗</title></header><body><h1>珍妮花被屈難相處<br>謝茜嘉慘被視作賣剩蔗</h1><p>珍妮花羅倫絲（Jennifer Lawrence）、愛瑪史東（Emma Stone）、謝茜嘉謝西婷（Jessica Chastain）、Mary J. Blige、Allison Janney同莎愛絲露蘭(Saoirse Ronan)最近聚首一堂接受《The Hollywood Reporter》訪問，當中幾位女星大談自己於圈中受到嘅不平等待遇。<br><br>珍妮花羅倫絲一直被圈內人認為難相處，給予人好唔合作嘅感覺，但原來係緣於一件事：「我有一次決定挺身悍衛自己，當我去洗手間時有個監製欄住我話：你知啦，我聽到你講乜，你真係好唔守規矩。但呢件事唔係真，個導演講咗啲好X差嘅嘢，又威脅我份工，我先同佢講：你有病，你唔可以咁樣同我講。之後我反而被責怪，好驚自己唔會再有人請。」自此珍妮花就被認定係難相處。<br><br>另外愛瑪史東同謝茜嘉謝西婷又講到男女演員嘅不平等薪酬，謝茜嘉就指自己因《追擊拉登行動》（Zero Dark Thirty）成名之後，反而被視作「賣剩蔗」：「拍完《追擊拉登行動》之後，我收到唔少劇本係以女性為主線，但佢哋唔會落實搵我，因為佢哋要落實咗個男演員先，到剩返有乜先俾我。」其他一眾女星聽到都話：「吓？」謝茜嘉就話而家唔肯再係咁：「如果一部兩個月嘅戲入面，有人只係拍3個星期戲份，佢唔應該高人工過我。」</p></body></html>