<html><header><meta charset="utf-8"><title>【李寶利起孖】祈普敦同一駒連輸四仗　練馬師咁嘅面口</title></header><body><h1>【李寶利起孖】<br>祈普敦同一駒連輸四仗　練馬師咁嘅面口</h1><p>剛啱禮拜三（15日）晚谷草有巴度、郭能兩位歐洲騎師起孖，無獨有偶、今午（19日）沙田首位起孖的騎師亦是歐洲人，就係原籍意大利的李寶利。<br><br>身為法國老將巫斯義準女婿的李寶利，這次先於第二場爆冷贏羅富全馬房「好腳頭」，繼而在第四場三班草地2000米，再爆苗禮德旗下「事勝意」，從而一嘗起孖滋味。「事勝意」單Win及組合獨贏A3分別派179.5及21元。<br><br>來自新西蘭的6歲馬「事勝意」，連續第二場由李寶利策騎出賽，上仗泥地一哩已後上甚勁跑第五試準，今仗改跑田草2000米，沿途前置守三、四位，直路及時透出贏0.75馬位，錄得馬兒本身沙田首捷，同時係李寶利季內首度為苗禮德建功，李寶利近三次在賽日贏馬均起孖，賽績夠晒特別。<br><br>第四場二至四名分別為「蓮花巨星」、「安荃」及「喜盈運」，四重彩派19萬幾。<br><br>其中祈普敦策「蓮花巨星」後上不及屈居亞軍，此駒今季4戰全配祈普敦得2亞2殿不勝，今場賽後練馬師麥菲文捉住祈普敦講一大輪，面口麻麻，未知是否對「蓮花巨星」連仗不勝有點失望。</p></body></html>