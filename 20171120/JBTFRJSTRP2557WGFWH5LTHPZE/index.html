<html><header><meta charset="utf-8"><title>【馮仁昭四圍超】張涵予《追捕》打得辛苦河智苑物慾變食慾</title></header><body><h1>【馮仁昭四圍超】<br>張涵予《追捕》打得辛苦<br>河智苑物慾變食慾</h1><p>河智苑、張涵予同戚薇前晚喺九展出席電影《追捕》首映禮，河智苑好開心，主動走去同粉絲握手。佢話大前晚冇時間濕平，只係去咗食上海菜，佢笑話：「吃得很飽，要吃消化藥，今晚安排食中菜，I love eating。」</p><p>望與星爺合作
</p><p>吳宇森導演之前話過當河智苑係女版周潤發咁去拍，問有冇叫導演介紹佢識發哥？河智苑話：「之前去了上海電影節，遠距離看見他，但我不敢跟他打招呼，希望下次有機會。我本身喜歡拍動作戲，有留意香港的動作喜劇，特別是周星馳的戲，看了很多，希望可以合作。」<br>主角之一嘅張涵予兼唱主題曲，佢話好鍾意唱歌，但未必做埋歌手，因為有難度，仲話今次拍《追捕》係最辛苦嘅一次動作片：「打得很累，不停的打、跑，對我來說不是動作演員，拍攝前有練習，所以沒有休息時間，下一次會減少拍動作戲。今次有受傷，不過作為演員很矛盾，收到好劇本就會忘記困難，想努力演好角色。」</p><p>戚薇穿頭流血</p><p>戚薇原先冇打戲，自薦要求吳宇森臨時加戲，佢笑話：「我跟吳導演要求，當我是男生給我打的戲，他聽了就哈哈笑，到後來真的加了給我。」不過拍其中一場動作戲時，佢被對手用鐵板打穿頭，流咗好多血，戚薇話：「當時媽媽很擔心，我用正常的聲線跟她說沒事。如果真的破相也沒關係，反正可以整形。」<br>撰文：馮仁昭</p></body></html>