<html><header><meta charset="utf-8"><title>尾場叫收利是滾滾來肥媽黑妹扮有味學生</title></header><body><h1>尾場叫收利是滾滾來<br>肥媽黑妹扮有味學生</h1><p>肥媽Maria Cordero和黑妹李麗霞在灣仔伊館一連兩場演唱會，前晚圓滿結束，農夫、喬寶寶、羅敏莊和囡囡陳禛擔任表演嘉賓。演唱會以棟篤笑形式進行，當黑妹和肥媽穿上學生妹水手裝登場時，肥媽即大放笑彈：「呢個係處女look，學生時，我真係處女。」黑妹說：「係柱女look，一個圓碌碌嘅柱女囉！」其間有觀眾送花，二人毫不客氣謂：「花好貴，你哋咁有心，不如畀利是。」捧場的王俊棠二話不說送上利是，而二人和觀眾握手時，亦不停收利是。</p><p>爆老公係鷹嚟</p><p>其中一段回顧入行經歷，銀幕播出黑妹13歲時的黑白舊照，肥媽笑謂：「嘩！你13歲已經咁大個波㗎喇？好勁喎！唔怪得之你13歲就出嚟做。」肥媽繼續爆黑妹有異性緣，又問觀眾：「有冇黑妹嘅男人喺度?」黑妹搶說：「全場嘅男人起身。」肥媽爆笑問黑妹：「咁你咪係亞馬遜森林，乜雀都有？」突然樂隊中一名鼓手自稱是金絲雀，肥媽即大講有味笑話：「金絲雀咁細，你去廁所見到我老公，千奇唔好覺得奇怪，因為我老公係鷹嚟。」</p><p>陸永想做契仔</p><p>嘉賓陸永笑指經常在街上被認錯是肥媽契仔陸浩明（6號），他說：「啲人次次叫我6號影相，我特登唔影走咗去，畀人知6號好寸唔同你影相。」他又爆6號最近置業，並對肥媽說：「真係契你好過契觀音，有得買屋。」而羅敏莊囡囡陳禛跳舞時，亦醒目搶鏡。<br>二人騷後接受訪問，肥媽表示第一場已超時，超過凌晨12時已被罰一場場租錢。黑妹則感謝肥媽和李香琴一直的支持，她說：「多謝肥媽仗義相救，今晚所有嘢都係肥媽度出嚟，將屋企日常生活都講埋畀大家聽。」問到肥媽大爆老公是鷹，她即轉口風：「我意思係佢有個鷹鼻，好大。」<br>採訪、攝影：王連連</p></body></html>