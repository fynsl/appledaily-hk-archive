<html><header><meta charset="utf-8"><title>中環在線：索羅斯愛將離巢做小鱷？ - 李華華</title></header><body><h1>中環在線：<br>索羅斯愛將離巢做小鱷？ - 李華華</h1><p>1997年狙擊港元嘅國際大鱷索羅斯（Soros）令港人聞風喪膽，佢年近90歲都未言退，不過幫索羅斯成立本地基金嘅首批僱員之一王大蔚，最近就離開咗索羅斯自立門戶成立基金喇。<br>王大蔚曾經任職瑞銀做分析員，2010年加入資產值高達260億美元嘅索羅斯基金，當時係駐紐約，索羅斯翌年喺香港開新office，王大蔚就過咗嚟幫手，2016年仲升職做負責人員（RO），主要係負責亞洲股票投資。</p><p>自立門戶搞對沖基金</p><p>不過證監會嘅資料顯示，佢今年8月已經冇做RO一職，原來係離開咗索羅斯自立門戶，彭博引述消息話，佢打算明年第2季成立主攻亞洲區股票嘅對沖基金Inventio Capital Management，Inventio其實係拉丁文嚟，有「發明」同「發現」嘅意思。<br>王大蔚嘅對沖基金仲計劃請6至7個人，當中一位係對沖基金Turiya Advisors Asia首席營運總監Dagmar Baeuerle。<br>查實2011年索羅斯喺香港成立基金後，唔少人擔心大鱷又嚟狙擊港元，甚至有人聲稱喺ifc廁所見到索羅斯小便，嚇親唔少中環人，不過呢幾年相安無事。唔知王大蔚離開索羅斯後，會唔會成為一條小鱷魚，喺香港搞風搞雨呢？真係要放長雙眼睇。<br><br>李華華<br><br>mailto:LiWaWa@AppleDaily.com </p></body></html>