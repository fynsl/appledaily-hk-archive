<html><header><meta charset="utf-8"><title>財路：中藥兩瓣業務超掂 - 錢雋</title></header><body><h1>財路：中藥兩瓣業務超掂 - 錢雋</h1><p>中國中藥（570）中藥配方顆粒同中藥飲片，呢兩瓣超厚前景，專業預測2019年PE得單位數，中藥平到笑。<br>中藥主打中成藥，對上幾年，拓展埋配方顆粒同中藥飲片瓣數，上年，中藥就憑住新瓣數，盈利翻過半番，到9.7億元（人仔。下同）。<br>今個上半年，集團盈利亦錄到22%增長，到近6億元，當中，配方顆粒就係主要貢獻，溢利增長26%，到4.9億元，靚仔到痹。<br>國務院上年發佈醫藥發展戰略規劃綱要，明確將中藥配方顆粒納入國家中醫藥發展戰略規劃。又據咨詢機構估計，今、明、後三年，中國配方顆粒產品，會去到151億元、183億元同219億元，而飲片市場規模，亦會分別達到3,532億元、4,178億元同4,890億元。<br>睇到係，中藥呢兩瓣大把財路，再講，中藥旗下天江，係內地最大中藥配方顆粒製造商，同藥監局批准嘅首家中藥配方顆粒試點製造企業，中藥掂過碌蔗。<br>場內專業預測，中藥2017年至2019年EPS 0.32港元、0.374港元同0.44港元，現價4.32港元預測PE 13.5倍、11.6倍同9.8倍，明年同後年預估PB 1.2倍同1.1倍。<br>中藥再對上5年，平均PE講緊20倍樓上，集團2019年預測PE，比呢個平均值，平咗足足一半！<br>又10月以嚟，8間大行畀中藥評級，7家叫Buy，一家評中藥跑贏大市，而最牛目標睇中藥5.95港元，代表集團現價升幅近38%。<br>中藥呢個目標價水位，對應2019年預測PE，都係得13.5倍，兼啱先追到同系統當中，現代製藥（滬600420）2019年預測PE水位。<br><br>錢雋<br>細價股專家<br>本欄逢周二刊出</p></body></html>