<html><header><meta charset="utf-8"><title>大棋局：金融對決蓄勢待發 - Mr. Tregunter</title></header><body><h1>大棋局：金融對決蓄勢待發 - Mr. Tregunter</h1><p>上星期四，特朗普稅改方案在眾議院通過，餘下只等參議院通過。所謂稅改方案，用最簡單講法，就係吸引錢回流美國。<br>在一個地方開公司做生意，除稅率外，資金進出規限、土地及人力、司法制度、政治保障、人身自由……呢啲都係成本。美國企業所得稅35%算高，咁都走去美國開公司，自然有其着數之處。特朗普稅改有兩大重點，其一，公司稅率由35%減至20%；其二，企業海外現金匯回稅率由35%減至12-14%。提供先進國家的保障，而稅率又低，吸引力當然大增。<br>金融海嘯後美國經濟實際上已經內傷，QE只如嗎啡止痛，並無改善體質。欠債越來越多，經濟增長越來越慢，貨幣一定貶值。美元萬劍歸宗，就係要扭轉上述局面。加息、縮表、petrodollar迴路逆行、稅改。我們會見證一個怪象：美國欠債越來越多，經濟增長越來越慢，但貨幣越來越硬。<br>加息、縮表及引導美元回流必須同時做，因加息縮表造成貨幣緊縮，會令美國經濟復蘇只如曇花一現。美元回流就係對沖，當大量資金在聯儲局縮表時回流美國，效果就等同一次QE4。美元萬劍歸宗對其他國家當然會有衝擊，首當其衝的自然是中國。<br>人民幣自1994年匯改後，以外匯作為人民幣發行基礎，即係收幾多外匯返嚟，印幾多人民幣。2003年中國M0 3萬億（人民幣。下同），2005年6萬億，2015年30萬億。10年升10倍，而這10年中國樓市亦升近10倍。中國嘅貨幣乘數約5，所以中國M2會有150萬億。問題就在，外匯不斷湧入時刺激經濟火熱，外匯一旦減少流入甚至離開，將如一盆冷水照頭淋。面對如此大勢，中國當然不會束手就擒。因此當美元回流正式啟動，就係中美金融對決之時。<br><br>Mr. Tregunter<br>本欄逢周二刊出</p></body></html>