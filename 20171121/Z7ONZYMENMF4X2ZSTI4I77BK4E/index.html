<html><header><meta charset="utf-8"><title>魚樂無窮：畸形市要畸形炒 - 唐牛</title></header><body><h1>魚樂無窮：畸形市要畸形炒 - 唐牛</h1><p>騰訊（700）三扒兩撥再創新高，只差80蚊便升抵本欄拆細目標價500蚊。某程度上，騰訊已成為本地樓市翻版︰一樣升到你唔信，一樣沽咗買唔番，相反，夠膽衝就好似印銀紙咁，遲啲甚麼拉闊貧富懸殊、引發社會撕裂，都可能關呢隻企鵝事。<br>恒指今年暫升33%或7,260點，細看原來有超過一半升幅來自三隻股票──騰訊、友邦（1299）及平保（2318），三者分別推高恒指2,301、837及678點，換句話說，若果閣下倉位沒有呢三隻股票，今年好大機會跑輸大市。<br>升勢咁集中係咪好唔健康？當然好唔健康，甚至可以用畸形來形容。<br>事實上，今年經常性見到指數上升，但有逾千隻股份下跌嘅市況，這時專家便會跑出來，話一定係托住指數沽個股，後市走勢不妙；另一個唱淡股市嘅方法，就係成交不配合，動力唔夠云云。結果係點，就係由年初22000炒到上嚟接近30000點。<br>記住，炒股重點係贏錢，升勢是否健康關你鬼事，你亦控制唔到，你嘅任務好簡單，就係捉實幾隻強股，食晒整個升浪，再以贏家姿態KO那班專家，今年嘅玩法，就係畸形市畸形炒。<br><br>唐牛<br> http://fb.com/tongcow88 <br>本欄逢周二、四刊出</p></body></html>