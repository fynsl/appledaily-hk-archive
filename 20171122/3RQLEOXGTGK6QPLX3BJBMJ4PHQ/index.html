<html><header><meta charset="utf-8"><title>智取大市：烏龍盤冇買錯邊 - 晉佳</title></header><body><h1>智取大市：烏龍盤冇買錯邊 - 晉佳</h1><p>之前預測港股會喺年底前向好，但昨日已經咁亢奮，係咪真係會玩得到年底咁遠？夜期黑期一隻肥手指，搶高到31,341點。咁多騎呢事，會令股民情緒更亢奮。<br>大價股喪炒，以噚日最強嘅平保（2318）計，本身面對成千億淡倉，以佢升勢咁強，挾起淡倉上嚟可以癲到不能想像。再講恒指，前日牛證街貨相對熊證街貨形成七三之比，換轉正常情況、相反理論係會睇跌，但港股仍然能夠大幅度挾上，即係話，呢一轉係唔尋常咁狗衝。<br>夜期黑期肥手指事件，雖然話係烏龍盤，卻可能預示指數後向。回帶返2010年5月6日，美股發生最大單嘅肥手指事件，10分鐘之內令道指急插1,000點，由10868點跌到去9869點，即晚跌幅當然大為收窄。當時，美股正值由升轉跌嘅過程，啱啱見咗頂三數日，肥手指事件出現冇耐，證實隻手指「冇沽錯邊」，去到5月25日，道指已跌至9774點，比肥手指事件造出嚟嘅低位更低。<br>雖然類似事件取樣不足，並不能推斷為相同結局，但證明有大戶睇好後市去向呢一點，睇嚟就冇錯。唔少揸住貨嘅戰友驚大市掉頭向下，諗緊食唔食糊好，與其恐慌式食糊求平安，倒不如試吓分段逢高食。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>