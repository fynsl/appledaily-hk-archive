<html><header><meta charset="utf-8"><title>大炒30比0內地校園聯賽驚現疑似假波？</title></header><body><h1>大炒30比0<br>內地校園聯賽驚現疑似假波？</h1><p>電影《少林足球》入面少林隊大炒山西豆腐隊40:0嘅情節，喺現實生活發生咗！河南濮陽市正舉行「市長盃」，比賽以一般嘅聯賽模式進行，供市內嘅中學參與。然聯賽近日出現一個30:0嘅賽果，令唔少人都質疑「係咪打假波?」<br><br>嗰場賽事喺「市長盃」嘅最尾一輪，油田第一高級中學（一高）狂入30球，淨勝油田第三高級中學（三高）。內地傳媒報道，賽前一高以19分排聯賽榜第二，而油田第二高級中學（二高）則以22分排榜首，但二高嘅得失球就領先13個。咁代表一高最尾一輪就算贏波攞晒三分，都要浄贏對手超過13球先攞到冠軍，機會好微。<br><br>但正正「奇蹟」就發生咗，一高最尾一輪狂入30球，令佢哋追到同二高同分，最尾仲以得失球壓過二高後上奪冠。因為賽果咁誇張，好多人都質疑油田一高係咪夾埋三高做低二高。有內地網民爆料，話一高同三高其實實力相當，根本冇理由出現呢個賽果，好肯定呢場波係假波。<br><br>內地傳媒之後搵咗一個一高嘅球員做訪問，佢就話贏30:0係因為對手冇出主力，強調並冇踢假波，「(油田)三高主力都在和二高的比賽中受傷了，實力不足。」而濮陽市校園足球辦公室事後通報，話三高嘅球員消極比賽，「比賽過程中，市油田三高的隊員不圍搶，不主動觸球，消極比賽」，並取消三高嘅比賽成績，但就冇提到會唔會褫奪一高嘅冠軍寶座。</p></body></html>