<html><header><meta charset="utf-8"><title>中環在線：富昌老闆撈埋珠寶界　網攻內地客 - 李華華</title></header><body><h1>中環在線：富昌老闆撈埋珠寶界　網攻內地客 - 李華華</h1><p>近期金銀珠寶市道翻生，做開證券嘅富昌金融主席郭俊偉都忍唔住手想玩埋一份，話要進軍鑽石珠寶生意，開番間「富昌珠寶」。佢似乎有晒大計，話第一步先喺尖沙嘴開實體店，希望證券行客戶同珠寶店客戶可以做到cross-sell。不過，佢大呻搵舖難，租金仲係好貴咁話。</p><p>直接同星洲交易所攞貨</p><p>佢透露，公司向新加坡鑽石交易所攞貨，可以慳番中間人費用，預計產品可以平市價約三成，又會開網站攻內地客，話內地人都慣晒用微信支付嚟網購。<br>佢講講吓提到大數據，話咪以為齋開店咁簡單，到時會實現「共享客戶」。一句到尾，即係介紹現有證券客戶買珠寶，同時又介紹買珠寶嘅客戶去證券行開戶。佢講笑話，大家結婚記住搵佢，佢頂多原價出售，一蚊都唔賺，真係多謝晒。<br>同場仲有主席「細仔」郭曉澤（Danny），佢自我介紹話舊年加入富昌，家陣係主席助理，同其他員工一樣朝九晚七。<br>本身喺英國讀犯罪學嘅Danny話本來想做社工，應爸爸邀請加入公司試一試，目前乜都做，文書工作居多。所謂虎父無犬子，唔知Danny又有冇投資呢？佢就怕醜笑一笑，話都係投資公用股收息為主，好保守喎。<br><br>李華華<br>mailto:LiWaWa@AppleDaily.com</p></body></html>