<html><header><meta charset="utf-8"><title>一路一帶：牛市切忌搭錯船 - 斯郎</title></header><body><h1>一路一帶：牛市切忌搭錯船 - 斯郎</h1><p>港股噚日三萬點反覆爭持，最近好少炒股嘅「真·散戶」都慢慢落場參與，不停問買邊隻好？但亦有一堆28000點左右入貨既朋友好擔心股市見頂，一直話，我要沽呀！但係，以上兩種心態嘅散戶，都唔及死坐爛坐，今個月初買咗新股嘅散戶慘。<br>經過閱文（700）、雷蛇（1337）同埋易鑫（2858）連續三隻新股後，一班散戶對新股簡直入晒魔，「雷蛇『電莖股』呀，一定掂！」，「呢隻李嘉誠都有份喎」。<br>港股升穿3萬點，坐定定大價股當然有運行，最慘係抽資金去認購新股，抽中後又繼續同新股談戀愛嘅散戶，死坐爛坐，跌穿上市價都唔肯止蝕。<br>牛市最忌搭錯船，當你睇見大市成交已升到1,500億以上，冇持有騰訊（700）或平保（2318）等強勢股，仲唔識得去買港交所（388）或證券股，放入嘴邊的主菜都唔食，同倒錢落海冇分別。<br>畏高一族當然覺得3萬點係時候見頂，不過目前大市成交離大時代高位仍有一段距離，實有人問有糊唔通唔食？不過今年港股慢牛市都行咗11個月，等多一陣，使死咩？<br>利申：上述3隻大價股均持有，坐定定等到31000點才考慮食糊。<br><br>斯郎<br> http://fb.com/oneroadonebelt/ </p></body></html>