<html><header><meta charset="utf-8"><title>隔牆有耳：能官上京會周強聽黨八股 - 李八方</title></header><body><h1>隔牆有耳：能官上京會周強聽黨八股 - 李八方</h1><p>京官今日抵港宣導習近平十九大精神，八方希望港官唔好瞓覺，千萬要打醒十二分精神，否則怕且日後無運行。北京對習核心十九大精神極度重視，終院前首席法官李國能，原來都上咗京，與國家首席大法官周強會面，聽京官講黨八股。<br>能官家陣無官一身輕，罕見出現官方場合，忽然現身北京，搞乜呢？據新華社報道，周強向能官大講十九大精神，簡介內地法治建設同司法改革情況，表示要進一步加強中港司法交流，共同為大灣區建設提供法治保障。而能官則話，願意繼續推進兩地法院廣泛深入交流合作，之後又參觀中國法院博物館。能官之前對釋法DQ案立場溫和，下月人大常委應該會傾一地兩檢，唔知能官上京，有冇獻計畀意見？</p></body></html>