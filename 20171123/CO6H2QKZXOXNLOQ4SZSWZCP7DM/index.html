<html><header><meta charset="utf-8"><title>智取大市：升勢急過預期　跟住點玩？ - 晉佳</title></header><body><h1>智取大市：升勢急過預期　跟住點玩？ - 晉佳</h1><p>本欄上星期日（11月13日）即時專欄講到，港股可能趁11月下旬至12月呢段蜜月期內，炒風延續並進入白熱化階段，當炒股份目標年尾前有一至兩成回報。過咗個幾星期，恒指升咗接近1,000點，呢一刻再睇吓現況係咪一如預期。<br>騰訊（700）、平保（2318）至今升一成左右，最強嘅領袖股已搶先達到原先目標嘅一半回報，升勢比預期為急，兩隻股高位成交超大，但股價未見急chok，暫時睇只係整固一吓，未似見頂。由於兩股遠比預期更早炒到曉飛，成交已變天文數字，的確難以想像去到年尾會變咗乜嘢樣。平保千億淡倉，挾淡倉起上嚟，要連番出現周二單日升近一成嘅情況，似乎唔出奇，加上港股1,500億成交顯示亢奮狀態已成，估計平保要升至「紅底」將變成簡單任務。<br>整體市況方面，踏入11月下旬應靜不靜，成交連續兩日升到1,500億樓上，氣氛升溫程度，遠比想像中來得快、來得強。而噚日恒指突破3萬點後有沽壓，但恒指由高位回落唔夠200點，已經算有承接力，未來整固過程難料，但預計可以再破頂，對沖基金年結過後，趁市旺、冇風浪應該未肯收手。<br>瑞聲（2018）自從季績前後由140蚊衝到180蚊，然後靜咗幾日冇跟大市急升，但股價冇明顯回吐，仍然喺高位附近。瑞聲手機鏡頭熱賣，第四季月產能1,000萬件、明年2,000萬件光學產品應該暢銷賣得去，加上高端玻塑混合鏡頭明年下半年推出，先係單挑大立光嘅重頭戲。瑞聲收入、盈利隨住光學產品基數零水平起步爆升，重估潮未完，股價遲早翻炒。<br><br>晉佳<br> https://www.facebook.com/advanceguy1/ </p></body></html>