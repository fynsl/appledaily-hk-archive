<html><header><meta charset="utf-8"><title>鬥口響：期待華倫「衝冠」 - 聰鳴</title></header><body><h1>鬥口響：期待華倫「衝冠」 - 聰鳴</h1><p>睇咗咁多年嘅西甲，相信好多球迷都心諗「好悶，又係佢哋兩隊爭」，近呢10年可以打破西甲壟斷局面嘅就只有馬體會，今年終於都多隊華倫西亞（圖）！有人睇死華倫呢啲係虛火，但筆者就唔係咁諗，仲覺得佢哋有力同巴塞一鬥！<br>華倫上次攞西甲冠軍已經係14年前，當年陣容亦唔算星光熠熠，艾比達、巴拉查、安古路呢啲都係實而不華嘅球員，最有星味嘅已經係「小丑」艾馬。同當年差唔多，華倫𠵱家差唔多成隊都由棄將組成，干度比亞喺國米不受重用，施蒙尼沙薩之前喺韋斯咸更被恥笑係水貨。<br>不過唔緊要，教練馬些連奴功力深，成功將蔗渣變晒做燒鵝。最顯著係華倫嘅進攻銳利咗好多，上季總共只係入咗56球，但𠵱家聯賽打咗12場已經攻入32球。華倫咁攻得嘅原因，係因為馬些連奴大打簡單足球，同埋擅用棄將。<br>華倫今年棄用4-3-3改打4-4-2，隊長柏利祖嘅柏檔亦由安素佩雷斯改成干度比亞。唔係話安素佩雷斯唔好，佢上年場均都有3.2個攔截，但只可以話佢係一個好稱職嘅防中。反觀干度比亞大大隻隻瓣數多，雖然傳送準度麻麻，但勝在腳法好，hold波一流又有遠射腳頭，將啲波分畀干卡路古亞迪斯、安達斯彭利拿呢啲快馬就可以製造到攻勢。<br>至於施蒙尼沙薩更加唔使講，今季喺西甲已經入咗九球。之前華倫「衝冠」失敗，好多時都同財政問題有關，搞到成日要賣球員還債。但新加坡老闆入主咗之後就冇呢個問題，喺球員、教練眾志成城之下，話唔定再可以衝冠成功！<br>文：聰鳴</p></body></html>