<html><header><meta charset="utf-8"><title>教煮餸到開私房菜鼎爺4個月穩賺千萬</title></header><body><h1>教煮餸到開私房菜<br>鼎爺4個月穩賺千萬</h1><p>現年72歲嘅李家鼎，因為舊年主持節目《阿爺廚房》，重現50、60年代家常菜煮法，令節目大受歡迎，鼎爺喺節目上使出超凡刀功，對餸菜嘅認識令唔少觀眾對佢大為改觀。而鼎爺之名，除咗武術同馬術之外，仲多咗個廚神之名。<br><br>挾住「廚神」之名，鼎爺人氣急升，商演同廣告嗰啲多咗好多，《阿爺廚房》更添食再拍，不過真正「入肉」嘅，係鼎爺喺今年書展推出嘅食譜，賣斷巿不特止，加印之餘仲成為相關出版社當時最銷書籍，認真威水！<br><br>而喺今年9月，首間鼎爺私房菜亦誕生，未正式開業已經預約爆滿至年尾，好多人慕鼎爺之名而來。睇番啲資料，鼎爺私房菜設有最低消費，人均使消費最少為$1,000，消費滿$20,000，除咗可在VIP房用餐，仲可以一嚐由鼎爺親自下廚嘅餸菜。私房菜每晚只招呼80位客人，由佢開業（9月3日）至今年年底（12月31日嚟計），唔休息的話就做足120日，一晚收入最少為$80,000（80人 x $1,000消費），講緊呢4個月內，鼎爺最少穩袋960萬！呢個係講緊最低消費，未計豪客食凸嗰啲，再加埋鼎爺啲商演同廣告嗰啲，賺千萬唔係難事。<br><br>不過，做還做，相信相比起鼎爺做馬術練同武打顧問嘅工作，家陣做「廚神」，一定好搵好多！儘管呢個「財神」嚟得遲，但鼎爺仲有心有力，長賺長有！</p></body></html>