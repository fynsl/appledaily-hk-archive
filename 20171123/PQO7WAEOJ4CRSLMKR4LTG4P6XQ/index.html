<html><header><meta charset="utf-8"><title>支付寶 - 左丁山</title></header><body><h1>支付寶 - 左丁山</h1><p>科技大學經濟學教授雷鼎鳴在香港大名鼎鼎，同行（如關焯照博士）慣咗稱呼佢做雷公，雷公個名夠晒巴閉，「鐘鳴鼎食之家」出自王勃「騰王閣序」，雷公左丁山一代中學生，邊個冇讀過呀，睇個名就會以為雷公係大富人家之後，實情如何，左丁山就不求甚解，冇深入研究。<br>雷公本來已經出晒名，最近因在公開論壇講及內地電子支付技術發達，可完全不用現金，引述朋友舉例：「叫雞都可以用支付寶」，於是轟動學界，與女議員葛珮帆對罵，如果真係辯論，梗係雷公贏晒啦，芝加哥大學經濟系畢業，明尼蘇達大學博士vs巴基斯坦某大學博士，你買邊個贏？但呢件事與最近英美政壇影壇一連串性騷擾事件串埋一齊，雷公當然處於不利位置，都係少講為妙。<br>其實雷公份人非常正經，標準老實讀書人一個，精研金庸武俠小說，對岳不群韋小寶之術非常熟悉，點會犯錯吖。一位朋友矇查查咁講：「雷教授叫雞唔會用支付寶咁笨呀？」當然冇咁嘅事，唔好亂噏。商界朋友告知，三十幾年前澳洲伴遊女郎會帶埋信用咭碌機在身，事畢就收信用咭付款，只有蠢材先至會真係碌卡嘅啫，當然係要現金交易，不留電子紀錄。內地人大概不知私隱為何物，或早已認命，橫掂「大阿哥」由北京開始，全面監控人民所有活動，用唔用電子付款都係會俾街坊組長打小報告嘅啫，咪索性貪其方便，用支付寶或微信支付各式各樣服務囉。<br>香港人就唔同，點都還要保留少少秘密，唔想揭開肚皮俾人睇晒，所以對支付寶呢回事，還是有抗拒感，左丁山就更鍾意用多啲香港土產「八達通」嚟支付小數目。唔用支付寶，唔代表香港科技落後，只係內地社會意識與心態與香港有所不同啫，中國政府大力支持支付寶、微信支付，係因為呢啲科技除咗方便隨時監控人民活動之外，還可以追稅查稅，香港的公司唔肯接受八達通，表面係成本問題，深入啲就係稅務問題嚟㗎！支付寶之港澳地區總經理李詠詩（Venetia）算係世姪女，佢爸爸就係中大著名社會學教授李沛良（已榮休），畢業於柏克萊及史丹福電腦科學系；最近見到世姪女，佢話好忙好忙，正在開發的士及街市客戶，希望擴大市場佔有額，祝佢好運啦！</p></body></html>