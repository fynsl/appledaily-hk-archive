<html><header><meta charset="utf-8"><title>一波未平一波又起單身麥明詩好多仔埋身</title></header><body><h1>一波未平一波又起<br>單身麥明詩好多仔埋身</h1><p>聲稱回復單身嘅麥明詩又真係好多仔埋身，不過都正常嘅，話晒係「十優狀元」，仲要英國劍橋大學法律系畢業，又係港姐冠軍，咁優質真係冇乜幾可，阿媽教落真係冇錯，讀好啲書大個真係大把拖你拍，不過同麥明詩傳緋聞嘅全部都係肌肉型男，包括「鴨王」何浩文、「鐵板神算」董半仙個外孫Emil（張存華），仲有最近拍《誇世代》嘅拍檔余德丞。<br><br>上年麥明詩同林作嘅「明作戀」關係似是疑非，一時又話林作激嬲麥明詩，一時又話佢哋轉玩地下情，仲被影到揸同牌子嘅車「情侶檔」食宵夜，不過喺「明作戀」糾纏不清嘅時候，突然殺出一個「鴨王」何浩文，仲同林作喺網上明爭暗鬥，最終兩敗俱傷，林作同麥明詩分咗手，而何浩文亦已經有新歡，雖然過咗去，但今年8月，兩人同場嘅時候火藥味都仲未散。<br><br>以為麥明詩唔理林作同何浩文兩個之後就可以靜一排？真係「少年你太年輕了」，今年2月麥明詩被《蘋果》影到喺淺水灣密會大隻男，佢就係「鐵板神算」董半仙個外孫Emil張存華，Emil係樂視體育嘅NBA評述及節目主持，不過睇嚟都只係part-time，事關喺佢個facebook，除咗係評述同主持，仲係一間體育公司嘅市場營銷經理，事後Emil接受《蘋果》電話訪問就話大家只係朋友關係。<br><br>一波未平一波又起，今年5月有周刊影到麥明詩同拍攝《誇世代》嘅拍檔余德丞，深夜喺中環海濱旁摩天輪拍外景，其間兩人撇甩劇組，孖住去附近日式餐廳食消夜，二人喺餐廳表現得好親密，之後仲去麥記買雪糕一杯兩份分，非常之甜，不過事後麥明詩回覆傳媒時就非常斬釘截鐵咁話：「冇發展空間！」</p></body></html>