<html><header><meta charset="utf-8"><title>【馮仁昭四圍超】楊怡、羅仲謙生B預言讚好</title></header><body><h1>【馮仁昭四圍超】楊怡、羅仲謙生B預言讚好</h1><p>楊怡同羅仲謙噚晚喺時代廣場，為史諾比聖誕主題開幕做主禮嘉賓，兩公婆「合體」掘金，謙謙話同老婆有一段時間冇齊齊工作：「有一段時間，冇一年咁耐，反而好耐冇同太太拍戲，想同佢一齊合作拍劇。」在旁嘅楊怡就提到最近忙返無綫拍劇：「停頓咗兩年冇開劇，要追番節奏。」</p><p>聖誕或留港</p><p>講到兩人各有各忙，會唔會影響造人，謙謙即講笑：「係，社會真係好難做人，嚟緊呢段時間留喺香港耐啲，希望喺香港過聖誕，大家都鍾意一家人熱鬧。」喺活動入面，楊怡提到想去聖誕老人村，但今年成事機會唔大：「今年抆啲，計劃同家人去，拍劇拍到12月，之後大家都要開工，家姐已搵定我開聖誕派對，𠵱家仲心大心細，留喺香港定去第二度。」<br>有堪輿學家講到佢哋喺出年同後年先有機會造人成功，謙謙笑言有留意報道，而楊怡亦表示有聽過：「承你貴言，個range好闊，自己都想，係天意。」提到方逸華死訊，佢就話：「啱啱先知，希望對方一路好走。」楊怡話同方小姐接觸唔多：「入行時候，方小姐已經係好高高、高層，只係熟識佢，希望身邊人平安同節哀順變。」<br>撰文：馮仁昭</p></body></html>