<html><header><meta charset="utf-8"><title>操盤手札記：無買強勢股點算好 - 割柑人</title></header><body><h1>操盤手札記：無買強勢股點算好 - 割柑人</h1><p>十年又一條好漢！2007年10月30日恒指攀上31958高峰，2008年10月27日碌落10676谷底，十年過去，終於重上三萬關！恒指昨日收報30003，強勢股升得多要唞氣，而且挨年近晚獲利情緒彌漫，後市能否守穩三萬關，要睇落後藍籌有冇力上；就算大市調整，十天線料有支持。<br>港股過三萬關，卻非人人賺錢。今年升勢只集中喺「大隻佬」，睇大型股指數升41%，中型股指數升33%，小型股指數升17%，創業板指數更跌26%就知。如果基金經理今年未有重倉騰訊（700）、平保（2318）、吉利（175）等幾隻藍籌，非但跑輸大市，甚至會輸錢。<br>點解資金買大唔買細？當經濟增長放緩，尤其喺加息周期，現金流穩定、融資成本低嘅大型股，比起現金流唔穩定、融資成本高嘅小型股，顯得更具優勢。喺跑輸大市嘅壓力大過絕對回報壓力下，資金就會被逼買入大型股，以平衡風險同回報。中外股市都有咁嘅現象。<br>所謂「南騰訊、北茅台」，當今股壇最強嘅，分別係中、港股王茅台同騰訊。不過，內地股市係計劃股市，茅台個半月間升穿500、600、700三關，大行目標價鬥牛，隨即被官媒插低。阿爺要慢牛，你玩鬥牛，咪一劍劍插落嚟囉！<br>今年無買強勢股，難免跑輸大市，與其望股興嘆，不如着手明年部署。摩通、瑞銀近日都出報告，睇好明年A股表現。摩通睇明年底MSCI中國指數見105，最牛見120，潛在升幅為17%及33%；瑞銀則睇明年MSCI中國指數同滬深300指數，分別見102同4450，潛在升幅為13%及7.4%。<br>明年A股入摩，勢將帶動資金流入。中金估計未來5至10年，外資每年流入資金2,000至4,000億元人民幣。本欄8月初已指出：「明年投資重點係A股，不妨開始建立A股倉……怕揀錯股，可揀A股ETF或A股基金，亦可揀被視為A股proxy嘅內險股。三大A股ETF（2822、2823、3188），8月至今分別累升15%至20%，跑贏恒指同期嘅10%升幅，仍為逢低收集之選。<br><br>割柑人<br>本欄逢周四刊出</p></body></html>