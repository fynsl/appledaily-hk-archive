<html><header><meta charset="utf-8"><title>求驗客手記：鬥瑞士魚腩鯁親曼聯出線hold住</title></header><body><h1>求驗客手記：鬥瑞士魚腩鯁親<br>曼聯出線hold住</h1><p>周三歐聯分組賽，A組榜首曼聯作客巴素利只要拎一分就可以提早晉級，點知攻極唔入臨完場出事失守，輸0:1出線要hold住。領隊摩連奴賽後話唔怪輸波罪人戴利白蘭特，有鑊就一齊孭，不過外界就怪佢太早換走中場保羅普巴。姑勿論點都好，紅魔𠵱家12分在手，下輪分組賽煞科戰只要唔輸得大大鑊，入16強仲好穩陣嘅。</p><p>白蘭特失位成罪人</p><p>普巴喺上場英超4:1反勝紐卡素場波傷癒復出，到周三作客巴素利繼續正選披甲，表現仲相當唔錯，幫曼聯喺上半場控制大局，可惜機會唔少但把握力麻麻，只係得盧卡古同安東尼馬迪爾各一次攻門可以命中目標，半場互無紀錄。踢到66分鐘，摩佬將普巴調走，換入尼曼查馬迪；八分鐘後再換入同普巴一樣喺上場英超傷癒復出嘅前鋒伊巴謙莫域，但形勢仍然冇乜太大改善。<br>巴素利下半場搶番唔少攻勢，到89分鐘，20歲德國小將比迪達喺禁區妙傳劏開曼聯成條防線，由伏兵遠柱嘅蘭治搶點成功，力壓紅魔守將戴利白蘭特窄位射入，令曼聯作客0:1敗走，今季歐聯首次落敗。</p><p>下輪輸七球先出局</p><p>曼聯輸波之後，仲未確定可以出線，佢哋喺兩星期後A組煞科戰會喺主場迎戰莫斯科中央陸軍，如果又輸，加上同組巴素利作客擊敗賓菲加嘅話，就會出現三隊同得12分嘅情況，到時就要計吓數，三隊各自對賽嘅成績同埋得失球，呢個情況以曼聯最有利，目前三隊對賽嘅得失球係曼聯+5、巴素利-1、中央陸軍就-4。即係話就算曼聯喺煞科戰輸畀中央陸軍四球或以下，依然可以首名出線；淨輸五至六球，仲保得住次名出線；要喺奧脫福被血洗淨輸七球，先至會出局，應該唔會有咁嘅場面啩。<br>對於今場敗仗，摩佬賽後就話唔怪白蘭特：「上半場我哋表現好完美，但就係欠咗入球。我哋一早知巴素利喺易邊後會反擊，所以計劃喺上半場入波，偏偏把握唔到，到下半場要再有入球機會就好難。對於完場前嘅失波，我知道戴利白蘭特怪罪自己，但咁係唔公平，因為我哋係一個團隊，上半場本應可以贏五、六球，所以今場賽果肯定唔單係白蘭特嘅錯。」<br>另一支英超球隊車路士，喺C組輕鬆作客4:0贏卡拉巴克，提早一輪出線。</p></body></html>