<html><header><meta charset="utf-8"><title>叠埋心水等足個半月！高伯新唔嚟個大C殺就假</title></header><body><h1>叠埋心水等足個半月！<br>高伯新唔嚟個大C殺就假</h1><p>禮拜日（26日）沙田八草兩泥賽事，草地用C跑道，睇番最近10月14日同一移欄六場轉彎路程賽事，雖然有「龍船鼓響」後上勝出，但其餘場次俱以前置馬表現較佳，其中「駕悅」、「常拼常勝」及「帝豪寶寶」更擺前帶到，具前速馬仍然要優先留意。<br><br>今戰列陣馬中，第八場「勇霸神駒」（高伯新馬房）上仗正是於10月14日田C欄快放跑第二，等番同一欄位再跑，再配巫顯東貪有磅減，有心求補中。<br><br>另外，第二場「美好家園」（李易達馬房）兩次跑田C欄獲一亞一殿，反而在其他欄位從未入前四名，吼準強項而來，同配東東減七磅出賽下，切勿輕視。<br><br>至於兩場泥地均跑1200米，今季頭12場同程賽事中，放頭入直路馬匹取得四勝六位一殿佳績；周日第三場「飛霞」（蔡約翰馬房）及第五場「龍城猛將」（苗禮德馬房）等擅跑泥地之快放馬可秤先。</p></body></html>