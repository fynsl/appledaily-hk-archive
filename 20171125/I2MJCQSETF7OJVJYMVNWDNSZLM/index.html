<html><header><meta charset="utf-8"><title>67歲劉婆婆與68歲何志平 - 陳也</title></header><body><h1>67歲劉婆婆與68歲何志平 - 陳也</h1><p>何志平出事，新舊電池，千人一面，即時劃清界線。馬時亨說無佢個電話，點問候佢老人家呢係嘛。葉劉跟何志平老細關係曝光，原來是新民黨唯一的顧問，但葉劉精甩尾第一時間表明「唔熟」。唔熟，唔食，無呃你嘛。明明家臣主理那家能源公司，老董回答記者「食咗飯未」。唔，食得落的，似乎只得刻意放風指當年曾經與何志平不咬弦的奶媽，暗示有隔夜仇，又點會撐佢。最好笑是曾經做過何志平近身的某某國師，唔扮神化，直言其前波士此舉是為國捐軀。嘿難得啊，跟惡搞的網友同一口徑。<br>言歸正傳，68歲何君沒有享用港鐵兩元優惠，悠閒過退休日辰，卻為國家能源踏上征途，頻撲於絕世最黑的非洲小國，戶口不斷匯出美元。做這種高危馬前卒，走在黑金最前線，今番出事，肯定是一帶一路的烈士無疑！誰知，政治涼薄，政界雖然沒有掛出「熱烈祝賀踎監」的橫額，但人脈霎時斬纜，政治盟友，驚死受累，迅速變臉。回歸20年，監禁20年，天意何其湊巧！<br>如要替何志平求情，可引用67歲替富城火鍋店無假無休工作11年，引退時被僱主走數八萬多元退休金的劉婆婆個案。香港人真係好……牛，為老闆，可以捱到最盡。何志平當老闆係神，有錯麼法官大人！</p></body></html>