<html><header><meta charset="utf-8"><title>日夜操肌迎接首個紅館騷陳柏宇守股「有橙皮紋」</title></header><body><h1>日夜操肌迎接首個紅館騷<br>陳柏宇守股「有橙皮紋」</h1><p>【我們的演唱會】<br>有「隱世高手」之稱的陳柏宇出道11年終踏上紅館，將於下月2及3日舉行「陳柏宇SPEECHLESS演唱會2017」，為了紅館的第一次，他日操夜操變肌男：「個個好似去紅館跳脫衣舞，𠵱家個rundown好搞笑，有part備註寫住露波……但唔好露股囉，我股又唔係特別靚，又好明顯有個tan line，又有啲橙皮紋。」</p><p>畀晒首期要食屎</p><p>雖然獲網民和歌迷力推，但陳柏宇卻覺得自己踏上紅館是奇蹟：「比我唱得更加好、付出努力更加多嘅歌手，我好肯定有好多，我唔會因為上到紅館舞台覺得驕傲，反而覺得自己幸運囉，我已經贏咗㗎喇，一路有得唱落去，已經係bonus嚟。做歌手好似發緊一場夢，啱啱入行嘅時候，我話畀自己聽，如果喺三年之內，我唔能夠憑住呢個事業，搵唔到錢養到自己嘅話，我就唔做，因為我唔想連累到屋企人，我覺得唔公平囉。」<br>問到現在是否搵到錢？陳柏宇笑說：「OK，但未發囉，因為我未買樓就知乜嘢事，買樓要攞一千萬首期，就算我有呢條數，我畀咗你我食屎咩，我唔係發達，都未必可以買到樓。我當一個月儲十萬，我儲8年先買到樓，8年後死咗未都唔知啦！」</p><p>工作生活取平衡</p><p>對於返內地掘金，陳柏宇說：「我暫時冇呢個機會，但又唔恨嘅，因為返內地發展要放棄好多嘢，我做嘢為開心同樂趣，齋工作冇得享受生活，我唔覺得有樂趣；就算我呢一刻發咗達都好，如果我享受人生，以我嘅使錢能力，嗰啲錢應該可以好快使得晒。」<br>採訪：余燕儀、懷鈺<br>場地提供：King's Fitness</p></body></html>