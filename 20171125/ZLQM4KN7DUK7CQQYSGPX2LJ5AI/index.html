<html><header><meta charset="utf-8"><title>醫療與退休 - 左丁山</title></header><body><h1>醫療與退休 - 左丁山</h1><p>有兩位讀者最近來電郵，一位對香港成為「醫療中心」（Medical Hub）說不以為然，另一位就係退休不久，揸住筆退休金，問左丁山意見。<br>先講醫療。香港係自由開放地方，打開門做全世界生意，絕不可能阻止外國人來港買衫買鞋買珠寶以及買醫療服務，否則香港一無天然資源（如汶萊），二無土地耕種（如紐西蘭），百幾年來都係靠貿易與服務嚟食飯嘅啦，自1842年至今共175年，吃工業飯時期，只係1950（粗創）至到1985年（全盛）左右，即35年，工業初起時靠蘇浙紡織商之北水南下，帶資金及技術來港，其後發展至塑膠電子玩具等等等，至1982-85年左右達至頂峰（以製造業工人數目計），之後工廠就急速北移，現時製造業工人數目已微不足道，香港又試回復自由貿易港本色，再加上1970年以後發展出嚟嘅金融中心。覺得單調一啲？可以諗吓其他高增值服務嘅，香港因醫學比鄰近地區更發達，有比較優勢，碰啱亞洲地區，尤其是人口龐大之中國對康健服務與日俱增，香港絕對有條件成為地區性醫療中心，曾蔭權提出之Medical Hub其實冇錯。現在我哋唔再提，內地病人咪一樣照嚟香港就醫！醫療服務界不能擴容（缺新醫院、缺醫生護士）而病人源源而至，你話點搞？閂埋門唔畀外人來港就醫呀？公立醫院還可以，私立醫院就絕無道理。梁振英唔鍾意曾蔭權而拋棄Medical Hub政策，係一個歷史性錯誤。<br>至於讀者退休，問如何投資退休金，咁就要好小心，根據滙豐保險退休金部嘅調查與計算，一個香港兩人家庭之退休金需要可分三組：（一）每月定期收入九千多元至接近一萬、（二）月入近三萬八千元、（三）每月近五萬元（充裕級）。左丁山按一些穩健、公認派息穩定的公用股股息計算，以中華電力派息為例，每股派息2.8元，如持有21萬股，每月收入便4萬9千元，如有4.3萬股，便月收股息1萬元。以每股股價79元計算，需資金339.7萬至1659萬元。如買入另一隻公用股，港燈（2638），假設以後能繼續維持每年派息40仙的話，再將上述投資額按每基金單位7.17元計算，需要的資金為1054萬元至215.1萬元。來郵嘅讀者可按自己可動用嘅退休金數目，自行計算。不可不知，退休人士最重穩定、少變的長期現金收益，不可貪求科技股有高增長，科技服務通常好少派高息（例如騰訊派息率只有0.15%），買咗騰訊必然唔想賣，試問日常生活費從何而來！（按：上述股價於交稿後已有變動）</p></body></html>