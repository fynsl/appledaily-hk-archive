<html><header><meta charset="utf-8"><title>撼贏陳凱琳搶花球陳瀅：下年睇下嫁唔嫁得出</title></header><body><h1>撼贏陳凱琳搶花球<br>陳瀅：下年睇下嫁唔嫁得出</h1><p>陳嘉寶（Anjaylia）同闊少黃頌祈昨日結婚，黃頌祈係長洲人，Anjay都依足傳統坐大紅花轎出嫁，而好姊妹陳凱琳、陳瀅、蔡穎恩、吳嘉熙等都有份做伴娘陪陳嘉寶出嫁。<br><br>新娘子陳嘉寶喺拋花球嗰陣，陳凱琳非常之雀躍，不過好可惜最終接唔到，陳凱琳話：「等我仲企喺第一排，點知佢拋得咁大力。」咁講法，即係其實你都好恨嫁？陳凱琳話：「其實去到呢啲場合，自己都想中嘅。」咁你都有鄭嘉穎啦，但係陳瀅乜都冇喎，陳凱琳笑笑口：「可能佢有你唔知呢，講笑啫，不過之前有個姊妹接到花球之後九個月內就已經結咗婚，我都有叫佢快啲去識番個伴。」<br><br>陳瀅昨日接到花球，佢話自己係全被動型：「其實我冇搶㗎，諗住收歛啲，好被動。」記者笑係天意，而Anjaylia之前話過俾個兄弟放題陳瀅揀男友，問揀唔揀到，佢就冇正面答﹕「其實攞到花球後，我都有同婆婆講話『我終於嫁得出嘞』，因為婆婆成日叫我快啲(嫁)，話我都唔細，成日催。而Anjay都叫我將花球整乾花，睇我嫁唔嫁得出。」咁即係有冇心水？佢話﹕「今日好忙，伴郎兄弟都未識晒，等陣睇吓食飯點先啦。」</p></body></html>