<html><header><meta charset="utf-8"><title>【地盤佬Upgrade】叫我鋼筋屈紮師　整埋app搵工更易</title></header><body><h1>【地盤佬Upgrade】叫我鋼筋屈紮師　整埋app搵工更易</h1><p>全新旅遊專頁，即like籽想旅行：https://fb.com/travel.appleseed<br><br><br><br>話說現在香港有45萬註冊建造業技術工人，95個不同工種。以現在735萬人口計，即每16個香港人就有一個是地盤中人了。然而當中約有46%工人已超過50歲，正陸續退休。所以，建造業近年努力宣傳，又辦好多比賽活動，如已經第五屆的建造業運動會，下個月又有首屆建造業機械操作比賽，令個行業感覺活潑些，新潮些，招兵買馬吸納新血。</p><p>但只搞活動，成日訪問大專畢業生做地盤，事事向好，邊夠？市民仍然戴着有色眼鏡，覺得他們污髒、粗魯；同搭一部電梯會閃開；開工不足，日薪高都係冇前途，始終令人卻步，或者搵一陣錢就走。這個行業又好倚賴人脈，散工制日薪高些，但地盤間各自找蛇頭找工人，你識得人越多，才搵到工做。有些地盤開工不足，有些地盤又找不到工人，分配好不平均，收入不穩，年輕人就算頂得住辛苦，都頂不住吊鹽水。而且，四十年來從未化，為此，香港鋼筋屈紮業工商聯會副會長梁曙光正着手，想更新這個行業給人的印像，首先他要整個app：「類似叫call車乜乜的，誰想找工作，誰想找工人就登記，就立即可交收了，解決搵工同人手分配不均的問題。」</p><p>另外，還計劃申請改返個專業啲型啲嘅名，「唔好再叫我紮鐵佬，叫我鋼筋屈紮技術員，再做落去鋼筋屈紮師不好嗎？」讀完97日先招聘後培訓速成班中工畢業，起薪點日薪一千元左右，做兩三年日薪千四五，層層而上，「名就當然不重要啦，但畀他們知道不會一世做紮鐵，但可以一直升上去到管工，就看到前景。」<br><br>有紮鐵公司特意寫網頁、整apps拍片吸引觀眾，不便出鏡的騰建資訊網小編說，現在不上網簡直同社會脫節，上年紀的技工搵人人搭人，根本就搵唔到人。點做呢？專頁裏面沒有一味唱好，反而會搵工友做搞鬼訪問，訪問大陸朱，鬧爆開工不足苦況；任工友討論「地盤最恐怖的考驗，係臭到HiHi的廁所」；討論吓用「燒你數簿」、「請你好好放低」代替魚蝦蟹問候同業；又關心吓孤苦無依的地盤狗的故事，領養代替購買，毫不避諱，都係想大家好好了解地盤工作苦樂的一面，「即是好過盲目吹捧，地盤佬好偉大甚麼甚麼的。我想真相會比站在任何一邊更好。」<br><br>記者：陳慧敏<br>攝影：潘志恆<br></p></body></html>