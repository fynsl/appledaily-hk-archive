<html><header><meta charset="utf-8"><title>亮劍自high　玩死林鄭（添馬男） - 添馬男</title></header><body><h1>亮劍自high　玩死林鄭<br>（添馬男） - 添馬男</h1><p>特區政府要幾騎呢得幾騎呢！<br>中共中央文獻研究室主任冷溶率領十九大宣講團到香港，在香港政府總部舉辦以中共十九大為主題的「國家事務講座」，出席者包括特首林鄭月娥、政治委任官員、行政會議非官守議員和政府高層官員共約240人。以往傳達中央重要會議精神，按一國兩制辦事，只要下達中央文件，由特首向問責官員介紹。坦白講，呢類文件多是官樣文章、照本宣科，犯不着將內地一套宣傳方式引人香港。相信今次宣講團高姿態來港，目的是為了顯示中央全面管治權，刻意矮化香港特區，同內地直轄市睇齊。十九大宣講團之前，又搞學校直播李飛演講大談廿三條立法，其實都係要向香港人擺政治姿態，以凸顯一國高高在上。但究竟矮化香港，對爭取民心有何助力？大家心中有數，不單無助而且會有反效果。<br>雨傘運動後社會撕裂，本來特區政府應該扮演中間人角色，但而家北京郁下都「亮劍」，想震懾香港人，但劍亮得多一方面出現「邊際震懾效用遞減現象」，即係大家唔當一回事，李飛直播傳媒最關心是有幾多學生瞓覺，更可笑是客觀上矮化特首及特區，只會令香港管治更加困難，因為大家都睇唔起傀儡政權，當日受日本關東軍控制的溥儀滿洲國叫「偽滿」、南京汪精衞叫「汪偽政權」，咁樣受中共直接全面控制的特區，會否慢慢越來越多人認為應該叫做「偽特」！<br>「亮劍」是自high行為，只求過程而不問效果，李主任、冷主任來港宣傳廿三條及十九大，毫無政治效果可言，過往英治時代間接管治模式，就是目標為本，以建立The Administration in Hong Kong的政治權威，香港人從來冇見到英國執政黨國會議員在香港高調亮相，以宣示大英帝國女皇及殖民地事務部擁有香港全面管治權。即使在非常時期1967年左派暴動出動英軍，也是用軍警聯合行動方式。英國人理解殖民政府應該擁有自己的合法性權威，否則無從管治。九七後港人治港失敗，問題不在於中央介入太少或太多，而是介入手段、方式、時機及效果。<br>建制派本來是一國兩制的遮羞布，巧妙地隱藏中央政治介入，以維持香港建制管治權威，可惜近年用人過左，連自由黨、田少、鬍鬚曾及曾鈺成等人也拒諸門外，共產黨官員以為自己赤膊上陣就搞掂，過去幾年頻頻高調指指點點，矮化了的特首及特區政府難再主導局面，於是中央又再進一步介入，形成惡性循環，大敗局就是如此形成。正如新任中聯辦主任王志民所言，西環與中環應該目標一致一條心，但當「西環」越高調，中央越要亮劍，「中環」在香港人心目中就越冇權威，但台前執行管治任務的始終係特區政府。有權的冇責，有責的冇權， 如此制度，邊個管都死。<br><br>添馬男</p></body></html>