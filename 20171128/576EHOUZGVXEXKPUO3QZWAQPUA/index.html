<html><header><meta charset="utf-8"><title>金手指：英國樓現在不能買 - 孫柏文</title></header><body><h1>金手指：英國樓現在不能買 - 孫柏文</h1><p>睇題，大家一定估孫柏文講緊脫歐、英鎊走勢、人口變遷等等。如果你咁諗，就錯晒。<br>今年年中，倫敦有棟公屋叫Grenfell Tower發生咗一場大火，燒死80人。出事原因，係貼喺兼包圍外牆嘅保溫物料原來超易燃，當四樓一個單位嘅電器着火時，全棟大廈被焚毀。之後，英國政府推出一系列措施。首先，英國政府即刻急急腳驗七種之前話「達標」嘅保溫物料，發現六隻肥佬。咁公屋、私樓，原來好多都有用。<br>亦因呢個情況，其中一個新措施，就係硬性要求每棟有用肥佬物料嘅高層大廈，要每日廿四小時，請啲人行行企企，睇實棟大廈有冇着火。原本冇人看守嘅大堂，忽然有個着螢光衣嘅人喺到，出緊平均100蚊港紙粒鐘嘅糧。而走火政策，亦又「Stay Put留喺到」變成「Simultaneous Evacuation合家即走」。<br>因政策只推出一兩個月，好多管理公司未趕得切調升管理費。不過睇上周第一浪嘅加幅，一加就倍加。仲有，業主最後仲要幫外牆換物料。唔好話使費大力打擊租金回報，一旦冇換，你放租，遇火警，淨係場火燒爛租客啲嘢，你都可被告。<br>喺英國得三層嘅樓或屋，可以諗。不過多層一定要喺情況明朗前避之則吉。有貨，建議即沽。<br><br>孫柏文<br>獨立股評人<br> http://fb.com/shuen <br>本欄逢周二刊出</p></body></html>