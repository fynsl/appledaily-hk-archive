<html><header><meta charset="utf-8"><title>慶功收鑽鏈惠英紅開工萬歲</title></header><body><h1>慶功收鑽鏈<br>惠英紅開工萬歲</h1><p>惠英紅大前日在台灣金馬獎憑《血觀音》勇奪影后，為港爭光！首度在台封后的小紅姐，昨日凱旋而歸，一落機即出席在灣仔舉行的慶功宴。今年是小紅姐的豐收年，一年內奪六個影后獎項，她在台上說：「好開心，老闆好錫我，老闆同公司都好旺我，呢年攞咗好多獎，每次頒獎禮都要攞好多錢出來裝身，楊生好全力支持我，所以今次好輕鬆達成願望。」</p><p>「可惜攞唔到新演員」</p><p>老闆楊受成大讚小紅姐說：「熱烈祝賀紅姐攞咁多獎，方中信話入咗嚟搵到好多錢，克勤又話好開心加入咗呢個大家庭，紅姐今次攞獎唔係符碌，唔係撞彩，係實至名歸。」接着送上一條價值六位數字的鑽石頸鏈給小紅姐，還親手為她戴上，小紅姐即場對老闆說：「你唔好後悔呀！」<br>之後小紅姐受訪時說：「第一次提名金馬獎，等咗40年，等到頸都長埋。」問她怎樣慶祝？她說：「後日開工，開舒琪監製嗰部戲，都想請大家食飯，後日開工得一日時間，開四、五日先。」小紅姐被指今年大豐收，她笑笑口說：「金馬獎好恨攞，金像獎攞過幾次，一擊即中，可惜攞唔到新演員，如果唔係就大滿貫。」</p><p>金馬向王家衛致敬</p><p>問小紅姐是否不加片酬？因為接拍《血觀音》時只收50萬，她說：「從來都唔理片酬，呢個圈朋友多，我覺得冇乜所謂，有啲戲係要自己爭取，好似《血觀音》都係自己爭取番來，唔好講錢，呢部戲budget唔多，都係千幾萬budget，雖然好多戲係正常價，遇到新導演，會瞓身支持，想幫年輕嘅一輩。」另外，第54屆台灣金馬獎得獎者大合照昨日曝光，構思是向導演王家衛的經典作品《春光乍洩》致敬，由來自香港的攝影師Alex Lam操刀。<br>採訪：黃曉妍<br>攝影：沈健程</p></body></html>