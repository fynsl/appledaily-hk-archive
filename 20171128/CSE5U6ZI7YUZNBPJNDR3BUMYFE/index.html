<html><header><meta charset="utf-8"><title>魚樂無窮：為破頂做好準備 - 唐牛</title></header><body><h1>魚樂無窮：為破頂做好準備 - 唐牛</h1><p>港股升穿三萬點後進入整固期，似乎要考驗大家對破頂嘅信念，雖然今年由頭升到尾咁滯，但實際上步速今個月才開始加快，派對唔似咁快結束，現階段係回氣再上定係見頂回落，大家心中有數。<br> 破頂機會在眼前，但預期波幅會越來越大，一來整體市場參與者明顯上升，左右市況力量更多；二來指數逼近高位，食糊盤亦會越見頻密。<br>你有信心股市再上嘅，要有心理準備手上強勢股會化身過山車，不停衝高殺落，當然，捱過呢段刺激時刻，便可享受無限嘅歡愉，讓盈利再滾大。<br>心血少頂唔順嗎？最簡單就係減磅套現，夜晚自然瞓得着，但記住往後唔好手痕買番，否則隨時低沽高買，得不償失。<br> 個股方面，西王特鋼（1266）日前宣佈，今年起將恢復派息，預計派息比率達三成，即賺10蚊會向股東派3蚊。以中期每股盈利15.41分人民幣推算，現價股息率接近三厘。雖然唔算非常吸引，但引證兩件事情︰<br>第一，財務狀況健康，有能力作出分派。<br>第二，願意與股東分享盈利成果。<br>事實上，公司早前已發盈喜，預計首三季盈利將上升超過1.4倍，實際分派或會更多，不妨留意。<br><br>唐牛<br> http://fb.com/tongcow88 <br>本欄逢周二、四刊出</p></body></html>