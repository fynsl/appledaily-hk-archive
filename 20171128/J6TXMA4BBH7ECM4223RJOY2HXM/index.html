<html><header><meta charset="utf-8"><title>亮相ViuTV大台新劇忽然換角陳國邦：有限制就唔好搵我囉</title></header><body><h1>亮相ViuTV大台新劇忽然換角<br>陳國邦：有限制就唔好搵我囉</h1><p>陳國邦同羅敏莊近十年冇夫妻檔上陣，前日為ViuTV新作《VR驅魔人》喺鴨脷洲開工。回復自由身嘅陳國邦，早前傳因為幫ViuTV做節目，所以被飛出無綫嘅旅遊節目《公公出埠》，而新劇《包青天》原本搵佢演公孫策一角亦臨時被飛。<br><br>問無綫係咪處理不當？阿邦：「ViuTV高層魯庭暉先生打個電話嚟同我講唔好意思，無綫我就覺得佢地覺得好清楚，呢個係佢哋處事方式，我將件事講得出嚟係想畀佢哋知道事情發生係咁樣，拍戲任何時候需要換人、換境、換物都會有呢啲情況發生，但點樣處理件事呢？」<br><br>羅敏莊戥老公唔抵，覺得已經同個機構冇合約，點解仲有限制。阿邦理直氣壯指：「有限制咪唔好搵我囉，我相信佢哋搵我，唔係因為我知名度，係因為做戲好。例如o依家我接咗一套劇集，突然發生咗啲事，嚴重影響我名聲，你要換人我好明白，但o依家唔係，我係冇合約在身，我都覺得好奇怪，一間大公司處理方式係點做呢？我冇資格教訓佢哋點做，但係你想一間公司係賺錢畀人鬧，定賺緊錢畀人讚，睇你點樣成就一間公司出嚟。」<br><br>陳國邦唔敢肯定仲會唔會合作，但就好肯定當中有啲不明事理嘅人存在，又或搵啲明白事理嘅人上場，就仍然有合作空間。阿邦覺得自己同羅嘉良遭遇雷同：「同撈家都想帶出一間公司乜嘢崗位都好，大家係要互相尊重，你唔要我唔緊要。」<br><br>有份監製嘅王貽興就話兩公婆今次係不計酬勞，力撐阿邦話「咁難得佢哋脫離大機構魔爪，我一定要搵佢哋兩位拍一啲唔係流水作業式嘅製作。件事都分咗手，識唔識第二個去dating關你x事咩，又撩番人哋，撇脫啲啦，如果係一間大企業對自己咁有自信心，應該係演員嚟搵你至係，而唔係你要困住人哋，呢個係心虛表現。」羅敏莊覺得好多演員拍戲係需要一份尊重，未必係為錢，建議將資源做好製作先會有進步。</p></body></html>