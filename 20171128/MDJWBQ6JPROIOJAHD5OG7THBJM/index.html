<html><header><meta charset="utf-8"><title>中環在線：日清上市紀念品夠貼心 - 李華華</title></header><body><h1>中環在線：<br>日清上市紀念品夠貼心 - 李華華</h1><p>「你肚唔肚餓啊，我煮個麵畀你食呀？」呢句大台常用對白係咪聽咗已經唔知幾多次呢，咁多年嚟，可能已經洗咗唔少師奶同小朋友腦，夜晚肚餓第一時間可能就諗起「公仔麵」或者即食麵。<br>今期新股熱潮，輪到香港人由細食到大嘅「出前一丁」接力，母公司日清（1475）噚日舉行投資者推介會，向一班芬佬賣藥，講解呢間公司點解買得過。<br>日清可能知道「中環金融人」經常OT，冇啖好食，噚日就送咗一大袋即食麵作為上市紀念品，入面有麻油味出前一丁同新出嘅棒丁麵各1包、合味道海鮮味同埋健怡海鮮味杯麵各1個，仲有一包薯片同埋福字伊麵各1包，你冇睇錯，福麵都係日清旗下。<br>事實上，香港人食開嘅「公仔麵」，生產商永南食品早於1990年亦俾日清收購咗。漏咗一樣，紀念品入麵仲有兩個日清代表人物，「清仔」同埋「清妹」杯緣子各一隻。<br>香港人對即食麵有幾狂熱真係有數得計，單係上年香港即食麵銷量18.2億元，鯨吞4.146億個即食麵（包括杯、碗麵），平均每名香港人每年食247蚊即食麵，除開有56個，至少每星期食一次！</p></body></html>