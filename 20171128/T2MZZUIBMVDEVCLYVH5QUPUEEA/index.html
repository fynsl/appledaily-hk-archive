<html><header><meta charset="utf-8"><title>中環迷你裙：一追就插勁黑仔 - Samantha</title></header><body><h1>中環迷你裙：<br>一追就插勁黑仔 - Samantha</h1><p>港股衝頂之前，不斷考驗一眾好友的意志。事實上，指數只是跌180點（0.6%），但對手握強股的戰友而言，完全是重創的一天。「早兩日仲係威係勢，點知一追就急插，點解咁黑仔㗎？」如閣下都有同樣想法，十分合理，皆因恒指上周衝上3萬之時，強股氣勢一時無兩，誰敢說隔日就回馬槍殺落？短線股市是隨機而行，但中線趨勢是有迹可尋，高位追了強股固然不幸，但是否要一跌就即場了斷？<br>機械一點的做法，是以10周線作為分水嶺，跌穿了的話，周末前就減半，再落就撤退。不以日線圖做決定，是因為今年港股keep住一浸浸掃上，形成中線趨勢，因此用較遠鏡的周線圖作為判斷依據，才能作較準確的操作決定，以免「左一巴、右一巴」的悲劇不斷重演。<br>當然，萬一真的3萬見頂玩完，穿10周線先減持會更傷，但「一追就回、一斬又上」來回幾轉，倉位傷勢未必比前者為輕。很多時候，倉位歸零並非最可怕，因為本金可以再儲，可是一旦心理重創，多數從此遠離市場，損失也就無法向市場討回了。<br>至於推介方面，從圖表出發短炒，鞍鋼（347）可以考慮。9月份創今年新高7.71元後，已橫行整回逾兩個月，正蓄勢更上一層樓，上睇8.2元，失守7元止蝕。<br> https://www.facebook.com/stocksamantha/ </p></body></html>