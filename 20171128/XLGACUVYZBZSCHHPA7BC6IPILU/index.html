<html><header><meta charset="utf-8"><title>財路：股價爆殘北控抵買 - 錢雋</title></header><body><h1>財路：股價爆殘北控抵買 - 錢雋</h1><p>北京控股（392）一年升得25%，比起其他燃氣股落後一截，PE、PB又至抵搞，場內繼續開大唔開細，大價嘢鬥癲，博北控炒落後。<br>場內燃氣瓣數港華（1083）一年嚟累升58%、新奧（2688)同期累升74%，北控旗下中燃（384）更加累升116%，北控超落後。<br>又北控家陣市值563億元，粗略計數，北控應佔呢兩家企業權益市值500億元，幾乎等於集團成個市值，北控爆殘。<br>北控今年上半年盈利近38億元，增長10%，據北控講，集團旗下北京燃氣喺10個郊區、336條村項目，全部動工。<br>又環保係內地鐵膽國策，包括以燃代煤同提升農村燃氣使用，已經有預期，到2020年，內地燃氣增長，全部就係由煤改帶動，而內地亦明確，到2030年，非化石能源佔能源消費總量的比重要增加到20%以上。諗到係，新增項目同用戶，都對包括北控燃氣企業，提供財路。<br>場內專業預測，北控今、明兩年EPS 5.23元同5.66元，兩年預測PE 8.5倍同7.9倍，PB0.9倍同0.8倍。上邊港華，兩年預測PE 14.5倍同13倍，股價經呢轉上升，兩年預估PB上到1倍樓上，中燃兩年度預測PE19.7倍同16.4倍，預估PB4.6倍同3.86倍、新奧預測PE 15.3倍同13.3倍，PB2.98倍同2.5倍。北控至抵搞。<br>北控現價44.85元，以場內大行報告，最牛嘅國泰君安畀到62.5元目標價計，北控講緊要升近40%，到時，集團明年PB都係得1.1倍，啱先追到最近磅嘅港華。又北控呢個目標價，都未上到2015年瘋牛期時高位73蚊水位。<br><br>錢雋<br>細價股專家<br>本欄逢周二刊出</p></body></html>