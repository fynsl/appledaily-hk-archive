<html><header><meta charset="utf-8"><title>海景餐廳 - 左丁山</title></header><body><h1>海景餐廳 - 左丁山</h1><p>獅子王往北海道旅行不知多少次，去年竟在富良野地區買下一小塊農地，留作他日作耕種用途。獅子王正當盛年，在港從事投資，屢有斬獲，何來時間往北海道「採菊東籬下」？獅子王對左丁山說：「趁便宜，買定先啫！橫掂擺錢在銀行冇息收，買幅地嘅機會成本微不足道。」在香港新界買幅農地，或者日後會升值，無端端賺一大筆，但在日本就幾難咯。東瀛遊董事禤國全對左丁山講過：「喺日本買樓，會年年減值㗎，作投資用途根本無利可言。我地在大阪沖繩買地起酒店，作東瀛遊旅行團團員入住之用，又唔同講法，有cashflow吖嘛。」<br>不過獅子王唔計較呢啲咯。因佢好好人，代左丁山在富良野買咗兩套薰衣草枕頭回港，買完又唔肯收錢，於是請佢食飯，佢話要食意大利菜，於是聽曾智華介紹，去咗海運大廈新翼（Ocean Terninal Extension）三樓一間開張冇幾耐嘅Paper Moon吃午餐，以前灣仔修頓斜對面有間Paper Moon，係食廣東菜嘅，好似係與Kelly Brown、 Classified屬同一集團，現在已經冇咗。呢間OTE嘅Paper Moon又係何方神聖呢？據經理講，屬1957餐飲集團（按：11月23日有報紙廣告，1957 &amp; Co （Hospitality）招股）。呢間餐廳勝在環境一流，坐在窗邊可以望到由銅鑼灣柏景台至西環尾嘅維港全景，賞心悅目之至，食物水準亦相當好，只係價錢比同類嘅意大利餐廳貴一兩成，但既有無敵海景，也算合理。我地係咁點菜，吃得過癮，但係埋單嗰陣，與獅子王同來之老友R，竟然首先搶埋單爭俾錢，究竟食咗幾多，已無印象，獅子王哈哈笑，「丁山哥，你欠我一餐，今日唔算！」咁就要等到2018年咯，因為年尾大家多約會，要三個同日中午得閒，唔係咁易。老友R在地產界百足咁多爪，知道好大單交易內幕，聽佢講古仔，如在現場身歷聲，十分過癮！不過單世紀大刁還未交易完成，都係無謂講住，以免阻人發達。不過地產R話壽臣山超級豪宅亦有劏房出租，則令左丁山覺得有啲意外，佢話：「其實月租十幾萬嘅豪宅係好難搵到租客嘅，一啲富二代或富三代得到遺產，為免得物無所用，索性劏房租俾單身外國人，竟然係一條財路！」</p></body></html>