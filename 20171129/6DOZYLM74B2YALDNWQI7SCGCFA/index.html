<html><header><meta charset="utf-8"><title>中環在線：補習界美斯年薪四千二萬 - 李華華</title></header><body><h1>中環在線：補習界美斯年薪四千二萬 - 李華華</h1><p>兩年前部署上市嘅補習社遵理，改名以「精英匯集團」捲土重來，計劃主板上市。補習社生意好唔好賺，睇番截至今年7月底盤數，18間教學中心，全年收入3.76億元，純利3,400萬元。不過一年純利竟然不及一位「補習界美斯」薪酬。<br>招股文件重點，揭露咗一位頂級補習教師過去3個年度嘅總酬金，分別達到3,540萬、3,460萬以及最新年度4,400萬元，3年合計賺1.14億元。雖然冇講明呢位名師姓甚名誰，但兩年前遵理申請上市時，對手現代教育刊登全版廣告，以「致林溢欣老師的公開信」為題，開價年薪8,500萬元，利誘遵理中文科補習導師過檔，成為城中熱話，後來林溢欣喺個人facebook發帖，表明「我相信，我有能力養活我和我的家人。多五千萬、八千萬，於我無別」。<br>遵理招股文件指，呢位頂級補習教師為公司貢獻三成生意收入，舊年遵理同呢位仁兄訂立新協議，為期5年，會向對方提供每年最低擔保付款2,250萬元以及2,000萬現金，意味未來4年，林溢欣最低每年工資係4,250萬，計落月薪係354萬、日薪11.6萬元。<br>林溢欣以外，遵理另外4大名師今年度酬金為合共2,390萬元。<br><br>李華華<br>mailto:LiWaWa@AppleDaily.com</p></body></html>