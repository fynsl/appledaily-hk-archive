<html><header><meta charset="utf-8"><title>男拔鬥西島力爭衞冕</title></header><body><h1>男拔鬥西島力爭衞冕</h1><p>《體蘋果》facebook今午3時30分會直播男拔對西島，由本報客席名家丘建威旁述賽事，同觀眾見證王者誕生。</p><p>【體壇拾趣】今日下晝三點半喺蒲崗村道人造草足球場上演嘅學界港九區D1足球A Grade決賽，衞冕嘅拔萃男書院雖然傷兵問題嚴重，後防兵源緊絀，惟眾將仍自信可以喺呢場「翻版決賽」擊敗西島中學，打破隔年奪冠嘅魔咒。<br>喺分組賽得四勝一和嘅男拔，四強大勝聖若瑟書院4:0殺入決賽，將會同另一場四強以2:1小勝皇佐治五世學校嘅西島中學爭冠，惟中堅葉卓文喺四強尾段領黃今仗需停賽，而男拔頭號射手孫銘謙同隊長鄭進泓亦先後受傷，令球隊嘅兵源緊絀。不過，男拔主帥馮凱文賽前話，兩位主力大有機會喺決賽復出，而球隊喺決賽會以穩守突擊為主：「對手有身高優勢，加上對抗性好，我哋會加強前場逼搶，務求減低佢哋嘅高空優勢。」<br>喺去年決賽兩度射破西島大門嘅孫銘謙，就希望能夠喺學界生涯最後一仗取勝；雖然國際學校嘅球員身形佔優，但呢位效力港甲凱景嘅射手卻毫無懼意：「甲組嘅對抗性更強，久而久之就會有經驗，知道點去應付身形較高大嘅球員。」男拔雖然連續六年殺入決賽，卻只能喺雙數年奪冠，鄭進泓揚言要打破隔年奪冠嘅魔咒，領軍擊敗西島，為即將畢業嘅中六隊友贏得冠軍。至於頭場喺下午2時15分舉行嘅季軍戰，由聖若瑟書院對英皇佐治五世學校。</p></body></html>