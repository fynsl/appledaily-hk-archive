<html><header><meta charset="utf-8"><title>財女手筆：炒波幅不如等收成 - Melody</title></header><body><h1>財女手筆：炒波幅不如等收成 - Melody</h1><p>10年啦！人生有幾多個10年可以等？不過你有恒心，最終都會等到，講緊恒指闊別咗10年嘅3萬點，四叔今次真係等到啦！<br>上到呢個位，大家又全城狂熱，人人講股，高追強勢股成為指定動作。不過大家唔好忘記，上到歷史高位，股市當然風高浪急、波幅加大、殺上殺落，呢幾日股王QQ（700）同平保（2318）就做咗完美示範，表演點樣由高位插一成而面不改容！尤其上星期二高位嘅好倉可能噚日朝又被震走了，跟手下晝眼白白睇住佢由紅燈轉眼變成綠燈，左一巴右一巴，仲慘過無買。<br>重要嘢要講多幾次，家個場北水話事，一日北水流入冇改變，港股只會繼續大漲小回，慢牛格局，散戶需要做只係坐貨，強勢股回調時量力而為加注正股，然後坐定定等收成就可以了，炒波幅並非唔得，不過如果炒唔中，輸到信心冇埋，然後？就沒有然後了。<br>幾時升完離場？本欄無設咩目標價、咩阻力位，32000係阻力位？衰鬼，咸豐年前嘅嘢咪再提啦，騰訊、平保、友邦（1299）早就高位再高位而唔知咩叫做阻力位，我地都係等北水買夠先再討論幾時見頂。<br>本欄上周推介聖誕鐘買滙豐（005），一星期小結跑贏指數加幾隻股王，有貨繼續揸，等破前高位啦喂。<br><br>Melody</p></body></html>