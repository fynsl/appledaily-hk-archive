<html><header><meta charset="utf-8"><title>【果籽人話】跑步13年無懼心臟病　60歲師奶變渣馬冠軍</title></header><body><h1>【果籽人話】跑步13年無懼心臟病　60歲師奶變渣馬冠軍</h1><p>全新旅遊專頁，即like籽想旅行：https://fb.com/travel.appleseed<br><br><br><br>如果你係一個60歲師奶，你會選擇點樣過你嘅生活？喺屋企洗衫煮飯湊孫，定係好似Shirley咁繼續挑戰自己，喺跑步比賽中爭取更好成績？</p><p>Shirley今年60歲，2003年佢丈夫過身對佢打擊好大，唔知道自己應該點樣生活落去，終日鬱鬱寡歡。身邊朋友都好擔心佢，所以都會盡量抽時間陪佢周圍旅行玩吓散吓心。Shirley始終無法釋懷，所以周不時都會去大窩坪公園，緬懷以前同老公散步嘅日子，好彩當時喺大窩坪公園遇到佢嘅教練李嘉倫，教練見Shirley跑步跑得幾快好有潛質，所以就邀請佢加入佢哋嘅跑會，開始咗Shirley下半生嘅跑步生涯。</p><p>從此Shirley成為比賽場常客，2012年Shirley參加渣打馬拉松10公里賽事，最後用44分鐘左右完成及成為冠軍，之後佢繼續努力練習，身體慢慢變得更輕，越跑越快，比賽成績亦越嚟越好，而家Shirley跑10公里最快係喺43分鐘之內。跑步對Shirley嚟講唔係一種運動咁簡單，更加係佢心靈上嘅寄托，幾年前Shirley做身體檢查，發現自己原來有心臟病，但係佢無因為呢個病而放棄跑步，反而用跑步去克服呢個病。有時年紀唔係問題，就算身體有病，都唔緊要，心態決定一切。Shirely無論任何時候都表現得非常開朗，儘管生命上遇過挫折，但係佢都積極去搵番自己生命嘅意義。雖然依家已經60歲，但係佢同好多後生仔一樣，對自己將來充滿希望，依然希望每一天都有進步，可以做出更好成績。<br><br><br></p><p>採訪：Wing@有種運動<br>攝影：Wing and Asia@有種運動<br>剪片：Amber@有種運動<br></p></body></html>