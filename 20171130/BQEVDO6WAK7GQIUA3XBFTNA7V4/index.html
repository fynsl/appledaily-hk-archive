<html><header><meta charset="utf-8"><title>操盤手札記：低端老散被玩殘 - 割柑人</title></header><body><h1>操盤手札記：低端老散被玩殘 - 割柑人</h1><p>北京驅逐低端人口，引起極大反響。原來無論資本主義定共產主義都係向錢看，無錢就無定企！股市何嘗唔係，基本因素用嚟睇長線，短線就由錢多貨多者話事！上周港股三萬關一日遊，擺明好友想食尾糊。不過，所謂好友、淡友，其實不斷轉變，錢多貨多嘅炒家大戶，隨時好淡易位；散戶見好買升、見淡買跌，就會左一巴、右一巴。呢兩日市況，低端老散好易被玩殘。<br>隔晚美股三大指數破頂，但北韓再射導彈，加上A股又玩過山車，港股喺期指結算日拋上拋落。恒指收29623，跌57點；即月期指以29623作結，比上月結算價28442高逾千點，好友又食糊。大市成交連續18日過千億元，估計再大跌機會唔大，29300料有支持。<br>一個月拆息升穿一厘，見九年高位，反映年尾資金需求緊張，市場亦開始為美國12月加息做準備，鎖定資金。12月底基金埋數前，相信大市仍有take profit情況，但回調亦係吸納優質股嘅機會。今年之「升」，非科技股莫屬。所謂「Trend is your friend, until it ends」，不妨吼位吸納科技股。除咗龍頭騰訊（700）之外，騰訊持有8.19%嘅金山軟件（3888）亦可留意。<br>金軟係中國遊戲龍頭之一，上周派第三季成績表，按年多賺68%好過預期。中金睇好其網遊業務，預計第四季同明年業績更好。金軟明年將夥拍騰訊發行三款自家研發手遊，當中《劍俠情緣三》最具增長潛力。金軟前景仲要睇另一瓣業務雲服務，而雲服務發展需時。<br>該股近排形成圓底走勢，喺18元水平打底，放榜前已回升至頸線22元水平，放榜後升穿頸線，上周三衝上24.7元，上周五回至22.25元接近圓底頸線，再反彈至22.9元收市完成後抽。現價23.1元，企穩23元後可望挑戰25元，甚至圓底量度升幅26元。該股前年高見34.95元，舊年低見12.7元，若反彈61.8%黃金比率，可見26.45元。<br><br>割柑人<br>本欄逢周四刊出</p></body></html>