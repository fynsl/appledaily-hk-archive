<html><header><meta charset="utf-8"><title>隔牆有耳：打流感針　田二少遇屏風壓頂泛民怕「打敗仗」拒注射 - 李八方</title></header><body><h1>隔牆有耳：打流感針　田二少遇屏風壓頂<br>泛民怕「打敗仗」拒注射 - 李八方</h1><p>流感高峯期將至，20幾位唔同黨派嘅議員噚日響應食物及衞生局局長陳肇始呼籲，喺立法會宴會廳接種季節性流感疫苗，泛民主派中只有人民力量陳志全出現，主席梁君彥都大讚佢係最勇敢嘅泛民，點知慢必大爆，其他民主派議員因為怕打完針有反應，唔可以繼續喺立法會內「打仗」，索性針都唔打，真係用心良苦。</p><p>梁君彥扮勇：未驚過</p><p>一眾議員齊集立法會宴會廳排隊俾護士打針，先拔頭籌嘅係主席梁君彥，梁自稱「驚都未驚過」，揚言一早叫定阿孫睇電視，而本身係護士嘅陳肇始就拒絕親手為議員打針，只係企喺後面招呼議員，幫大家摺起衫袖。當梁君彥同記者講嘢之際，原來護士已經打完疫苗，佢之後話一啲都唔痛。<br>自由黨邵家輝打針時就遮遮掩掩，原來佢因為恤衫太窄，難以摺起衫袖，被要求脫掉恤衫，其他議員見邵家輝露出胸膛，紛紛提醒佢「露還露唔好露點」，搞到邵家輝不知幾尷尬，打完針就急急腳逃離現場。<br>另一個罕有一脫嘅係實政圓桌田北辰，佢雖然露出短袖內衣，但就用恤衫遮住手臂，佢解釋係因為手毛多，所以要遮一遮喎！田二少仲一邊打針一邊向醫學界陳沛然爭取人大提名，陳醫生一口答應，真係打多幾針都抵呀。但打針期間有個小意外，屏風突然倒塌，好彩田二少等人冇事咋。<br>有議員勇敢一脫，但都有人守身如玉，好似民建聯葛珮帆就躲喺屏風後打針，神不知鬼不覺咁打完；新民黨容海恩就大方地坐定定打針畀傳媒任影。<br><br>李八方</p></body></html>