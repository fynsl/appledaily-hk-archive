<html><header><meta charset="utf-8"><title>魚樂無窮：攻轉守最佳選擇 - 唐牛</title></header><body><h1>魚樂無窮：攻轉守最佳選擇 - 唐牛</h1><p>唔少戰友都話，高位沽貨後手痕想再入場，又怕輸番出去，通常我會畀兩條路佢哋揀。<br>第一，炒番贏錢嘅股票，不過注碼減半，前者增加勝算，後者控制風險！第二，買入高防守力股票止痕，本欄愛股嘉利國際（1050），絕對係坐貨佳品！<br>嘉利中期盈利增長6%至8,117萬元，看似普通，其實內有乾坤。首先，公司努力為工業業務開拓新客源，業績透露正與一知名科技企業進行最後審查工作，一旦拍板即可成為其供應商，配合持續深化自動化生產，有望打出漂亮一仗。<br>新引擎房地產業務更勁，溢利佔比接近一成，主要受惠出售東莞嘉輝豪庭單位。另一住宅項目首階段已推出200多個單位，更於短短一個月賣出逾160個，去貨速度極佳。資料顯示，項目總面積6.1萬平方米，每平方米售價2.4萬人仔，扣除地價等成本，每平方米可賺6,000元人仔，以一半權益計，利潤達1.8億人仔，較去年全年盈利更多，還未計手頭另一個在建項目，未來數年業績有晒保證。<br>主菜豐富甜品亦正，最新中期息達1.6仙，以最近12個月派息計，股息率達6厘，一句講晒，乖乖地坐定定，保證有升有息！<br><br>唐牛<br> http://fb.com/tongcow88 <br>本欄逢周二、四刊出</p></body></html>