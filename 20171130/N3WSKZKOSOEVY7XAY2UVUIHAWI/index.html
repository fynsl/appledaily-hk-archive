<html><header><meta charset="utf-8"><title>鬥口響：名宿救亡成定律 - 尊嘉</title></header><body><h1>鬥口響：名宿救亡成定律 - 尊嘉</h1><p>AC米蘭喺周一炒咗蒙迪拿後，搵咗前球會名將加度素（圖）接手，佢嘅執教成績雖然就麻麻地，但勝在熟悉球會運作即插即用，對目前需要穩定嘅米蘭嚟講，絕對係一個好選擇。<br>作為歐洲著名大球會，要搵一個明白球會歷史、方向理念嘅教練並唔容易，再要將呢啲傳統灌輸落球員度，讓佢哋踢出風格取悅球迷同爭取佳續，就難上加難。唔信你睇吓強如摩連奴當初接手皇馬、曼聯，都係需要一季嘅適應期，先有力帶領球隊衝冠。<br>反觀你睇吓當初接手肥賓執教皇馬嘅施丹，半季僅輸兩場仲攞埋歐聯冠軍，同肥賓嗰隊波差異甚大，呢個就係球會名將嘅威力所在。<br>當然唔係個個都會好似施丹咁成功，但點解米蘭試過恩沙基、米赫洛域之後，依然要選擇「紅褲子」加度素，原因係球會需要穩定。過去夏天米蘭大事收購，球員嚟自五湖四海，新任隊長邦路斯曾經效力過死敵國米同埋競爭對手祖記多年，曾有傳佢喺更衣室難以服眾，故米蘭需要作風強硬嘅加度素嚟到，重振士氣。<br>而作為球會名將，可以更有「牙力」要求更長時間去執靚隊波，球迷同傳媒嘅批評，始終會較批評「外人」輕手，正如當年杜格利殊接掌紅軍後，當初鬧到鶴臣狗血淋頭嘅傳媒，作出批評前都會忌佢三分。更重要嘅係，𠵱家季中有邊個會肯接手爛攤子？你睇愛華頓搵咗領隊咁耐都未搵到就知，故每當球會需要救亡嘅時候，搵名將接手平穩過度，似乎係最合適嘅選擇。<br>文：尊嘉</p></body></html>