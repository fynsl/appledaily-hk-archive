<html><header><meta charset="utf-8"><title>鬥口響：A米沉淪真陰公 - 飛鴻</title></header><body><h1>鬥口響：A米沉淪真陰公 - 飛鴻</h1><p>錢解決到嘅問題，係咪就唔係問題？睇吓AC米蘭就知道，答案一定係失敗啦。米蘭作為傳統豪強，就算近年家道中落，明明需要一啲有藍圖、有重建經驗嘅教練幫吓手重組，用一班好青訓加幾粒星，磨合吓團結啲踢番隊型同鬥志出嚟先，但就死都堅持要用昔日名將做教練，唔通中資財團真係以為一句「We are so rich」就可以解決所有問題？<br>望一望意甲聯賽榜，榜首拿玻里、國際米蘭、祖雲達斯同羅馬市雙雄，都唔係用緊自己球隊出身嘅名將教，而且拿玻里教練沙尼就更加係書院派嘅代表人物，佢直情冇做過球員，90年代一路返銀行工一路上堂學做教練，然後靠教業餘波累積經驗，一步一步咁打到今日嘅地位，而佢嘅戰術理念同執行力，都屢次俾哥迪奧拿大讚同佩服。至於史巴列堤同艾基利都唔係出色嘅球員，但就喺教練界由意丙教到上意甲，成績夠掂先有人挖角。<br>但係偏偏AC米蘭就唔化，艾基利教嗰陣就算贏完聯賽冠軍都俾人詐型，然後一失歐聯席位就炒魷，結果到𠵱家沉淪中游，吓吓都想一步登天返去以前輝煌時光，期望同實力完全唔成正比下，仲搞到恩沙基、施多夫等一個個名宿聲名被毀真陰公。<br>今季中資財團土豪上身，一次過買十幾個人返嚟，但以蒙迪拿（圖）嘅教波經驗點應付到，喺出晒班新嚟嘅大哥情況下，最後成績仲差過上季用文路爾盧卡迪利呢班細路嘅日子，有幾rich都係一塌糊塗。<br>文：飛鴻</p></body></html>