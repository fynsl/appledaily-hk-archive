<html><header><meta charset="utf-8"><title>頭號寵男Raymond鮮花送別六嬸化輕煙　樂易玲惦記教誨</title></header><body><h1>頭號寵男Raymond鮮花送別<br>六嬸化輕煙　樂易玲惦記教誨</h1><p>邵逸夫遺孀、電視廣播有限公司非執行董事方逸華（六嬸）於上周三因血液病在養和醫院辭世，享年83歲。六嬸的喪禮昨早在香港殯儀館以佛教儀式舉行，無綫高層包括主席「殼王」陳國強、李寶安、樂易玲，六嬸生前好友劉家昌、曹眾、謝寧夫婦及洪祖星等前來送最後一程。</p><p>胞妹親捧遺照</p><p>昨早約10時50分，六嬸的靈車未有寫上姓氏，遺照由胞妹Meage負責捧着，而六嬸生前得力助手Raymond Chan亦陪伴在側，由十名保安築成人牆為靈車開路，遺體移送往歌連臣角火化。白色靈柩被推進禮堂時，Meage抱着胞姊遺照神情哀傷步入禮堂，儀式完成後，Meage與另一胞妹Jenny都雙眼通紅，不時用紙巾拭淚。視六嬸如親人的樂易玲心情仍未平復，她說：「好哀傷，不過見到佢好靚，好似瞓咗覺一樣，可能身邊最親嘅屋企人、同事朋友都送佢一程。」<br></p><p>銀紙多過日子</p><p>問到六嬸有否遺願？樂小姐說：「佢成日都話大家要開心，畀心機做嘢，我哋到咗呢個年紀，銀紙多過日子，成日都叫我哋食好嘢，錫屋企人，注重身體，唔好畀太大壓力自己。佢都好掛住工作，好似台慶前一日都講緊話要去，不過大家同佢講，話好多人，叫佢不如休息。」樂小姐未有正面回應台慶時，六嬸是否留院中，她說：「嗰陣佢出出入入，因為胃口唔好，食唔到嘢，要打營養劑。」對於有指六嬸患上血液病，她則說：「佢冇病，只係身體弱，成日都覺得自己冇病，好似佢以前工作，冇依時食嘢，開會食三文治，反而出去做嘢成日帶我哋食好嘢。」<br>採訪：卓寶花<br>攝影：林賓尼</p></body></html>