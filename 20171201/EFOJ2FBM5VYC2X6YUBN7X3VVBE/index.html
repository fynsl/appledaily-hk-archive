<html><header><meta charset="utf-8"><title>開心見誠：Facial恐懼症 -  李德誠</title></header><body><h1>開心見誠：Facial恐懼症 -  李德誠</h1><p>「醫生，我上個禮拜竟然可以做番facial，我自己都估唔到。」T覆診時對醫生說。<br>「之前，焦慮症厲害嘅時候，我咪話過畀你聽，我試過做facial嘅時候恐慌發作，瞓喺張床上面貼咗面膜，已經開始有啲唔舒服，到個女仔（美容師）連我隻眼都貼埋嘅時候，突然間我驚到成個跳咗起嚟，要即刻掹晒啲面膜，衝出房間，搞到好大件事，我自己都唔好意思，自嗰次之後我一路都唔夠膽做facial。」<br>「上個月我試一試做番facial，不過就唔畀個女仔貼我隻眼，開頭我都有啲驚驚哋，不過做落又無乜問題。上個禮拜再做嘅時候，唔記得同個新嘅女仔講唔好貼眼，佢就貼咗落嚟，我都嚇咗一跳，但我不停同自己講facial箒facial箒，過咗幾秒唔舒服嘅感覺就無咗，之後完成晒成個療程都ok。我𠵱家終於信當日做facial時，驚到跳咗起嚟衝出房，原來同我嘅焦慮驚恐有關！」<br>T其實患有廣場焦慮症，是焦慮症的一種，發病時候在人多和不容易離開的地方，例如街市、商場、戲院、地鐵和巴士，都可能出現焦慮不安情緒，甚至驚恐發作，除了極度的焦慮，還會有呼吸困難，心跳、頭暈、腸胃不適，需要立即離開現場，之後就會避開曾發作過的場所。<br>不過，其實除了剛才提到人多或不容易離開的地方，可能會引起驚恐發作之外，也可能會在做facial的時候，出現驚恐發作的情況，患者可能覺得面膜「漿住塊面」不舒服，亦有時覺得面膜會引致呼吸困難，又或者像T一樣，雙眼被貼住的時候，突然出現驚恐的情緒。有經驗的美容師可能會一早察覺到當事人的焦慮，可能會提議不用貼眼，又或留下來陪着當事人，以減輕焦慮不安的情緒 。<br>不少有facial恐懼的患者，可能不知道這並非簡單的心理作用，而是一個情緒問題，需要正視治理。<br>T幸好除了在美容院有不適之外，於商場、人多地區例如旺角、地鐵和巴士都有同樣的情況，所以她知道焦慮的問題不可以不理，病情最嚴重的時候，T的生活有很多限制，現在可以回復八、九成正常的生活，T已經很滿意。但對貪靚的T來說，最重要的還是，可以做番facial扮靚靚！<br>伸延閱讀： http://fb.me/1486drlee <br>李德誠　精神科專科醫生</p><p>想輕輕鬆鬆健康啲，記住留意健康蘋台<br> http://health.appledaily.com.hk/  </p></body></html>