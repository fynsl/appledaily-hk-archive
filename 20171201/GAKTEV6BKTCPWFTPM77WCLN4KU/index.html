<html><header><meta charset="utf-8"><title>隔牆有耳：小明爆30年前上位靠卿姐繙譯對方英文文章上呈　獲魯平賞識 - 李八方</title></header><body><h1>隔牆有耳：小明爆30年前上位靠卿姐<br>繙譯對方英文文章上呈　獲魯平賞識 - 李八方</h1><p>唔少主管港澳嘅中央官員都會睇吓香港報紙，了解香港民情，原來上任兩個月嘅港澳辦新揸fit人張曉明，30多年前加入港澳辦嗰陣，都係由睇報紙開始。張曉明日前喺雜誌撰文，大爆當年睇到時任記者、前立法會議員、前民主黨主席劉慧卿所寫嘅英文文章，覺得非常重要，決定繙譯成中文上呈畀中央領導，更加令佢得到港澳辦前主任魯平賞識㖭！</p><p>講行政立法關係</p><p>上任兩個月嘅小明早前就趁已故前港澳辦主任魯平90歲冥壽，喺《紫荊》雜誌撰文講自己同魯平相處嘅點滴，文章其中一段就提到佢30幾年前成為「港澳新兵」時，每日都花好多時間睇香港報紙同雜誌，有日睇到英文版《遠東經濟評論》一篇文章，講到理解同界定「行政機關對立法機關負責」嘅含義，而文章就係由尚未加入政壇嘅劉慧卿撰寫。<br>小明當時認為篇文好重要，將文章繙譯成中文後交畀魯平，而魯平更加將文章編印成港澳辦《簡報》上呈中央領導。估唔到因為卿姐一篇文章，令魯平覺得小明睇問題好準確，打電話叫咗小明去辦公室去面談，仲借咗幾本書畀小明㖭。原來小明獲魯平賞識嘅關鍵，竟然係卿姐那些年嘅一篇文章囉。<br><br>李八方</p></body></html>