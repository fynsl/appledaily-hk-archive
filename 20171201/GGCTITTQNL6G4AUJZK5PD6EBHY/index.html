<html><header><meta charset="utf-8"><title>知己知彼：Bitcoin老散心路GPS - 風吹知</title></header><body><h1>知己知彼：Bitcoin老散心路GPS - 風吹知</h1><p>隔晚美國科技股大挫，連累港股亦滿江紅。騰訊（700）跌超過3%，「騰指」全日跌幾百點都好正常，當然其他科技股亦冇一倖免。手起刀落，近日頗受追捧嘅近牛、call輪通殺。與此同時，昨晚創歷史新高嘅Bitcoin同樣急回，相信又震走咗一批炒家。<br>Bitcoin? 我都有炒，8月份買入小小玩吓，中途曾加注又沽貨，但在今個月中7,000美金附近價位全數沽出。所以我很明白散戶炒Bitcoin嘅心態，由3,000美金開始唔信佢仲有得升，佢就升到4,000美金，你冇得唔信佢強勁升勢。到你真正落場玩，就更加堅信長升長有，就如2017年諾貝爾經濟學獎得主美國經濟家Richard Thaler提出過嘅「損失意識」或「稟賦效應」理論，當你得到一樣嘢後，會認為佢比未得到之前更有價值，所以點解咁多人買入股票後唔捨得沽，買Bitcoin亦如是。<br>當Bitcoin由3,000幾美金升到咗一倍，升到你懷疑人生，你仲會炒逢兩進一嘅港股咩? 當然all in炒Bitcoin啦。直至今個月初，Bitcoin崩盤，短短5日就累跌一兩千蚊美金，挫至5,000幾美金，相信好多人都被震走。雖然之後回升，有人選擇翻兜，當然亦有人畏高，包括我。而重投Bitcoin懷抱嘅勇者，抵佢食到由8,000升破10,000美金呢個浪。<br>點解Bitcoin呢期不斷破頂爆升，其實好多時都冇解，如果一定要搵個原因，主要因為芝加哥商品交易所（CME）上月底宣佈，今年底前將推出Bitcoin期貨。Bitcoin比股票更受市場消息及政策影響，所以今年當日本認受Bitcoin後，即錄得大幅上升。虛擬貨幣最需要嘅就係投資者嘅認同，只要越來越多嘅國家及投資者接受並相信Bitcoin，佢就會變得越有價值。<br><br>風吹知</p></body></html>