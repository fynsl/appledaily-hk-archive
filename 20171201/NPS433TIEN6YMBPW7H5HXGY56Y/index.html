<html><header><meta charset="utf-8"><title>隔牆有耳：神童爆維也納兒童合唱團辛酸 - 李八方</title></header><body><h1>隔牆有耳：神童爆維也納兒童合唱團辛酸 - 李八方</h1><p>維也納兒童合唱團（VBC）係世界首屈一指嘅合唱團，澳洲裔嘅Harry Nicholls（圖）兩年前獲邀加入VBC，成為香港史上首名入選嘅男童。現年12歲嘅Harry隨團走訪多國表演，仲曾經喺日本皇太子同王妃面前獻唱後被讚唱得好。<br>Harry喺維也納嘅訓練一啲都唔輕鬆。佢喺2013年時獲邀試音，之後喺當地寄宿學校體驗兩周，翌年再正式入團，展開兩年嘅合唱團訓練。佢話每日團練同個人訓練共兩個半鐘，仲要用德文上其他堂，如物理同數學等，壓力大到頭痛，周末有時仲要朝早6點起身去彌撒唱歌或練習，全靠對唱歌嘅熱愛撐住。<br>而佢對音樂嘅熱愛係受到媽媽Leanne Nicholls薰陶。Leanne係香港城市室樂團嘅創辦人兼藝術總監，Harry 6歲時已跟媽媽學唱歌。Harry返港仲學埋結他同打鼓，想第日做專業歌手。佢12月3同16號會聯同香港城市室樂團於圓方，舉行免費迷你聖誕音樂會㖭。</p></body></html>