<html><header><meta charset="utf-8"><title>【馮仁昭四圍超】老婆鑽戒年年加碼啤梨後日大婚</title></header><body><h1>【馮仁昭四圍超】老婆鑽戒年年加碼<br>啤梨後日大婚</h1><p>現年43歲嘅新城DJ「啤梨」葉文輝，今年7月向拍拖4年嘅圈外女友Michelle求婚成功，佢哋後日會先註冊，出年補擺喜酒，未來半年會去台灣、韓國同日本三地影結婚相。</p><p>畀4.5分</p><p>啤梨同未婚妻Michelle憧憬嘅婚禮完全唔同，Michelle想擁有vintage主題嘅婚禮：「我鍾意復古嘢，想朝呢個方向去搞，但都要睇啱場地同婚期先，搞得成，希望賓客到時vintage打扮出席。」啤梨自爆細個夢想去無人荒島搞婚禮：「只邀請至親出席，我哋可以喺個島度連續玩幾日。」啤梨同Michelle嘅想法明顯冇交叉點，啤梨最後決定老婆至上：「佢想點，我就晒佢。」<br>一對準新人日前去銅鑼灣一間珠寶店試婚戒，Michelle睇中一枚重3卡、價值100萬嘅鑽戒，啤梨承諾「紙婚」送，每年結婚周年鑽石卡數仲會加碼。Michelle話5分滿分，畀啤梨4.5分：「等佢有進步空間。」<br>撰文：馮仁昭<br>場地提供：MaBelle、All In Burger &amp; Bar</p></body></html>