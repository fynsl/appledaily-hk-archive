<html><header><meta charset="utf-8"><title>隔牆有耳：李嘉欣舊愛　獲西環點燈 - 李八方</title></header><body><h1>隔牆有耳：李嘉欣舊愛　獲西環點燈 - 李八方</h1><p>新一屆人大選舉焦點，落入「雙譚」身上，民建聯前主席譚耀宗以601個提名由政協轉戰人大，高票當選兼取代范徐麗泰做新一屆常委無懸念，而喺保安局前局長李少光卸任人大後，以前官員身份加入戰團嘅政制及內地事務局前局長譚志源，除咗獲中央祝福，亦有民主派力撐，名副其實今屆新人王。<br>而喺一眾流傳嘅中聯辦「點燈」名單上，有位「冷馬」似乎被忽略，香港僱主聯合會總裁龐維仁據知亦係40人推薦名單，原來佢早前已經去咗攞報名表，亦有出席民建聯內部舉行嘅港人大代表推介會，去馬之意相當明顯。大家對龐維仁嘅認識，可能係同前港姐李嘉欣有過一段情，又估唔到佢對人大工作咁有興趣。科技大學副校長葉玉如盛傳同樣獲點燈，唔知跑唔跑得入36席之內？</p></body></html>