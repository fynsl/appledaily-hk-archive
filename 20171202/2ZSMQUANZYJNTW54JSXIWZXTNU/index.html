<html><header><meta charset="utf-8"><title>十幾歲患皮膚癌　不時病發邵音音堅強抗癌　「多一日算一日」</title></header><body><h1>十幾歲患皮膚癌　不時病發<br>邵音音堅強抗癌　「多一日算一日」</h1><p>現年67歲的一代艷星邵音音，原來患心臟病之餘更一直低調抗癌。前晚她出席一個為癌症病人籌款的慈善晚宴時，忽然在台上自爆患癌。音音姐昨向本報透露十多歲時開始患皮膚癌，頸部做過多次手術，並不時發作，她分享經歷無非是想發放正能量，音音姐樂觀面對說：「人都要堅強生存，多一日算一日。」</p><p>去年因心絞痛被送院急救的邵音音，原來患心臟病之餘更飽受皮膚癌折磨。昨日阮兆祥主持商台《1圈圈》節目時，透露邵音音前晚出席一個慈善晚宴時有感而發分享經歷，自爆患癌，但不打算就醫，祥仔在節目內大讚音音姐十分專業，在場唱歌助興。祥仔事後透過商台公關回覆說：「吳麗珠搞嘅關於胃癌慈善晚宴，音音姐講感受時，簡單講咗幾句。」</p><p>「係天生遺傳」</p><p>本報記者昨日致電音音姐了解，她說：「我細細個十幾歲就發覺生癌，周身都係，係天生遺傳。皮膚癌，我頸部做過好多次手術，後來身體又有心臟病。」可有接受治療？她說：「病咪去睇，不停發，𠵱家除咗個腦冇。」她謂多年來一直低調抗癌，因為不想被煩：「我想避免人關心，大家問我，變咗好奇，好似想我快啲死。病人係唔想講情況，病人想忘記佢係病人，想開開心心。病人需要休息，噚晚開始大家係咁打嚟問，我唔鍾意人哋問，人都要堅強生存，多一日算一日。」音音姐表示分享自己患癌經歷只是想向病人發送正能量：「我唔想不停答去滿足大家好奇，我要瞓覺，要熄電話。」<br>鍾淑慧前晚與老公吳岱融也有出席慈善晚宴，對於音音姐自揭患癌嚇一跳，鍾淑慧昨說：「我同吳生聽到佢咁講都好震驚，覺得佢好勇敢，好正面面對呢件事，佢落番台之後我哋都有叫佢保重，點知佢好似冇一回事咁完全冇嘢，真係好犀利。」</p><p>彭浩翔一早知</p><p>導演彭浩翔跟音音姐先後合作《低俗喜劇》等電影，原來他一早知道音音姐患癌，彭浩翔昨日說：「音音姐有咗cancer好多年，當初識佢已經有，所以大家唔好過份驚訝先，一路有住呢個病，佢都叫我哋唔使特別安慰佢。」杜汶澤則謂：「我同音音姐合作咗好多部戲，我認識嘅音音姐係樂天知命、樂觀、大情大性嘅人，通常抗癌最緊要個人夠樂觀，心理好緊要，我覺得冇問題，音音姐應該好容易戰勝病魔。」<br>曾合作的陳靜對音音姐病情表示擔心，鄭中基亦大感愕然：「佢平時都好活潑，冇提過唔舒服，不過既然佢想靜靜哋，都要尊重番佢，希望佢有需要幫忙就出聲，唔好屈住，大家都好支持佢！」至於音音姐老友黃夏蕙原來不知情，夏蕙姨昨日說：「佢好口密冇講畀人聽，佢知講畀我一個人聽，全世界都知。抗癌要保持開心，佢咁開朗，呢啲濕濕碎，佢經得起有餘。」<br>採訪：陳杰、李森、魯吉</p></body></html>