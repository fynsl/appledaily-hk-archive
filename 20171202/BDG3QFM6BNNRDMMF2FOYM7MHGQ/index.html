<html><header><meta charset="utf-8"><title>試過同一男子瞓覺！來港撞番佢　當事人話人生好奇妙</title></header><body><h1>試過同一男子瞓覺！<br>來港撞番佢　當事人話人生好奇妙</h1><p>相信馬迷對現年32歲的意大利籍騎師沈拿，不會太陌生，須知佢上季尾在港跑咗短短三個賽日，已經贏到兩場馬。<br><br>今季呢位型到核爆嘅騎師，將會由周日（3日）開始客串至四月尾，而呢位巴林冠軍騎師就喺今朝（1日）晨課，率先chok住個款到場，冇見呢位冇死角型男咁耐，當然要捉住同佢做個訪問先。傾傾吓，發覺原來佢同嚟自意大利、剛榮升爸爸嘅李寶利係一對由細玩到大的好朋友。<br><br>沈：沈拿　記：《蘋果》記者<br>記：記得你上季尾嚟香港時，同鄉李寶利幫助你適應，佢教你閱讀香港賽事嘅賽績表，又介紹你俾各大騎練認識，工餘時亦陪你遊覽香港，甚至一齊去澳門觀光，你們相識於微時嗎?<br><br>沈：冇錯，李寶利係我最好嘅朋友！年輕時，我哋喺見習騎師學校一起學騎馬，放學之後一起玩，甚至一齊孖鋪瞓覺。大約15年前，我哋一齊打賽馬game，模擬喺香港馬場上陣，真係估唔到，虛擬變成真實，我哋一齊係香港出賽，人生真係好奇妙。<br><br>我同李寶利既係競爭對手，同樣係老友，今年夏天唞暑嗰陣，我哋一齊返意大利放假。我同佢亦互相欣賞，佢為人一向低調，也有一位好妻子支持，非常專注同投入自己嘅策騎事業。<br><br>每次排位表公佈後，李寶利都刨熟晒各匹出賽馬嘅往績，上季尾我初到香港，有些座騎就連馬名都未必記得，他和我一起鑽研賽績表，令我很快掌握到匹嘅性能，又講解香港各條賽道嘅特色，我好多謝呢位老友，令我盡快掌握到香港賽事。</p></body></html>