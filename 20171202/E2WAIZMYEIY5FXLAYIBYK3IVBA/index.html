<html><header><meta charset="utf-8"><title>美國壞教材 - 左丁山</title></header><body><h1>美國壞教材 - 左丁山</h1><p>美國真係一個好壞嘅反面教材，專門教壞香港學生，做成教育問題，一定令到中聯辦主任王志民好唔爽。<br>乜唔係啫，美國總統特朗普望之不似人君，成日同民主黨、反對派、黑人球員、女士鬧交，係一個壞榜樣。最弊嘅係，俾總統鬧嘅人居然夠膽駁嘴，令香港學生覺得好過癮，可能會反問「美國能、點解中國不能」？咁就唔好啦，堂堂習主席一言九鼎，習近平思想必須信者得救，習主席次次一錘定音，冇人敢阿吱阿咗，咁先至叫做維護習核心，咁先至叫做愛國嘅嘛。<br>哈，美國人真曳曳，總統諷刺參議員伊利沙白華倫（前哈佛法學院教授），話佢係Pocahontas，華倫居然罵總統有種族偏見！<br>影星Bruce Willis對記者話特朗普係最適合做總統嘅人，好可能係美國歷史上最佳總統，美國人不團結在特朗普核心周圍，係大錯特錯。網民立即留言大罵，互相駁火，證明美國人好唔愛護總統，即係好唔愛國。<br>特朗普同習近平講幾句說話，中國就放生UCLA籃球隊三名涉嫌高買嘅球員，球員父親唔感恩下跪流涕，居然仲講：「做乜嘢要多謝特朗普」，佢就係唔怕秋後算賬，被指尋釁生事喎，完全視國家總統權威如無物。<br>金州勇士隊，新英倫愛國者隊上個球季分別奪得NBA、NFL冠軍，按傳統會去白宮，由總統接見，嘉勉幾句，並送球衣畀總統嘅，但兩隊嘅大牌明星級球員都唔願去白宮。勇士教練居爾更批評總統不遺餘力，咁唔俾面國家元首，好無禮貌啫，美國NBA、NFL有冇教訓、懲戒呢兩隊呀？冇囉。<br>NFL球員在球賽開始前唱國歌時刻，不嚴肅站立，右手按左胸，竟然有人仲單膝跪地，唔尊重國歌法，令特朗普暴跳如雷，要求球會嚴懲球員，竟無球會響應，大損美國國歌法權威。<br>仲有，有關國家安全問題，美軍將領竟然夠膽話必要時違抗三軍總司令，即美國總統特朗普之發射核子彈頭命令！嗰位司令員話：「我哋有腦筋嘅！未必會盲從！」可怒也，在中國有人敢講半句挑戰習近平軍委主席權威嘅，即時連降18級，革職查辦。<br>以上種種美國事例，直情教壞香港學生，原來美國人可以隨時挑戰領導人而唔駛坐監嘅，睇呢類啲新聞睇得多，仲會聽王志民傳聖旨？幾難咯！</p></body></html>