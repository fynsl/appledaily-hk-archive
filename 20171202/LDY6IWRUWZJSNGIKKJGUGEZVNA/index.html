<html><header><meta charset="utf-8"><title>本土科幻片坎坷實錄導演梁仲文：港人唔撐自己人！</title></header><body><h1>本土科幻片坎坷實錄<br>導演梁仲文：港人唔撐自己人！</h1><p>在香港拍科幻電影如倒錢落海，吃力不討好又沒回報，不合符港人經濟效益原則。偏偏有死士孤身走我路，刀山油鑊來回走幾轉，去堅持自己的大師夢。結果，用大陸資金近百萬，附加血汗淚水夾雜大堆碌到盡的人情卡煉製而成的土炮科幻片《香港大師》，有幸獲邀在「坎坷影展」的閉幕亮相，令一眾「睇死香港科幻片係垃圾」的人大跌眼鏡。電影稍後會正式在戲院公映，坎坷過後真係有艇搭。<br> <br>80後死士非泛泛之輩，是早年執導《關公大戰外星人》聲名大噪的梁仲文。早前他接受《蘋果》訪問，以為「坎坷」告一段落，但原來只是另一開始。仲文說：「其實今日都仲喺到同編劇（恐懼鳥）對緊英文字幕。」因為拍《香港大師》的資源所限，仲文笑說連請多個PA買飯盒的錢也不夠，辛苦到一個程度是他所有工作都不能與之相比。「冇去到咁極端嘅狀態，山窮水盡，好多嘢要靠自己兄弟死掂佢。完全想像唔到有邊一個位係舒服嘅。」仲文最記得有幕男主角（張進翹）在天台拍攝文戲，在烈日下穿皮褸耍劍，熱到幾乎休克：「點解會咁？就係因為我哋拍攝有好多麻煩嘢，場戲其實係補拍，本身呢件衫係預冬天着，即係上年拍到0依家！」<br> <br>在有限資金下，惟有靠道具和燈光去配合，這亦是仲文的公司G.V.A. Creative最引以為傲的一環。然而，沒有場地供拍攝，才是香港所有獨立電影人所遇到的最大難題。仲文說：「你喺街拍嘢，一係畀警察趕，一係畀保安趕。都係話走話走，跟住轉頭扮執嘢，然後又拍多幾個shot。」當然他們也有以正常途徑申請許可，只是費用貴得驚人，不是一般獨立製作能負擔：「香港如果話支持電影，唔需要吓吓都係支持好大嘅電影0架。可唔可以細埃製作都支持吓呢？」<br> <br>仲文自幼受遊戲同動畫薰陶，能將自己興趣發展為事業，亦是他明知香港科幻電影沒市場，仍堅持拍科幻特攝片的原因之一：「如果香港拍特攝片、拍超級英雄，啲人好容易覺得你幼稚。但係睇《Ironman》又唔覺得幼稚。香港人睇唔起香港人，呢個係永遠會出現嘅問題。」<br> <br>仲文自問沒那麼偉大，能改變港人對土炮科幻片的睇法，但他亦有一個崇高目標，就是朝着特攝片的大師之路進發。「香港人志向永遠都係搵錢，冇諗過喺技術、喺個人創作上有更深度嘅修為，大家唔覺得錢同技術嘅修為係成正比。要成為一個大師？更加冇人會咁講。我自己希望，到我中年、老年，我喺呢方面成為一個大師。」<br> <br>心志決定一切。<br> <br>採訪：馮國康、Sapna<br>攝錄：馮峰、Neo</p></body></html>