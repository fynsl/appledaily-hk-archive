<html><header><meta charset="utf-8"><title>隔牆有耳：挾380提名報名選人大　鄺美人獲薦做汪阿姐2.0 - 李八方</title></header><body><h1>隔牆有耳：<br>挾380提名報名選人大　<br>鄺美人獲薦做汪阿姐2.0 - 李八方</h1><p>港區全國人大代表選舉今個月19日就舉行，各個候選人近日陸續報名。被指係「汪阿姐2.0」嘅前港姐、江西省政協鄺美雲噚日就帶同380份提名，報名參選人大，鄺美人話參選係希望用生命影響生命，成為香港同國家嘅橋樑。不過被問到前經理人李偲嫣近日再婚，鄺美人就走夾唔唞。<br>鄺美人噚日喺考評局主席陳仲尼同位元堂主席鄧清河陪同下報名角逐人大，之前有傳過鄺美人個名出現係「推薦名單」入面，而佢嘅提名人亦有好多政商界名人，包括前立法會主席、人大常委范徐麗泰、立法會議員馬逢國、理工大學校長唐偉章、同埋阿姐汪明荃等。<br>之前鄺美人講到《基本法》23條立法同埋《國歌法》問題，佢就話目前最重要係當選人大代表，23條立法時間表、《國歌法》都係要交畀政府處理。<br>除咗關心佢參選，八方關心佢嘅愛犬Cash早排發現患癌，唔知𠵱家情況點？鄺美人話Cash情況平穩，多謝大家關心。</p><p>新劉華「19」當gimmick
</p><p>除咗鄺美人，律師會前會長林新強噚日亦拎咗92張提名報名參選，有傳佢不獲祝福，佢話最重要係有愛國愛港的朋友和選民支持，會積極拉票。<br>另外，有「新劉江華」之稱嘅季霆剛亦都報名參選，佢同八方講，一共遞交咗19份提名，提名少唔係冇人支持，而係因為今年係中共19大後第一次嘅港區人大代表選舉，希望用「19」做gimmick出奇制勝喎，而季霆剛噚日同八方講佢仲係民建聯成員，但就有民記消息話，佢冇交黨費幾年，𠵱家已唔係民記嘅人。<br><br>李八方</p></body></html>