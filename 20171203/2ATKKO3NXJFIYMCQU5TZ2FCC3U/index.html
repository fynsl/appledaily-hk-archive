<html><header><meta charset="utf-8"><title>【聽我講...】曾飲洗頭水自殺廢青變動畫大師的自白</title></header><body><h1>【聽我講...】曾飲洗頭水自殺<br>廢青變動畫大師的自白</h1><p>鄧日昇的人生，就如過山車。曾幾何時，他是家住千呎獨立屋的富二代，97經歷父親生意失敗破產，家裡欠下巨債，輕生死唔去，拚博成為動畫師，曾參與製作過《功夫》、《忍者龜》及《阿童木》等大製作，嘗過時代的甜頭；也經歷過科網爆破，一無所有。一年前加入社企「樂言社」（Act Plus）擔任總幹事，繼續創作之餘，也透過教育基金開辦課程，針對徘徊十字路口的年輕人，培訓新力軍。「我都沉過，明白嗰種無力感」。千帆過盡，這個80後，走過高山低谷，才不過35歲。<br><br>記者 呂麗嬋<br><br>動畫、手遊，廣告...17歲入行，由傳統網頁設計到參與製作國際級動畫電影，百足咁多抓，鄧日昇習慣在年輕人的世界打滾，但在「咩都要快」的新時代，他偏偏不信即食。「一畢業就想自己話事，人人要做KOL，我唔敢話一定唔得，但冇基礎，可以好短暫」。拿着手機單人匹馬拍微電影直播真人騷創造神話的故事，應驗了Andy Warhol「每個人都能成名15分鐘」的預言，一段越洋氹女友的短片一夜爆紅，點擊率爆燈，同一條橋翻炒氹阿媽又如何？<br><br>他自言是紅褲子出身，重創意，愛動畫影像，相信行行出狀元，但偏偏不信即食打天才波這一套。「要拍好一段達國際水平的製作，係要專業技術，加成個團隊配合」。以為好簡單，以為好叻，鄧日昇直言只因自我中心到一個點：看不到天外其實有天。他看到、他知道，只因習慣折翼、習慣由零開始，習慣在競爭激烈的市場打滾。「冇人可以靠，惟有靠自己」。爸爸是成功的貿易商人，曾幾何時，他以為可以「靠父幹」靠一世，「一日到黑去玩，零用錢多到使唔晒」。<br><br>97主權移交，是香港人命運的分水嶺，鄧日昇卻在那一年，由天堂墮進地獄。那年，他15歲，富爸爸投資失利，欠下巨債失蹤，剩下他與媽媽及妹妹，債主臨門，門外盡是追討欠債還錢的紅油。一夜間，由千呎獨立屋躲進50呎劏房，世界變了天。「我應該係第一代廢青！」他自嘲苦笑。失學失業、沒生活技能，天光等天黑的日子，他過了大半年。「試過飲洗頭水搞到入醫院洗胃，想跳樓又唔敢……嗰時問自己係咪要咁落去」。<br><br>死不了，就要想怎樣生存。「嗰時喺大角咀啲劏房住，樓下有間茶餐廳，我問個老闆：幫你哋送外賣，你唔使俾人工我，俾兩個飯盒我得唔得？」送外賣賺飯盒，讓他渡過最艱難的時間。16歲的天空，一片灰色，他思前想後，研究自己有甚麼專長，想起父親未破產前，自己最鍾意打機畫公仔，一星期又會睇4、5套戲，自覺有橋有點子，千辛萬苦，找到份設計學徒的工作。「設計最好嘅地方，係唔使你讀書好叻，嗰時喺灣仔返工，附近有間Page One（書店），好多設計嘅書，放工就去打書釘，睇人哋啲作品」。<br><br>就是命不該絕，他遇到好上司，教他設計網頁，又鼓勵他修讀城大校外進修課程。「除非諗住等死，否則就要加倍拼搏」。沒日沒夜工作，追回失去的時間，由設計平面小單張，到為上市公司設計網頁；由灣仔的公司做到在中環中心上班，人工三級跳，他甚至早着先機，在電腦動畫方興未艾之時，已投入創作。他直言，那是一個你相信只要肯搏便有機會的年代，所以，就算後來又得由零開始，他也沒少年時代的慌張。<br><br>「科網爆破，係我人生第二個關，工作丟了，連freelance都冇，嗰時妹妹仲要染上怪病，發燒唔退長年住院……」他由明日之星再次急速墮地，甚至曾短暫申請綜援渡日。「唔係講笑，真係做咗一年補習天王嘅跟班，後來搵到工（加入意馬國際任技術總監），城大又請咗我做講師，經濟先叫做慢慢好轉」。過山車似的人生，記者聽着抹一把汗，他卻說得雲淡清風。<br><br>「所以我信人生係場耐力賽，捱過最低谷，就有希望」。在意馬任總監期間，他獲邀參與時任商台副主席俞琤構思推出的天比高伙伴計劃，透過馬會資助，培訓年輕創作人，甚至落區到天水圍辦課程。「睇到佢哋，就好似睇番昔日嘅自己，天比高嘅模式係好有意思，有實務培訓、有社工支援，但要平衡到係高難度，年輕人如未達專業水平，要喺市場競爭賺到錢係幾困難，但確實有需要，亦好有挑戰性」。雙方一拍即合，索性轉工加入，成為全職導師。<br><br>計劃歷時7年，2015年散檔後各有發展，林日曦轉搞《100毛》，鄧日昇翌年帶着旗下8人動畫師班底，加入樂言社，繼續未竟之志。「唔係個個人都適合讀書，呢行冇專業資格門檻，你嘅作品好唔好，一睇就知」。樂言社靠慈善基金運作、也是即將舉行全城街馬的受惠機構之一，辦公室位於荃灣，千呎單位，除兩個小辦公室，全部打通用做課室。<br><br>入讀的年輕人來自五湖四海，有父弟雙亡獨個住進「豬欄劏房」的小男生，也有生自暴力家庭的少女，更多的是站在十字路口不知何去何從的年輕人。「我成日話，呢度就好似急症室，幫佢哋止吓血，然後陪佢哋一齊行。好多年輕人好有潛質，你只要扶佢一把就行得好快」。他指社企共分兩部份，一部份主力培訓年輕人基礎技術，另一部份就面向市場，接拍商業製作。<br><br>由專業團隊帶領學員完成的作品，包括動畫奶粉廣告，又為撒瑪利亞防止自殺會和香港街馬等拍宣傳短片等。21歲的林霆峰，是樂言社的學員，來自單親家庭的他，與婆婆及媽媽住在天水圍，「呢度令我知道，原來仲有好多可能性。」鄧日昇始終相信，環境再惡劣仍有夢可尋。「我都沉過，明白嗰種無力感，但只要唔放棄，一定有機會」。大抵正正是這股「難聽過粗口」的正能量，讓他走出低谷吧？</p></body></html>