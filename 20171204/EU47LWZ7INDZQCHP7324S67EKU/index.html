<html><header><meta charset="utf-8"><title>中環在線：垂直跑　郭基泓四人組16分鐘征峯 - 李華華</title></header><body><h1>中環在線：<br>垂直跑　郭基泓四人組16分鐘征峯 - 李華華</h1><p>新地（016）一年一度喺九龍站ICC舉辦嘅公益垂直跑，第三代接班人、執行董事郭基泓（Christopher）當然有落場，不過今年改咗玩法，唔係一支公爬2,120級樓梯，而係同3位同事玩隊際接力賽，輕輕鬆鬆16分鐘完成，堂大佬郭基煇（Adam）下晝就用咗21分鐘完成個人賽。<br>Christopher今年係第3年參賽，舊年24分鐘跑完82層，不過佢話想同同事有唔同嘅經歷，就搵咗新地中國組、建築部、內務部各一位同事，噚日早上9點幾鐘，4人合力用16分鐘征服成幢ICC。</p><p>郭基煇低調跑個人賽</p><p>4棒入面，Christopher屬第一棒，好處就係因為防火層係接棒區，到8層就交第一棒，準備充足嘅佢，第一棒有冇起勢衝令到後面嘅人食塵呢？Christopher只係笑笑口話係志在參與箒。<br>至於堂大佬Adam唔知點解今年低調咗，噚日下晝默默咁參加體驗賽，一向做足運動嘅佢，槍聲一響當然起勢跑出，用咗大約21分鐘完成，唔知下年會唔會內部組隊，同堂細佬條team一較高下呢？<br>另一位新地icon、副董事總經理雷霆當然唔會缺席今次垂直跑，但陰功豬嘅係佢本身病病哋，參賽前仲要出席活動sell樓盤，但為咗撐場，今年要病住跑，結果30分鐘跑完，真係要頒個好員工獎畀佢。</p><p>李華華<br><br>mailto:LiWaWa@AppleDaily.com</p></body></html>