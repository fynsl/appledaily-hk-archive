<html><header><meta charset="utf-8"><title>智取大市：北水轉向捱一排 - 晉佳</title></header><body><h1>智取大市：北水轉向捱一排 - 晉佳</h1><p>上期講到內地公募基金唔准淨賣出A股，冇得沽A股，要沽唯有沽港股，就係呢樣嘢，可能令港股近期轉弱，有機會成為年初到而家最長調整期。<br> 回想之前中央叫人咪沽貨，係港股大時代後嘅6、7月跌市，當時6月中，上證50指數喺高位形成周線圖黃昏之星形態，然後大跌市點慘烈不欲多提。而今時今日，上證50指數同樣喺高位形周線圖黃昏之星，當然波幅同成交遠遜當年，估計殺傷力一樣遠低於當年。<br> 港股年初至今每次大跌，隨即有買盤承接，原因係跌市理由往往短暫，纏繞大市三兩日就完，例如8月10日、11日港股下跌，形成突破性下跌裂口，但當時下跌原因係北韓局勢，當然最後冇事。至於早少少7月4日，港股單日最多跌逾500點，當日係騰訊（700）王者榮耀被官媒狙擊，兩三日就冇人再講。今次內地公募基金唔准淨賣出A股，影響為期會較長久，因為好多公募基金係長線基金，未必會因為高位跌幾日，就由想沽變咗想買。<br> 嚟緊最難捱嘅股，相信係港股通持股比例較重嘅股，例如北水佔已發行股本24%嘅融創（1918），北水想買當然搶你，北水想套現，唯有搵你開刀先了。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>