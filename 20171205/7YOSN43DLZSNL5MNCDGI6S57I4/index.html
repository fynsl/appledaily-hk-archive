<html><header><meta charset="utf-8"><title>講metoo要跨過幾多欄？ - 曾志豪</title></header><body><h1>講metoo要跨過幾多欄？ - 曾志豪</h1><p>要跨過幾多道欄，才能上載一張selfie相講一句「metoo」？<br>第一個欄：你以為自己係邊個？<br>女士如果告非禮，犯案人一定說：「你照吓鏡先啦搞都唔搞你啦」。<br>女藝人自爆被潛規則或者問價包養，口痕友會說，「你咁嘅樣都有份？」<br>潛意識，我們認為，被人非禮侵犯也是要「講資格」。<br>於是控訴自己被侵犯，居然首先要證明自己「有資格被人侵犯」。<br>但事實是，這個世界有侵犯成年人的罪犯，也有對小孩子下手的孌童癖，甚至會侵犯動物的「人獸癖」。如何能猜度自己是否符合犯罪者的口味？<br>第二個欄：你係咪太敏感啊？都唔玩得嘅。<br>大學迎新營、電視台遊戲節目，如果有女性感到被冒犯，通常不會有好下場。<br>其他人只會覺得「小事化大、唔玩得、咁保守」。你知道在某些人心目中，被脫下內褲按摩，也只是等同被「捏臉珠」般輕鬆平常。<br>第三個欄：你依家先講？係咪博出位啊？<br>受害人的投訴，總比「陰謀論者」用放大鏡檢視，猜測有利益交易。<br>於是一個無知名度的人是不能控訴被性侵，因為會視為「博出位」。三四線演員爆料是博上位，一線演員爆料是要keep人氣。請問幾時爆料才不算「博出位」？<br>那個「老作」四眼仔說metoo文章是經過精密計算的商業宣傳，自揭性侵原來只是想做KOL。Well，他是在諷刺那位自揭也有metoo經歷的前女友嗎？<br>第四個欄：未審先判，你講就係真㗎嗱？<br>涉事教練如果自身清白，感覺被屈，為何不也自拍一張「#Notme」放上網申冤呢？再找那些「反對未審先判」的道德L陪同報警，控告呂小姐「網絡公審害我只能廁紙包住塊面出街」呢？掌聲鼓勵那個男教練出來報警啊！<br>受到鼓勵而站出來表態，卻被譏為「趕上荷里活時髦潮流」，這個欄真的太難跨了。</p></body></html>