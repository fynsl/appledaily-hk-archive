<html><header><meta charset="utf-8"><title>夏日求驗客：又施絕殺神技破「槌」曼城13連勝　等驅魔 - 求驗客</title></header><body><h1>夏日求驗客：又施絕殺神技破「槌」<br>曼城13連勝　等驅魔 - 求驗客</h1><p>順到停唔到嘅曼城，禮拜日英超末段又建功，主場2:1反勝韋斯咸，連贏13場聯賽追平英超單季連勝紀錄。「藍月」近三場都係靠完場前入波小勝對手，盡顯冠軍球隊應有嘅鬥志同實力；曼城要超越13不祥，就要喺嚟緊嘅禮拜日，曼市打吡作客曼聯贏波！</p><p>連續三場英超絕殺</p><p>曼城喺呢場牌面上強弱懸殊嘅英超，上半場未算完全控制大局下，尾段仲被「槌仔」中堅奧邦拿接應角球頂入，不過下半場換入加比爾捷西斯改打4-4-2後形勢大變，57分鐘先有「耶穌仔」傳中俾奧達文迪撞入追平，踢到83分鐘靠奇雲迪布尼交出一個靚到絕嘅過頭波，大衛施華突破越位近門鏟射撞入，連續三場英超喺80分鐘後射入奠勝球，而且同樣都係贏2:1。<br>幾次喺失分邊緣下大步檻過，曼城俾英媒話變咗以前嘅曼聯咁有「費格遜時間」，領隊哥迪奧拿話呢個對佢哋嚟講係讚美︰「我寧願唔係踢到最後時刻先贏，不過英超就係英超。我聽聞過『費格遜時間』，當時我雖然未嚟，不過冠軍球隊需要有呢樣嘢。最近幾場比賽我哋展示到永不放棄嘅態度，對手唔係想比賽，淨係想防守，呢方面我可以理解。」<br>呢三分除咗幫曼城繼續喺榜首有八分優勢，而且佢哋近13輪全勝，已經追平由上季車路士、2001/02球季嘅阿仙奴共同保持嘅英超單季最長連勝紀錄。</p><p>哥帥寸爆：想普巴踢囉</p><p>不過西人講13不祥，咁啱呢兩隊波都喺第14場斷纜，而曼城禮拜日就會作客大戰曼聯，如果贏波除咗破紀錄外，榜首優勢仲會擴大到11分。<br>紅魔中場保羅普巴之前就心地好差咁話，希望曼城有重要球員受傷踢唔到呢場，結果變咗佢自己上場拎紅牌要停賽，藍月領隊哥迪奧拿就以德報怨，反而話希望普巴可以落場：「佢真係咁講？我希望冇球員受傷。我會希望普巴可以落場同我哋對壘，因為我鍾意對派出最強陣容嘅球隊，睇吓我哋踢唔踢得贏。不過我諗佢唔係真係希望有其他球員受傷嘅。」</p></body></html>