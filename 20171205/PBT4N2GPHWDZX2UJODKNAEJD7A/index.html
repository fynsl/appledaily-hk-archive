<html><header><meta charset="utf-8"><title>中環在線：恒大千五萬人仔請網紅分析師 - 李華華</title></header><body><h1>中環在線：<br>恒大千五萬人仔請網紅分析師 - 李華華</h1><p>內房股恒大地產今年認真威威喇，獲華置前主席劉鑾雄加持，股價一年間狂升5倍，噚日市值3,500億元，過晒長實、恒地，就快追埋新地。最近恒大請埋內地最具人氣嘅網紅分析師任澤平（圖）做恒大集團首席經濟學家（副總裁級）兼恒大經濟研究院院長，淨係個title都夠架勢。<br>任澤平早前辭任方正證券，孖屐不停估佢去哪兒，內地傳媒就爆料，指恒大已經請咗任澤平做首席經濟學家兼恒大經濟研究院院長，年薪為稅前1,500萬元人民幣，主要負責宏觀經濟分析、市場發展方向同行業發展動向研究。</p><p>曾指「滬指5000點不是夢」</p><p>任澤平曾任職國務院研究中心，2014年下海做股票分析師，發表報告指「滬指5000點不是夢！」震驚13億人民。除咗大膽預測A股將爆升外，報告亦引述大量文革時期詩句，稱「黨給我智慧給我膽」，之後A股喺2015年大升，到晒價，令任澤平一戰成名。<br>雖然A股喺2015年中爆煲後，任澤平喺業內飽受爭議，但佢之後發表嘅報告保持一貫風格，全篇都係豪言邁語式革命詩句，已經成為內地網紅分析師。恒大請佢加盟，可以話係紅上加紅。</p><p>李華華<br><br>mailto:LiWaWa@AppleDaily.com</p></body></html>