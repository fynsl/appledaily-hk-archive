<html><header><meta charset="utf-8"><title>自稱香港冇人識GOT7 Jackson互動溫柔演出勁</title></header><body><h1>自稱香港冇人識<br>GOT7 Jackson互動溫柔演出勁</h1><p>韓國男團GOT7香港成員Jackson（王嘉爾）昨日撇甩隊友，單拖現身觀塘的見面會，吸引400名粉絲撐場，有粉絲提早九小時到場霸位，而Jackson媽咪及其好友亦有出席，Jackson更於鏡頭前肉緊咀媽咪，場面溫馨。</p><p>Jackson透露未來工作計劃是專注音樂：「因為經常主持綜藝節目，驚畀人覺得我只係一個搞笑嘅人。」問到有否覺得港迷特別親切時，他說：「其實全球粉絲都係咁親切，不過行香港會方便啲，因為冇人識。大家圍埋喺呢度先咁多人，其實平時行街唔會有人識我。」有粉絲從商場二樓拋下Jackson母校的校服，逗得Jackson勁開心。<br>Jackson之後跟粉絲玩遊戲，例牌握手及送抱。當他從後攬女粉絲及派心心時，表示自己很喜歡這個動作，將來有女友亦覺得會保護到對方，隨後他更搞鬼拉男主持做這個動作，場面hehe。玩完遊戲，Jackson就換衫表演solo歌《Papillon》，他充滿精力地四圍走，甚至企上凳，唱到除衫。<br></p><p>父母冇催婚</p><p>接受訪問時，現年23歲的Jackson被問到何時拍拖結婚，他說：「等我成功可以照顧到父母同工作人員先再諗，𠵱家忙到連瞓覺時間都冇。」他透露如果有機會，亦想拍香港劇集或電影，不過相比起偶像劇談情說愛的類型，他更喜歡武打戲。至於想跟哪位女藝人合作，他說：「咁我仲係新人，都未必到我揀，或者希望係由細睇到大嘅Stephy（鄧麗欣）、鍾嘉欣同Twins。」<br>採訪：文凱靈<br>攝影：沈健程</p></body></html>