<html><header><meta charset="utf-8"><title>金手指 ：是時候開長Put了 - 孫柏文</title></header><body><h1>金手指 ：是時候開長Put了 - 孫柏文</h1><p>2007年11月3日，中國國務院總理溫家寶，正出訪中亞烏茲別克。<br>嗰朝，隨團採訪嘅香港傳媒，十個有九個記者都未起身。晨早流流，溫總着住運動衫準備離開酒店去跑步之際，被來自有線電視嘅記者截住，問有關資金自由行、港股直通車幾時會開。<br>唔知係咪做運動嘅人，最忌就係拉好筋後、做運動前俾人阻頭阻勢。溫總就咁一句：「沒了。」作回應，全面叫停。成為香港股市歷史，唯一一次有明確落車嘅訊號。之前曾超三萬二點嘅恒指，翌日收28942點。<br>十年後嘅今日，恒指又超三萬後喺當時嘅位置，結果會否唔一樣？<br>習大大又坐穩後，又來勒緊大陸超泡沫級貨幣供應。加埋花旗國都因參議院繼眾議院後，通過稅務方案，最後一個好消息都出埋。所以禮拜二孫柏文會開put。係長put。<br>唔知會唔會再升，不過市場焦點，將會快速移去世界各國央行收水之事。以前只要唔印新鈔票，個市即呆。來緊一年，唔好話印新鈔，世界各地嘅央行話將會淨減已印嘅鈔票。以現今全球股市超貴，我對開長put有錢贏好有信心。<br>有冇目標價？冇。我只係睇啲央行，特別係聯儲局幾時淆底，放棄收緊，再一次重踏印鈔瘋狂之路。為世界變得更扭曲、人心政治更不穩。<br>我反唔反對呢個印鈔政策？當然反啦。反咗十年。不過過去十年嘅教訓係，反對冇人會欣賞，所以賺咗先算。英雄是沒有好下場的，更不要說烈士。<br><br>孫柏文<br>獨立股評人<br> http://fb.com/shuen <br>本欄逢周二刊出</p></body></html>