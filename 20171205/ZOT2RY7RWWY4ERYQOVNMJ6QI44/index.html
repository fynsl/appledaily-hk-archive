<html><header><meta charset="utf-8"><title>財路：第一上海博turnaround - 錢雋</title></header><body><h1>財路：第一上海博turnaround - 錢雋</h1><p>恒指hit過3萬點，過半股份以慘不忍睹去形容，當中，包括第一上海（227），股價仲喺2015年瘋牛期大插插之後低位上落。<br>第一上海現價1.02元，喺三年底，PB得0.5倍左右。<br>場內行家威華達（622），今年3月宣佈協議，以12.25億元，購入HEC 70%權益，後邊HEC揸住中南證券，粗略計計數，威華達買入價，相當於HEC 1.8倍PB，第一上海PB爆殘！<br>場內主打香江市場行家，國泰君安（1788）PB2.1倍、耀才（1428）1.8倍、海通（665）1.04倍、申萬宏源（218）0.97倍，信達（111）0.73倍，第一上海喺券商股當中，PB平到笑。<br>第一上海今年上半年虧轉盈2416萬元（2016年見血9,682萬元），主打包括證券業金融服務瓣數分部盈利6,437萬元，增長32%，證券業turnaround，係業績回穩主因。<br>下半年打後，港股升勢雖則唔全面，靠晒幾隻大嘢，但keep住上升，加埋新科網上市，點都對券商包括第一上海好，照計，第一上海今年成績單，應該有睇頭。<br>第一上海今年上半年，喺中環設立醫療中心，樓面面積5.3萬平方呎，為中港人士提供一站式綜合醫療服務。<br>若按第一上海計劃，醫療中心應該喺呢季閧業，點都好，呢瓣需求熱，會為第一上海提供額外財路，彌補證券業潛存不穩情況。<br>雞仔注啄第一上海，博全年業績turnaround，當上番今年高位1.22元，第一上海要升25%，到時，集團PB都係得0.63倍，仲未追到上邊最近磅嘅信達。<br><br>錢雋<br>細價股專家<br>本欄逢周二刊出</p></body></html>