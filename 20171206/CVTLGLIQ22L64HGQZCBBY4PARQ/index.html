<html><header><meta charset="utf-8"><title>中環在線：鄭志剛搞電競　KOHO建場館 - 李華華</title></header><body><h1>中環在線：鄭志剛搞電競　KOHO建場館 - 李華華</h1><p>新世界發展第三代接班人鄭志剛（Adrian）熱愛藝術就係人都知，旗下K11系列商場正正就係佢代表作。今年食正電競熱潮，Adrian早前先同內地「英雄互娛」簽10年合作，喺內地至少7個K11商場起電競館，噚日再宣佈全力贊助國家體育總局聯同香港電競總會搞嘅「海峽兩岸暨港澳台地區─K11電競錦標賽」。</p><p>冠軍大獎送鑽戒</p><p>亞洲奧林匹克理事會（OCA）今年4月宣佈，將電競列入2022年杭州亞運會正式比賽項目，今次錦標賽可以話係亞運會嘅前哨戰，同時亦為香港揀蟀。參與隊伍包括中國、香港、台北及澳門電競隊，比賽項目除咗為人熟悉嘅《英雄聯盟》（LOL）之外，仲包括熱門遊戲《FIFA18》、《CS:GO》同《Clash Royale》。<br>K11提供比賽場地，將新世界旗下觀塘嘅KOHO大樓5樓改建成有千人觀眾席嘅電競館，冠軍隊伍可獲得35萬元獎金，仲有周大福送出嘅冠軍鑽石指環，打機打到有鑽石戒指！<br>今次主辦方嘅香港電競總會主席周啟康（Ryan）提到，除咗LOL一隊由英皇電競搞嘅聯賽冠軍隊伍出賽外，其餘三項比賽都即日起接受報名，經一輪大戰後，最終獲勝嘅隊伍可代表香港出賽。<br><br>李華華<br>mailto:LiWaWa@AppleDaily.com</p></body></html>