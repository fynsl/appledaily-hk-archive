<html><header><meta charset="utf-8"><title>我的正義朋友 - 馮睎乾</title></header><body><h1>我的正義朋友 - 馮睎乾</h1><p>呂麗瑤自揭性侵，實情如何不得而知，我沒興趣當偵探。但我有位朋友，不知哪來的正義感，日夜為教練呼冤，直指呂麗瑤說謊。問他怎知道，他說：「佢好多疑點，唔報警，憑一面之詞，點信呀？分明講大話。」我說：「你唔信太陽東邊升起，係咪證明到太陽唔會喺東邊升起？你唔信佢，冇問題，但你只可以講『我懷疑佢講大話』，唔可以單單因為唔信，就直接話『佢講大話』，除非你有佢講大話嘅證據。」他反駁：「邊個話冇？Facebook流傳好多張相，拍到佢近年同教練開心合照，同佢講嘅故事好矛盾囉。」我答：「咁啲相係咪證明到性侵係假？」他開始不耐煩：「係證明唔到有冇性侵，但證明到佢唔可信。」我笑：「乜你唔係一開始就唔信嘅咩？多咗堆相，原來只係令你更加唔信，你覺得好大發現？」<br>這時候，友人義憤填膺：「X你，佢唔報警，咁教練就算畀佢屈，都冇得自辯啦。」我說：「唔係喎，啲相片咁多人buy，教練做咩唔用嚟反擊？好嘞，就當佢屈教練，但教練又唔出聲，你點解皇帝唔急太監急？」他說：「仆你個街，報警係公民責任呀。就當條女講真，唔報警咪即係放生個色狼囉！」我點頭：「你終於講出重點。其實好多女仔畀人非禮後，都唔敢報警，甚至唔出聲，呢班女仔係咪全部要畀你審？你係咪覺得放生色狼，仲嚴重過做色狼？」他終於爆seed：「佢破壞法治呀依家！」我當場嚇一跳：「乜你以前唔係話，法治係用嚟制約政府，只有政府先破壞到法治嘅咩？就當呂麗瑤真係破壞法治，你又擔心乜呢？法治已死，但會無限復活，你將來有咩需要，都仲可以再高呼『法治已死』㗎。」<br>我講第N次：呂麗瑤報警是最好的，這樣做較符合公眾利益。我反對的，是嘩眾取寵的KOL用低賤語言，加鹽加醋奚落一個可能的受害人。最後我跟朋友說：如果真心關懷教練，勿再傳閱他的照片了，對自己不知道的事，就盡量保持緘默吧。</p></body></html>