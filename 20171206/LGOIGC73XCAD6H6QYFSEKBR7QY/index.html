<html><header><meta charset="utf-8"><title>同行wtf？政治性侵！ - 陳也</title></header><body><h1>同行wtf？政治性侵！ - 陳也</h1><p>2017十大港聞，林鄭揀了自己當選特首的新聞做十大之首。重中之重，林鄭自選，令大家扎醒重溫，習帝需要的是太監型特首。林鄭睇通晒，鋤大Dee式打沉曾俊華，背後還可以好涼薄咁話畀發住香港夢撐曾俊華的中產聽：唔想佢殘酷自宮咁唔人道，我呢個師奶捱義氣咯。話之你畀嬲畀到上鼻哥，中產不行，退一步，海闊天空變風急浪高。阿爺君臨天下（唔係樓盤），中共牢牢掌握之下，香港朋友，絕對自由的，只適用於以中國心支付寶叫雞！其他，唔畀機會你諗大！唔信？香港人平均居住面積縮到166呎，車位般的單位叫價近千萬，林鄭聽聽話話做官36年都未買到樓，廢青老餅與中產，諗大咗，收唔番，唯有信奶媽，大灣區救到你。<br>從參選必須由選舉主任確認到DQ議員，一連串清退非建制、扮靚議會的暴力新聞，正常嘅識投票揀，必然贏林鄭的柒爆當選。選民世紀排隊兩小時忍住尿意倦意，換來議員被DQ、追薪，梁君彥玩大咗！選民興訟，上訴庭那一股歪風，鎮唔住，又試叫人大伸出魔爪！這一抓，不是撫摸你個頭，是回歸二十年獸性終極畢露的政治性侵！</p></body></html>