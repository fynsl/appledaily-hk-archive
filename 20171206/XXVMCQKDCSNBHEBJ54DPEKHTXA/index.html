<html><header><meta charset="utf-8"><title>【俠味道‧翁靜晶(6)】越南出世翁靜晶點樣「攝」入條罅成為「新香港人」？</title></header><body><h1>【俠味道‧翁靜晶(6)】越南出世<br>翁靜晶點樣「攝」入條罅成為「新香港人」？</h1><p>「我其實都係嚟自一個，比較破碎嘅家庭，咁我就好希望，喺我能夠嘅範圍入面，將我最大嘅愛，俾一啲永遠唔會出賣我嘅接受者。」<br><br>翁靜晶的家世，Google一下，唔難搵。家底，係有嘅，但父母緣薄，當翁靜晶兩三個月大左右，母親就離家，翁靜晶就由父親照顧。<br><br>挺尷尬的是，翁靜晶是越南華僑，在越南出世，適逢越戰。「喺個個戰火嘅時間，我哋嘅情況係好危險0架，尤其是你屋企請嘅工人都可能係越共嚟，最後證實喺我哋開始逃離嘅時候，原來屋企嘅司機同工人，都係潛伏好耐嘅越共嚟嘅，揸住支槍指住你個頭，但因為屋企對佢哋好，所以就放走咗咁解。」<br><br>想像畫面已是烽火連天，有得走梗係走。「我當時嚟香港，就係由我婆婆帶我嚟嘅，因為我婆婆係香港人，由越南接我返嚟，嗰時我係11個月大。」<br><br>翁靜晶是執業大律師，又是作家，寫過《危險人物》系列，說故事技巧一流，包括自己的故事，令人如親歷其境：「媽媽同我嚟到香港個閘口，講緊嘅係五十幾年前，香港海關唔係咁完善，大家喺度講緊邊個入得，邊個冇證唔入得嘅時候呢，我媽就將我從一條罅度遞咗俾我婆婆，咁就入咗嚟香港喇。」<br><br>入到境，只是個開始。「以前我哋讀書嘅時候，有一種叫做綠印身份證，大陸嚟香港冇身份嘅人啦、或者難民，都係攞綠印身份證。以前專門笑人，『你攞綠印0架？』咁我係攞綠印嘅，我攞綠印身份證攞到十幾歲，後來慢慢呢，證明到居住超過幾多年，我先至係變成香港永久身份。」<br><br>記者：嵐山、馮國康、倩宜<br>攝錄：馮峰、卓振輝<br>攝影：陳俊強</p></body></html>