<html><header><meta charset="utf-8"><title>【俠味道‧翁靜晶(11)】寄張相就做咗演員　翁靜晶：從來唔覺得自己靚</title></header><body><h1>【俠味道‧翁靜晶(11)】<br>寄張相就做咗演員　翁靜晶：從來唔覺得自己靚</h1><p>提起翁靜晶，大家最快諗到嘅應該都係「佛門女俠」，做過律師、又做過保險，不過當初踏足社會嘅角色，其實係演員。<br><br>14歲離家出走，又點解會冇神神走咗去拍戲呢？原來，12歲嘅翁靜晶曾將自拍照寄到《電視周刊》，想成為「仙女」（模特兒），但輾轉傳到劉芳剛導演手中，獲邀演出《年青人》一劇。翁靜晶：「嗰張自拍照係踩住單車，著住短褲，好強悍嗰啲樣嚟，張相本來係寄去一本電動周刊，佢入面有一個環節，俾啲小朋友寄啲相去，佢就會喺你個頭下面畫個身，你可以選擇做嫦娥呀、太空人呀、做警察呀咁，佢會幫你畫落去，我當時唔知係做仙女定做乜，但係就去錯咗製片部，去咗劉芳剛導演嗰度，令到我拍咗第一部電視劇。」提起呢次運氣安排嘅機會，翁靜晶都覺得好得意：「套戲叫做《年青人－風箏》，張國強做我哥哥，余安安做我哥哥嘅女朋友。」<br><br>機緣巧合下，翁靜晶就咁成為咗一名演員，其實好多人都覺得，年輕時候嘅翁靜晶的確幾靚女，不過翁靜晶聽到之後笑笑口話：「你話咩話？靚定叻呀？你唔好嚇我啦，老人家唔講靚㗎，老人家講莊嚴，我從來都唔係點化妝，好處係天然囉，冇整過容，我又冇乜特別嘅飾物、冇艷光四射，我係順眼、乾淨，我從來唔覺得自己靚。」<br><br>翁靜晶笑言小時候仲嫌自己個樣唔夠威，佢話﹕「如果塊面多撻刀疤就正，以前真係咁長大，13歲前唔着女裝，我係剪短頭髮男仔打扮。由細到大啲朋友都係男仔，係一班男仔嘅一個頭領，有時喺隧道掟石呀，做壞事呀，啲警察嚟追你嘅時候，都叫『o靚仔唔好走』，我知道匿喺女廁嗰度就安全，係後期先慢慢做返啲好女仔嘅嘢。」<br><br>記者：嵐山、馮國康、倩宜<br><br>攝錄：馮峰、卓振輝<br><br>攝影：陳俊強</p></body></html>