<html><header><meta charset="utf-8"><title>【彌敦道feel？】日本炮製霓虹燈下的香港賽馬！</title></header><body><h1>【彌敦道feel？】日本炮製霓虹燈下的香港賽馬！</h1><p>嘩啦嘩啦，馬迷今季首個熱血沸騰位，梗係12月10日國際賽日啦，有四場一級大賽喺沙田馬場上演喎。<br><br>平時講個啲咩天下第一高手莫雅呀、OK哥布文呀、猛人輝蘇兆輝呀等等，全部都喺你面前跑道上鬥到大汗搭細汗，但每場笑到最後只有一個，真係諗起都刺激。國際賽廣告、宣傳片鋪天蓋地，Promote又點可以少得呢張馬會整嘅土炮海報，睇完有冇feel當然見仁見智啦，咁其實都有種Road to HK嘅感覺。<br><br>今年日本馬壇，繼續派不少馬來港，同一眾本地薑鍊過。港、日硬橋硬馬較量之前，兩地就先來一場鬥玩創意同DESIGN之隔空大戰。<br><br>日本馬會整咗一條大玩香港獨有文化嘅香港國際賽宣傳短片，片段嘅馬名全用霓虹燈設計，好有香港特色。可惜條片係冇配樂，有啲美中不足感覺。唔少馬迷都讚好日本仔呢條片質素奇高，幾有創意及專業喎，更有馬迷拎香港馬會土炮海報做比較，唔知各位鍾意邊款多啲呢？</p></body></html>