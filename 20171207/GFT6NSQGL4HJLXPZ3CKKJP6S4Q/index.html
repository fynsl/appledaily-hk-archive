<html><header><meta charset="utf-8"><title>瞄準大陸市場？《溏心風暴3》首周收視低開</title></header><body><h1>瞄準大陸市場？<br>《溏心風暴3》首周收視低開</h1><p>被喻為重頭劇嘅《溏心風暴3》喺上周一首播，雖然今次用咗一班有份量嘅演員，好似有夏雨、李司棋、米雪、關菊英同李國麟等人，再搭黃宗澤、王浩信、陳敏之仲有岑麗香，但係似乎雷聲大、雨點小！<br><br>日前無綫公佈上周收視，連埋跨平台在內，平均收視只係得22.2(約144萬觀眾收看)，同小本經營嘅《降魔的》相比，收視仲差一大截，只係第一集嘅收視有23.9(約155萬觀眾收看)，大陸嘅點擊率就話超過2.5億。查實呢套劇推出以嚟，網民嘅反應都係彈多過讚，有人覺得成個故事都係為鬧而鬧，為嘈而嘈，淨係講夏雨為咗報恩，盲目去幫恩公李國麟渡過難關再積怨同反目，差唔多用咗10集舖排都未入到正題，真係好似火姐(李司棋)咁講：「我真係火都嚟呀！」<br><br>因為係合拍劇嘅關係，大陸嘅觀眾比香港嘅觀眾可以率先睇，喺星期一晚又可以睇到11至15集，故事叫做有啲進展，講阮兆祥因為洩露咗公司機密，於是被李成昌借啲意動議，等佢冇得做行政總裁，本來李國麟諗住叫李成昌頂上，點知黃宗澤發現佢哋不懷好意，偷偷哋話俾李司棋知，結果李國麟為咗保住主席個位，決定外聘行政總裁呢個位。<br><br>最後搵咗唐文龍加入，兩個人嘅不和明朗化咗好多，之後仲話唐文龍同埋陳敏之做同事，雖然敏之明知對方有太太同囡囡，不過仍然好鍾意佢，最後佢哋去咗上海公幹仲撻着！<br><br>有網民就喺官網留言話：「中港合拍劇，唔係拍俾香港人睇係睇國內市場，700幾萬對13億，就算點擊率不夠可以請打手，延遲頒獎禮已估到一定有獎，《踩過界》同《使徒行者2》都係合拍劇，喺星馬都滿載而歸，全是俾面隻企鵝。」有人覺得嗰啲所謂嘅金句又或者唱歌仔，亦唔似上嗰兩集咁自然，又係為做而做，甚至夏雨呢種盲目報恩好唔合理。</p></body></html>