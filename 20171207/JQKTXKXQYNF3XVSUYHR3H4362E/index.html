<html><header><meta charset="utf-8"><title>鬥口響：變一變冇壞 - 聰鳴</title></header><body><h1>鬥口響：變一變冇壞 - 聰鳴</h1><p>嚟到年尾又係球壇派成績表嘅時候，金球獎頒獎禮亦殺到埋身。但唔似得FIFA頒獎典禮咁多瓣數，又最佳男子教練、又終身成就獎等等，金球獎只係頒畀足球記者評選「最優秀」嘅歐洲足球員，但入選名單就有30個人，當中又會揀最後三強，搞到其餘嗰27個好似陪太子讀書咁，你話幾咁冇癮！<br>或者有人會話頒獎禮就梗係有輸有贏，唔可以照顧所有人嘅感受，呢個講法亦都冇錯，因為攞獎嗰個可能真係好似上季嘅C朗咁勁，幫皇馬擊敗祖雲達斯蟬聯歐聯，又幫葡萄牙攞埋歐國盃冠軍。但除咗得主之外，其他球員都付出咗好多努力，好似卻奧斯、戴巴拿呢啲球員嘅表現其實唔錯，亦都好值得褒獎，但往往去到金球獎就只係得一分或者兩分，搞到佢哋好似遠遠都唔及入圍三強咁勁。<br>其實香港樂壇都一樣，某電台搞嘅頒獎禮亦都俾人話係分豬肉盛會，獎項數量曾經多達百幾個，人人有份永不落空。<br>金球獎自1956年就開始舉辦，勝在認受性高、歷史悠久，加上就係得一個獎，顯得好似特別高端，有種只此一家嘅感覺。但諗深一層，金球獎就係缺乏多元性，正常嘅樂壇頒獎典禮除咗會頒最佳男、女歌手之外，亦都會有最佳填詞、編曲呢啲獎。一個球員踢得好，或多或少都同教練戰術得宜、隊友配合好呢啲外在因素有關，金球獎其實可以效法FIFA，增設一、兩個獎項，好似最佳教練等等，表揚吓啲造王者。<br>另外好多時攞金球獎嘅都係中前場球員，後衞嘅功勞往往會俾人忽視，近呢10年攞獎嘅美斯、C朗同卡卡都係出晒名嘅攻擊手，反觀後衞踢得好就冇人睇到。其實FIFA個獎都有同一弊病，但人哋就有個「最佳11人」（圖）彌補，金球獎又可唔可以考慮吓變一變？<br>文：聰鳴</p></body></html>