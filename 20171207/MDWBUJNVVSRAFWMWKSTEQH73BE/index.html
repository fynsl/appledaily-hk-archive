<html><header><meta charset="utf-8"><title>智取大市：形勢未至大恐慌 - 晉佳</title></header><body><h1>智取大市：形勢未至大恐慌 - 晉佳</h1><p>內地A股偏軟，喺公募基金冇得沽A股、只能沽港股降風險嘅情況下，竟然令港股出現恐慌性拋售，形勢有如前年6、7月大跌市。正如之前所講，今年內地A股成交額同波幅都遠低於2015年，加上大陸投資者有之前衰過大大鑊嘅經驗，應對股市下跌會更冷靜，所以從港股抽資嘅殺傷力，點都會低過2015年一役，港股短期跌幅相信會細過當年6、7月唔少，只會係當年跌市嘅小型版。再講，北水近年對港股有興趣，趨勢未因此改變。人家越驚，自己就更加要冷靜分析形勢。<br>小弟前幾日話沽咗貨先，啱啱對個別股票開始有返低吸興趣，第一，從基本因素出發；第二，先唔好期望股市會拗腰V彈，只預期好股嘅股價會喺非股災環境之下合理增長，從恐慌性拋售之中買入優質增長股，斷估三幾個月後，有埋業績增長roll over嘅因素後，只要市況冇大動盪，就會有唔錯回報。<br>例如瑞聲（2018）跌至2017年PE 26.8倍，出年有iPhone X貢獻增加同埋光學產品收入由低基數爆升嘅因素帶動2018年業績，利好因素未盡反映，小弟就會選擇呢個時候增持了。<br><br>晉佳<br> https://www.facebook.com/advanceguy1/ </p></body></html>