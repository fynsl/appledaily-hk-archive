<html><header><meta charset="utf-8"><title>操盤手札記：價值投資法未死 - 割柑人</title></header><body><h1>操盤手札記：價值投資法未死 - 割柑人</h1><p>港股跟隨騰訊（700）「You jump，I jump」；騰訊跳水，係被衍生工具推落去。上周五恒指執位以嚟，騰訊牛證炒家屢敗屢戰，四個交易日合共超過120隻牛證打靶，發行商對沖持倉沽盤涉過百億元，炒家不斷加注收回價較低嘅牛證，形成越跌越沽嘅惡性循環。<br>呢邊股市騰騰震，嗰邊樓市㷫烚烚。深水埗匯璽II一個349方呎一房單位，以折實價1,031萬元賣出。深水埗係全港第二貧窮地區，僅次於北區，一房單位要過千萬，好癲！以投資角度睇，買家係睇價格過於價值，就算物非所值，只要個價繼續升，就買得過。<br>注意，大前提係個價要繼續升，而樓價升跌取決於經濟、息口、供求等因素。美國下周加息幾成定局，雖然香港銀行體系資金充裕，未使跟隨，但同樓按掛鈎嘅一個月拆息上周五升至近1.05厘，相對5月低見0.35厘，已升0.7厘。息口上升，利淡樓價。<br>買樓買嘅係預期，買股票何嘗唔係！我奉行價值投資，揀股以基本因素出發，但今年市況，揸重價值股隨時跑輸大市，反而單純追蹤大市嘅ETF表現更好。事實上，近十年嚟，價值投資差強人意，皆因低息同量寬扭曲市場運作，廉價資金流入股市，壓低波幅兼推高估值。<br>另外，經濟增長低迷，唔多受經濟增長影響嘅科技股就突圍。若冇買重呢類增長股，難免跑輸。不過，拉長嚟睇，價值股回報則比增長股可觀。以美股為例，1927年至2016年呢90年，價值股年度化回報為13.5%，增長股只得9.2%。<br>我近日比較留意一家中小企信佳（912），雖然今年資金捧藍籌，中小企冇運行，但從價值投資嚟睇，反而係吸納時機。信佳主要產銷電子產品，上周派中期成績表，輕微多賺4.2%。仔細睇賬目，情況比表面好：一來現金流持續改善，成為淨現金公司，可繼續派高息；二來寵物業務有望分拆上市。該股現價2.57元，呈杯柄突破。<br><br>割柑人<br>本欄逢周四刊出</p></body></html>