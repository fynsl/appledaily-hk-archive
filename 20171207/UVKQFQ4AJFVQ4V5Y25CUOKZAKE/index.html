<html><header><meta charset="utf-8"><title>鬥口響：高端金球獎 - 飛鴻</title></header><body><h1>鬥口響：高端金球獎 - 飛鴻</h1><p>自古以來，金球獎都係球壇「高端獎項」，直頭係球員嘅最高榮耀。金球獎係由一班雖然冇份踢，但其實跟得最貼所有賽事、人物嘅記者嚟票選，中間冇存在咩避嫌、瓜葛咁，而且呢個獎真係只此一家，冇巧立名目去取悅觀眾，我就撐佢繼續keep住一年一大獎夠晒皮！<br>喺普遍貪心嘅人類世界，物以罕為貴係永恒真理，所以就算國際足協1991年起已經搞世界足球先生選舉，都搶唔到金球獎風頭。唔係話世界足球先生獎「低端」，仲不知幾大規模㖭，排場又勁，出席嘅球星名人又多，不過畀人感覺就變咗一場騷咁，咩嘢最佳11人呢啲獎，其實頒畀邊個點都有得拗，而且呢個獎咁多年嚟嘅地位，都超越唔到從來唔整色整水，堅守傳統喺法國頒嘅金球獎。<br>有一點係好緊要，金球獎以記者投票嚟計數，冇錯，講踢波佢哋梗係唔會好過班球員，但其實投票呢班記者先至係最緊貼所有足球消息、甚至係每場波嘅人。日日都要留意各大聯賽消息，你估如果要傾英超，會係班記者熟啲，定係德國教練路維熟啲？<br>好似2013年拜仁攞三冠王嗰年咁，當年列貝利（右）贏盡民間掌聲，嗰年呢位法國球星基本上贏盡歐洲各大獎項，包括歐洲最佳球員，但咁啱金球獎同世足先生合併咗，記者嘅聲音只係佔三分一，最終列貝利喺呢個範疇贏晒，但最後喺球迷票選同埋國家隊教練、隊長投票呢兩瓣俾C朗、美斯反吸，而呢一年都可以話係呢兩位大哥最俾人覺得靠知名度「大石擲死蟹」嘅時刻。<br>公信力呢家嘢，唔係靠威逼利誘就可以得到，正如對國家有冇歸屬感一樣，公道自在人心。<br>雖然時代一路前進，但舊嘅嘢冇話一定fail，金球獎喺1956年已經只此一家，到今年第61屆，的確係唔變好過變！<br>文：飛鴻</p></body></html>