<html><header><meta charset="utf-8"><title>鷹眼襲澳門嗌好閃陳茵媺護仔女　拒親子真人騷</title></header><body><h1>鷹眼襲澳門嗌好閃<br>陳茵媺護仔女　拒親子真人騷</h1><p>【澳門直擊】<br>第二屆澳門國際影展昨日在澳門文化中心舉行開幕禮，今年找來「鷹眼」謝洛美維納（Jeremy Renner）擔任電影節推廣大使。昨午5時半紅地毯開始，影展籌備委員會副主席周焯華（洗米華）率先到場，鷹眼透露幾小時前才抵達澳門：「印象好閃，因為好多燈光，好吸引，但暫未有時間四處逛。」</p><p>千嬅催樂仔生B</p><p>陳茵媺以紅色低胸裝亮相，自言不算太冷：「今次係復出後第一部電影《某月某日》行紅地毯，心情好興奮。套衫係老公陳豪揀，所以一定過關。」被問到瘦了很多，她笑言目前已可穿回未生BB時的衣服：「想回復番狀態全面復工，希望拍電影同廣告，電視劇太花時間，電影可以多啲時間陪小朋友。推咗同小朋友參加真人騷，因為佢哋仲細。」</p><p>楊千嬅以明星大使身份出席，透露正瘋狂練習準備演唱會：「仲差5、6磅，《春嬌救志明》暫時成為今年華語片票房冠軍，當然開心。」她表示知道余文樂一直想有家庭和小朋友，希望他可以好好享受，她說：「唔知樂仔係咪雙喜臨門，點都好快啲追一個。拍《春嬌與志明》我生仔，第三集就樂仔結婚。」</p><p>阿Sa恨見畢彼特</p><p>任達華和蔡卓妍（阿Sa）一同行紅地毯，他大讚鷹眼是很好的演員：「佢一定有睇過我哋套《雛妓》。」阿Sa笑華哥吹水，她說：「如果冇人都可以集郵，有人就會較尷尬，希望出年可以請到尊尼狄普（Johnny Depp）同畢彼特（Brad Pitt）就仲好。」韓國男團EXO成員D.O.出場時現場反應最熱烈，他說：「目前正準備下一部電影，希望大家支持。」<br>其他嘉賓有鄭裕玲、衛詩雅、湯怡、原島大地、譚耀文、林盛斌等，今年有多部來自以色列、內地、英國等地的電影進入競賽單元，頒獎禮將於本月14日舉行。<br>採訪、攝影：曾小嘉</p></body></html>