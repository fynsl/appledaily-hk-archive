<html><header><meta charset="utf-8"><title>香港五十年不變終會過去翁靜晶感歎：無可避免</title></header><body><h1>香港五十年不變終會過去<br>翁靜晶感歎：無可避免</h1><p>唔使開電視，只要「係咁二」上吓網，心知肚明，香港就係充斥住一班狐假虎威嘅人，同埋一班禿鷹。<br><br>狐狸同禿鷹，仲會合作。前者威嚇你、恫嚇一輪，嚇到你半死，甚至死晒之後，禿鷹就落嚟執屍。<br><br>香港仍然有言論自由，出版自由。但你總會見到有人說，有書商在港賣禁書。<br><br>談港獨，違犯了哪一條法律？根據人權法，市民和平表達意見的權利，是不容剝奪。言論自由，受人權公約保障，且訂明：任何立法，都不能與兩人權公約所列的香港居民的權利和自由牴觸。<br><br>禁止港獨言論，係違背基本法二十七條：「香港居民享有言論、新聞、出版的自由，結社、集會、遊行、示威的自由，組織和參加工會、罷工的權利和自由。」<br><br>執業律師翁靜晶又點睇？她說：「任何嘢係犯法嘅話，你係抵抗個政府、或者令政府執政發生一啲阻礙嘅話，你只要一犯法，你落喺佢手上，佢會用晒一切可行嘅方法嚟對付你；就算你喺法庭受到輕判，佢都會覆核刑期，而令到你重判，甚至一路一路咁去到終審，佢會令你得到一個你非常之唔願意得到嘅後果。」稍稍有關心社會的人，對翁靜晶這番話，不難消化吧。<br><br>「你要知道你同政府打對台，政府係用緊納稅人嘅錢去請律師嚟同你打；但你係用你自己嘅錢去打嘅。簡單一個DQ，你已經唔夠佢打。」<br><br>咁點算？「所以你唔好做一啲嘢，係超過咗法律所容許嘅；一超過，你落喺佢手上 ，你走唔甩。基本上佢係會打到你沉。<br><br>「最近熱哄哄嘅議題，講到港獨喇，係咪就真係唔可以講呢？我覺得呢個就係我哋要考慮，嗰條界線喺邊度。<br><br>「老實講，大家都明白，我哋依家未立廿三條。立咗之後，依家真係講話模稜兩可嘅嘢，就會變得比較清晰。同埋，一國兩制，佢唔係俾你永久嘅一國兩制，佢都係只不過俾你一個時限。咁我哋知道唔係永遠嘅。喺零同五十年不變中間，佢一定有一個變化，慢慢慢慢傾向嗰個Ending。咁我哋大家都知道，個結局係無可避免，我哋只可以點樣去到嗰個結局嘅啫。」</p></body></html>