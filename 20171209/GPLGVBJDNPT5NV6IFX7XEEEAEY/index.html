<html><header><meta charset="utf-8"><title>單挑定慧寺打贏官司翁靜晶看透世情　誓不退縮</title></header><body><h1>單挑定慧寺打贏官司<br>翁靜晶看透世情　誓不退縮</h1><p>【俠味道．翁靜晶連載系列之4佛門風波】<br>翁靜晶上月底與定慧寺官司終有定案，法庭頒令定慧寺清盤，她用了多年心血及血汗錢打了一場漂亮勝仗。煉成為俠女，皆因最初召集信眾為定慧寺籌款一事而起，她帶頭捐十萬元，再在fb以三個月籌到500萬，最後卻發現有人挪用善款過奢華生活：「原來一副眼鏡要萬幾蚊，又坐Benz出入，仲同過兩個和尚結婚。如果乜嘢都扮冇事發生走咗去，我喺佛教界就係一個好叻嘅人，幫人籌錢，德高望重，仲係大家都搶嘅財神。」</p><p>食閉門羹</p><p>因為一名剩數日命的善信將生前積蓄交託她捐給定慧寺，令她更要揭發呢件事：「佢臨死之前帶住一個願望，係捐筆錢做一件好事，但我明知壞人係會攞走啲錢，嗰一刻我係決定咗唔可以走，於是我選擇咗行一條辛苦嘅路。」在追查定慧寺賬目期間，她曾向香港多個佛教團體尋求協助，高僧們回覆：「你信佛唔好搞咁多嘢。你冚住單嘢」、「你信佛就信佛咪咁多事」。翁靜晶認為立法會已廢武功成橡皮圖章，所以不會考慮從政，她亦感受到梁振英做特首時令香港撕裂好大：「梁振英本身我係認識佢，喺佢做特首之前，我都覺得呢個人衝勁有為嘅，亦對佢評價係幾好。」</p><p>筋疲力盡</p><p>翁靜晶面對當權者獨善其身，反而獲得市民支持，不過堅持用自己積蓄獨戰，亦擔心身體出現問題：「我會唔會喺做完晒成單嘢之後筋疲力盡、所有病都發晒出嚟呢？有咁嘅可能，但唔諗得咁多，因為我𠵱家真係一個人打緊呢一場仗，我唔會退縮。我會打到最後一分鐘。」過程當中，更有內地人冒充「中共統戰部」恫嚇她，亦有團體貪圖定慧寺地皮而提議「出手」，想幫她冷手執個熱煎堆，她認為：「我覺得應該交番畀政府，重新規劃。」<br>記者：嵐山、馮國康、倩宜<br>攝影：陳俊強</p></body></html>