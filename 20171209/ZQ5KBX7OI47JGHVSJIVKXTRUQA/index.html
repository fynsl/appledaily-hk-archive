<html><header><meta charset="utf-8"><title>為定慧寺奔走翁靜晶慨嘆冇人敢幫</title></header><body><h1>為定慧寺奔走<br>翁靜晶慨嘆冇人敢幫</h1><p>「如果我扮冇事發生好似前人咁走咗去，我喺佛教界就係一個好叻幫人籌錢，德高望重，大家都搶住嘅『財神』，因為我發動到群眾籌到幾百萬。我就會係呢個佛教界嘅財神。」翁靜晶說。<br><br>定慧寺事件，花生友大把，看熱鬧者亦不乏，「觀望者」亦好多——翁靜晶形容那些人是「禿鷹」——不動聲色，伺機搶食。<br><br>翁靜晶獨戰惡尼，訴諸法律程序之前，其實她做了不少功夫：「我喺未揭發之前，其實有去咗好多地方求救。我去咗佛聯會求救，我話你哋幫幫忙啦，有咁嘅（假）結婚嘅事情，寺院唔見咗咁多善款。<br><br>「我去咗寶蓮寺搵方丈求救，我得到嘅答覆係，『你信佛唔好搞咁多嘢。你冚住單嘢。』我甚至乎去埋香港大學搵一啲重要嘅人物、負責佛學嘅，叫佢哋幫忙，佢哋就話我哋驚自身安全。<br><br>「我去咗咁多地方，個個都話，『幫咗你我就會有事，所以如果你成功搞掂咗之後嚟搵我呢，我可以幫你接收呢間寺廟。但係你叫我幫你打呢場仗呢，我幫唔到你，我唔想自己有事。』個個都係咁樣答我。」</p></body></html>