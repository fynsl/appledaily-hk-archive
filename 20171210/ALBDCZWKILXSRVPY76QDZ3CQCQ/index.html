<html><header><meta charset="utf-8"><title>早年為養家乜都做翁靜晶接官司　公義大過錢</title></header><body><h1>早年為養家乜都做<br>翁靜晶接官司　公義大過錢</h1><p>【俠味道．翁靜晶連載系列之6行行都掂】翁靜晶日前接受本報連載專訪，談到其豐富的人生閱歷，現職律師的她曾做過演員、電台主持、保險從業員、作家等，甚至為生計代人織冷衫，她說：「16、17歲時，我遇到劉師傅（劉家良）就正式宣佈息影。我要證明畀你哋睇，我唔係貪佢乜嘢，我淨係想同佢一齊，後來冇幾耐就生咗小朋友。」<br>當了多年家庭主婦後，劉家良突然證實患上末期淋巴腺腫瘤，當時長女5歲，幼女僅兩歲，她頓感徬徨：「我當時係好驚好驚，喺嗰個時候，知道我要擔起一頭家。」</p><p>做保險有成績</p><p>在友人的介紹下，翁靜晶投身保險業，憑着不怕苦、不怕捱成為百萬桌會員資格，她沾沾自喜道：「你知唔知我第一批客係乜人？嗰時做明星，好多記者追訪你，到我做保險之後，我就纏繞番佢哋。開始搵到錢之後，我就諗不如我去讀書，咁我就發現我法律嗰科考得好高分，於是就入咗去香港大學校外進修學院，讀咗一個文憑課程。」<br>明星讀法律，翁靜晶坦承遭受不少白眼，這反而令她意志更堅定，以破紀錄成績畢業。有人會覺得做律師「錢」途無限，但她選擇為公義發聲：「呢個係做律師之前嘅決定，你決定究竟係想搵大錢，定係想做一樣嘢有使命感、等你退休嘅時候，仲有啲嘢講畀啲子孫聽。最賺錢嘅律師，應該係做一啲商業嘅嘢，而我去做嘅，多數係一啲囚犯福利嘅案件，好多時候都係冇錢收。」</p><p>當DJ好開心</p><p>當過多個行業，原來翁靜晶最喜歡做DJ：「因為唔使化妝，唔使着靚衫，淨係帶把聲去就可以。當時個節目好似叫《愛情女殺手》，都幾受歡迎，我擁躉多，嗰段時間好開心㗎！」<br>採訪：嵐山、馮國康、倩宜</p></body></html>