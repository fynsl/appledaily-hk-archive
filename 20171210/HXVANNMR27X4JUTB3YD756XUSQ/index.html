<html><header><meta charset="utf-8"><title>余文樂明年中做爸爸王棠云舊愛送祝福</title></header><body><h1>余文樂明年中做爸爸<br>王棠云舊愛送祝福</h1><p>之前《蘋果》已率先爆料，指當時仲未係余太嘅皮帶大王千金王棠云（Sarah）有喜，仲拍到女方來港，由女性友人陪同下到中環睇醫生。當時余文樂就笑稱係女友陪朋友睇醫生至係。<br><br>開心事加人生大事，余文樂都好想同大家分享，只係要等適當時機。自言好喜歡小朋友嘅余文樂，突然在IG貼圖宣佈已婚，昨日有周刊更報道指據知Sarah預產期係明年6月。<br><br>報道話喺拍拖初期，余文樂已經有結婚嘅打算，佢仲曾經講過，如果佢唔係做呢一行嘅話，可能唔到30歲就已經結婚，因為佢好鍾意小朋友，亦好想有自己嘅家庭，最緊要係搵到一個同佢共同想法嘅另一半，結果終於實現咗呢件事，難怪佢話：「在對的時間，遇到對的人，感謝上天把最好的妳安排在最好的時候出現。」<br><br>另一方面，昨日台灣《蘋果日報》報道話，王棠云嘅前度，即係籃球明星男友毛加恩，俾人影到同女友拍拖。對於前度王棠云結婚一事，毛加恩話：「祝福她，能找到好的對象，也替她爸媽開心。」</p></body></html>