<html><header><meta charset="utf-8"><title>求驗客手記：國足出六小將都頂住納比醫好恐韓症</title></header><body><h1>求驗客手記：國足出六小將都頂住<br>納比醫好恐韓症</h1><p>上周六東亞錦標賽決賽周男足賽事開打，打頭陣由中國對南韓。國足教頭納比放眼未來，派出六個U23球員擔任正選，成場波就好似玩過山車咁，早早憑首次代表國家隊上陣嘅韋世豪入波領先，但轉個頭就俾南韓連入兩粒，半場落後。好彩下半場尾段于大寶入番球，中國先可以2:2逼和南韓。上次喺三月嘅世界盃外圍賽，中國隊罕有咁贏南韓，今次用後生仔為主又打和南韓，唔通「恐韓症」已經好番？賽後領隊納比大讚六個新仔，仲話要畀佢哋打多啲咁話。<br>今場納比派出六個U23成員，其中劉奕鳴、何超、楊立瑜同埋韋世豪都係第一次為國家隊上陣，本來以為練兵為主，點知打落醒神。開賽九分鐘，中國隊喺右路傳中，韋世豪射右下角網仔，為國足先開紀錄。不過四分鐘之後，南韓就追平比分，李在城右路突破入禁區，吸引包括門將顏駿凌在內嘅國足球員包夾，佢傳畀無人看管嘅金信煜輕鬆射入。</p><p>「喺中國22歲叫後生」</p><p>19分鐘，南韓大腳傳前到禁區，金信煜今次投桃報李，頂畀李在城拗腰破網，反超前2:1。場波要到77分鐘先再有入波，國足左路傳中，于大寶頭槌中門楣底彈入，最終逼和南韓。<br>賽後網民就讚納比敢用新人，而納比就大讚六個新仔，仲話要畀佢哋打多啲比賽：「六個球員嘅表現可圈可點，我對佢哋嘅未來充滿信心。我覺得我哋要畀多啲時間同耐心佢哋。可能喺中國，大家覺得22歲嘅球員好後生，但我就認為唔夠18歲先叫後生。佢哋應該要踢多啲呢種比賽鍛煉自己，咁大賽先可以擔到大旗。」呢六位新仔喺出年一月就會參加U22亞洲盃，三月由中國舉辦嘅中國盃亦都可能再次見到佢哋。<br>之後到東道主日本登場，主場迎戰北韓嘅比賽，靠門將中村航輔屢救險球，力保不失踢到補時五分鐘由中場井手口陽介建功絕殺，險勝1:0。</p></body></html>