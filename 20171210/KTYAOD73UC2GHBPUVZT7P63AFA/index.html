<html><header><meta charset="utf-8"><title>星期日專題：收錢賣廣告扮真心shareKOL：慢性毒藥　誤導致點擊率急跌</title></header><body><h1>星期日專題：收錢賣廣告扮真心share<br>KOL：慢性毒藥　誤導致點擊率急跌</h1><p>【本報訊】網界KOL（Key Opinion Leader）早前集體宣傳馬鞍山海星灣，被揭疑為樓盤賣廣告，惹來網民大呼失望。KOL以用家心得等方式軟銷商品，是「真心share」還是廣告，網民能否分辨？有KOL承認曾避重就輕賣廣告；有狙擊KOL的專頁管理人斥責KOL網頁已淪為商家宣傳平台。<br>記者：李詠希</p><p>在facebook、Youtube和Instagram共有過百萬名fans的「屎萊姆」，不時拍攝打機和生活消閒影片上網分享。他指過去賣廣告時會避重就輕，「曾有廠商邀請試玩遊戲，佢個功能只係一般，但就誇大講『做得唔錯喎』，點都有啲讚美嘅說話去sell吓」。他也遇過廠商要求刪去批評部份、或出文後要求刪去「廣告」標籤，「可能係廠商想我寫得『真心』啲，唔想畀人覺得咁商業」。<br>屎萊姆稱，現時不少KOL的廣告帖文均不會標明，但「左手收錢，右手真心share」的做法有如慢性毒藥，「一來誤導觀眾，二來佢哋見你扮晒嘢賣廣告會唔鍾意」。他舉例指，去年年初是其賣廣告高峯期，試過某月廣告有10多宗，廣告收入達20萬元，但該月點擊率卻急跌一半。吸取教訓，他現時會標明是廣告，內容亦會「照直講」，「可能會得罪廣告商，但要有職業操守」。</p><p>有人只為免費產品而介紹</p><p>另一邊廂，自2005年已主打美容和飲食等範疇的博客「素顏天使」，博主阿Pat就表示，不時會收到品牌送贈產品試用，但自己會視乎產品質素再寫用後感，即使是收費廣告，亦不會忌諱批評未如理想的地方，強調不會說謊。惟她指見過不少美容界KOL會同時推銷多個品牌的同類型產品或「係咪都話好用」，「只係為咗收免費產品而介紹，出發點唔係為咗分享」。<br>配對KOL和廣告商的中介公司RepCircle市場拓展經理陳國偉強調，不會加錢利誘KOL為廣告講大話，但承認會避重就輕，「例如介紹間新餐廳，菜單有7、8樣嘢，冇理由樣樣都唔好食，KOL點都會搵到好嘅地方」。他又稱，旗下有超過500名KOL，但最當紅的每月廣告不會多於10單，「都唔想佢接太多，冇可能成個平台都係廣告，咁冇人鍾意睇」。<br>狙擊KOL謬誤著稱的fb專頁「山野．男生」版主斥責，KOL收受利益後再介紹產品，內容已存在偏頗，「金主要佢哋講乜都得」。加上KOL大多以「用家心得」或體驗文章等方式推銷產品，會令讀者以為是真誠推介，「係欺騙讀者信任」。他又批評，此舉亦令KOL的網頁內容由昔日真心分享，淪為商家任意擺佈的宣傳平台，認為KOL有必要說明清楚是否廣告文，讓讀者自行判斷。</p></body></html>