<html><header><meta charset="utf-8"><title>學業專制　戀愛自由　翁靜晶恐怖學教女</title></header><body><h1>學業專制　戀愛自由　翁靜晶恐怖學教女</h1><p>【俠味道．翁靜晶連載系列之7愛女情切】<br>現年53歲的翁靜晶20歲嫁給劉家良，長女劉萬儀30歲，母女年齡只差23年。翁靜晶表示在亡夫眼中她亦是長不大小孩，她笑言：「我當咗兩個女好似我個妹，鍾意整蠱佢哋，會拎住啲臘鴨追住佢哋嚟嚇，我婆婆就話係小朋友生小朋友，我哋係buddy，哈哈。」萬儀即望着媽媽說：「唔係追，你係貼落我哋塊面度。」</p><p>勿做壞事</p><p>翁靜晶愛用非常手法教女，在囡囡3、4歲時竟講恐怖漫畫《多多里復仇日記》：「我本身鍾意玩鬼屋、睇鬼片，以前會帶佢哋去虎豹別墅，入面有十八層地獄嗰啲鬼、勾脷筋嗰啲，我想通過呢啲教育，話畀佢哋知善惡終有報，唔好做壞事。」<br>母女感情深厚，翁靜晶很緊張囡囡的學業，但感情上卻只要女兒開心，萬儀說：「讀書時有拗撬，佢教嘅方式同我人生睇法唔同，𠵱家睇番都覺得佢好嚴。」萬儀坦言當初有意選讀藝術和哲學，翁靜晶卻有意見：「我會講『你哋點讀都唔夠我叻』，總之留學唔用我啲錢就乜都得，用我啲就我揀。」最終兩女兒都法律系畢業，細女幸儀試過做健身教練，發現賺錢不多，最終向現實低頭，最近亦在英國從事律師相關工作。</p><p>永不退縮</p><p>問到兩女兒到底像父或母？翁靜晶謂：「佢哋比較老實，我精靈啲，佢哋有樣嘢好，全部唔會追名牌，比較似我，因為劉師傅都鍾意靚車、錶呢啲嘢。」縱然性格有不同，一家人都有共通點，就是對惡勢力永不退縮。<br>萬儀也直言不會勸媽咪避理佛門事：「佢係為正義，我十分支持，如果勸佢唔好做，佢都唔會聽。」翁靜晶則說：「係呀！我都50幾歲，死就一世，唔死就半世，唯一就係話會唔會連累到屋企人呢？我就咁諗嘅，如果我生你係一個仔，國家需要打仗，我會為我個仔嘅死亡而光榮，因為佢係為國家犧牲。我𠵱家做呢件事係有一定危險，如果我唔去做，我哋保衞唔到我哋嘅香港，如果需要犧牲我同我家人嘅話，我哋都光榮犧牲。」萬儀卻關心媽咪健康，勸她要多做運動強身：「我想佢長命啲，用咗好多時間養我哋，我希望佢有好多時間可以享受自己嘅開心時間。」<br>採訪：嵐山、馮國康、倩宜<br>攝影：陳俊強</p></body></html>