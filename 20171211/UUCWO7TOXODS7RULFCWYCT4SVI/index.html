<html><header><meta charset="utf-8"><title>34年來「冇諗過有人等我開騷」吳浩康情歌最煞　淚淹九展</title></header><body><h1>34年來「冇諗過有人等我開騷」<br>吳浩康情歌最煞　淚淹九展</h1><p>現年34歲的吳浩康（Deep）出道15年，他於04年藏毒被捕，事業跌落谷底，前年因背當時女友鍾舒漫偷食，搞到分手兼形象破產，Deep經過兩年努力前晚終舉行處男騷，獲家人、現任女友Michelle及老闆楊受成撐場，Deep激動爆喊五次淚淹九展：「冇諗過有人等我開騷！」</p><p>吳浩康於02年參加無綫「全球華人新秀歌唱大賽總選」獲季軍，跟英皇唱片簽約踏上歌手之路。然而兩年後Deep於街上被警員截查，結果在他的身上搜出0.42克可卡因，被判藏有危險藥物罪名成立，罰款5,000元；前年他與當時女友鍾舒漫到談婚論嫁階段，怎知卻被爆背女友偷食巨胸女，被網民鬧爆是賤男的Deep，再一次親手自毀事業！近年他重新振作，走上街頭busking，終於重獲歌迷欣賞，前晚假九展Star Hall舉行兩場處男騷。</p><p>憶起亡母</p><p>前晚首場「LISTEN TO DEEP Live 2017」開鑼，黃依汶跟老公陳國坤、劉浩龍、梁烈唯和洪卓立等捧場，之前Deep在facebook自爆遇「飛機友」被走數，幸獲網友和朋友散飛，前晚入座率接近爆滿。着西裝打煲呔出場的Deep，在高台表演打鼓、彈結他唱《火》，之後在蔡思貝舊愛排舞師麥秋成帶領舞蹈員伴舞下，又唱又跳演繹快歌《感覺蘇豪》，但狀態普通，幸唱飲歌《孩子王》及《棋王》就回復水準。<br>聽到觀眾的掌聲，Deep卻嫌未夠勁：「我今年34歲，等咗34年就係得咁多掌聲？點解我叫Deep，從小到大得一個願望，想做歌星，唔係歌手，歌手去邊度唱都一樣，歌星要企喺台上，所以我花幾多時間心機，都要企番喺度。好多人話我生性嘅話，十年前已經喺度，我唔知乜嘢timing，𠵱家就係好值得，冇乜嘢好抱怨。多謝大家陪住我走，從來冇諗過有人等我開騷。」<br>曾經行差踏錯的Deep，爆喊感激家人不離不棄支持，憶及已逝的媽媽時，Deep哽咽說：「幾愛你嘅人都冇理所當然留低陪你、容忍你，重視大家嘅話，就要珍惜眼前人。」他更感激台下的爸爸：「我自己都諗，生咗個仔好似我咁都唔知點，多謝爸爸34年來每晚都同我一齊，冇嫌棄我，自己遇到一啲唔光彩事發生，屋企人都係同一個態度，同一份愛對我。」</p><p>攬住女友</p><p>最後，握手環節時Deep走落台攬住老闆楊受成喊住致謝，再到女友Michelle面前大唱情歌，他說：「想正式多謝我女友Michelle，呢一年佢好辛苦，好多時佢陪着我東奔西跑，我同佢講我唔知可以做乜嘢，好多謝你陪住我一步一步走落去。」兩人情深抱抱，觀眾拍掌支持。<br>採訪：卓寶花<br>攝影：陳俊強</p></body></html>