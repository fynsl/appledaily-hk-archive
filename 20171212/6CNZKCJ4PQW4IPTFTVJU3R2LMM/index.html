<html><header><meta charset="utf-8"><title>中環在線：日清第三代靚太係台灣名媛 - 李華華</title></header><body><h1>中環在線：<br>日清第三代靚太係台灣名媛 - 李華華</h1><p>「出前一丁」生產商日清食品（1475）噚日掛牌，日清創辦人家族兩代人都攜眷親身到香港支持，其中日清第三代掌舵人、首席執行官安藤清隆嘅太太仲好省鏡。<br><br>安藤太太睇落就好日本feel，但唔講唔知，原來佢係台日混血兒，芳名董怡奈。據聞，佢2009年同安藤清隆結婚。董怡奈同樣出身名門，爸爸董烔熙係台灣Canon（佳能）代理商能率集團嘅創辦人，喺台灣有5間上市公司，而且佢今次仲為女婿坐鎮，成為日清食品董事會中，唯一一位非日籍董事，噚日亦有出席上市儀式。<br><br>講開上市儀式，現場氣氛亦好熱鬧，皆因公司送畀港交所嘅紀念品，睇到大家嘩嘩聲，就係一包鍍金出前一丁，比例仲要係一比一，公司雖則唔肯透露這包「隆重版」出前一丁值幾錢，但目測應該最少夠買一年份量的出前一丁；而且日清仲搵嚟其招牌公仔「清仔」撐場，隨即吸引在場嘉實爭住合照，等大家暫時忘記吓股價都好嘅。</p></body></html>