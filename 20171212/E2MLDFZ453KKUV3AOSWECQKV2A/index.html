<html><header><meta charset="utf-8"><title>大棋局：Bitcoin大莊家之爭 - Mr. Tregunter</title></header><body><h1>大棋局：Bitcoin大莊家之爭 - Mr. Tregunter</h1><p>一場比特幣大莊家之爭悄悄地展開，我哋會睇到世界上最高級的賭場係如何運用金融技巧。12月10日，芝加哥期權交易所（CBOE）搶先一步推出比特幣期貨，比芝加哥商品交易所（CME）還要早一個禮拜。<br>今年2月最後一個交易日，一個比特幣價格正式超過一盎士黃金，執筆時已炒到16,000美元，價格係今年2月時的13倍。連早前講「夠蠢先會去買比特幣」的摩根大通CEO戴蒙都決定收口。<br>原來據對沖基金AQR Capital Management估算，全球40%比特幣，可能由1,000人持有。讓人聯想起昔日的黃金定價機制，因為歷史原因，二戰後黃金每日由五大行定價。貨源太歸邊，牽涉兩個問題，其一，持重貨者透過買賣可以主導市場價格，即掌握定價權；其二，掌握定價權嘅人越少，越容易出現打莊情況。11月時比特幣仍然徘徊6,000、7,000美元，今個月炒到上16,000美元。如果有炒家在11月入貨，今日賣一半已回本，之後就算當廁紙咁賣都係淨賺，現時跟風炒比特幣風險極高。<br>近百年的金融發展都說明一個原理：金融期貨可以搶實物現貨定貨權。留意CME比特幣期貨合約，其比特幣匯率係按GDAX，itBit，Bitstamp和Kraken幾個比特幣交易所成交價加權計算，名單上反而欠全球最大嘅Bitfinex。加權計算，Bitfinex權重將主導價格。賣甩Bitfinex，就係唔想期貨價受大戶影響。因為當貨源太歸邊時，大戶要出貨只能在成交量高嘅交易所賣先有人接。可以隱約看到，CME有意將定價權攬過嚟，今次係一場民間做莊定傳統金融體系做莊之爭，也左右數字貨幣將來繼續去中心化，還是回歸政府主導。<br><br>Mr. Tregunter<br>本欄逢周二刊出</p></body></html>