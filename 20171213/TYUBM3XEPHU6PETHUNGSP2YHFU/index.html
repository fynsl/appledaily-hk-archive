<html><header><meta charset="utf-8"><title>智取大市：騰訊關鍵一件事 - 晉佳</title></header><body><h1>智取大市：騰訊關鍵一件事 - 晉佳</h1><p>阿里加上騰訊（700）截至最新季度嘅一年收入係4,123.65億人仔，除以4G用戶數字9.67億名，即每年每名內地4G手機用戶平均負擔426.4人仔嘅騰訊、阿里收入，相當於2016年中國城鎮人均可支配收入33,616元嘅1.27%。睇落數字好細，但講緊騰訊、阿里2017年市盈率48至50倍，大概已經反映到中國網民每100蚊有差唔多3蚊落喺騰訊、阿里個袋度。<br>每個大陸人使喺騰訊、阿里身上嘅錢，每100蚊畀三幾蚊應該接近極限。長遠股價仍有上升空間，但可見將來單靠內地收入，要出現幾何級股價升幅，應該冇乜可能。<br>長遠騰訊增長有乜出路？舊年騰訊成功入股Supercell逾八成股權，另一單就係入股Snapchat母公司12%股權。需知道騰訊要成為Snap大股東，人哋未必肯賣之餘，染紅亦分分鐘令個個唔用Snapchat，於是小試牛刀最實際。當時消息一出，Snap股價先升後跌，大家似乎對交易不厚寄望。海外市場將會係騰訊最大樽頸位，倚賴收購滲入海外市場一着，路途絕不平坦，Snapchat同Supercell以至其他潛在收購能否產生1＋1＝無限的效應，就係騰訊長遠關鍵嘅劇情。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>