<html><header><meta charset="utf-8"><title>中環在線：大學生度橋畀滙豐 - 李華華</title></header><body><h1>中環在線：大學生度橋畀滙豐 - 李華華</h1><p>銀行戶口保安好緊要，滙豐早前舉辦咗個應用程式（app）比賽，搵咗班大學生一齊去度橋，諗點樣提高客戶安全意識，其中由城大、港大組成嘅團隊，創辦一個「溫馨提示app」拎到冠軍，唔知滙豐一姐施穎茵（Diana）會唔會買佢哋個服務呢？<br><br>5位學生哥創辦個app仲未面世，但已經有名，叫做InstaSure，概念就係要求銀行量化個人戶口嘅安全程度，100%即係最安全，唔使做任何動作；但如果只係得20%，app就會主動提醒用家做嘢，例如提供地址證明、修改密碼、回答個人問題等，提升安全程度。<br><br>創辦人之一、讀緊城大year4嘅Samson話，就算安全程度係0%，個app都唔會有權力去暫停戶口，只係溫馨提示用戶咁話。至於滙豐有冇話想買呢個服務呢？佢就話留畀滙豐決定。<br><br>Diana就冇講話會唔會幫襯，只係講話今次比賽，為銀行提供咗嶄新嘅構思，又話參賽隊伍水準非常高……咁即係都有機會支持吓學生哥啦？<br><br>另一邊資深啲嘅初創組別，就係由一個叫ecSAFE嘅方案勝出，概念就係創立一個下載銀行產品積分、現金回贈嘅錢包app，再將呢批零碎嘅錢包裝成現金禮券，製造誘因等人下載，順便要求客戶核對資料，提升戶口安全咁話。今次比賽，大學生得獎隊伍拎到10萬元，初創企業就有30萬元。<br><br>李華華</p></body></html>