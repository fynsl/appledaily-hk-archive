<html><header><meta charset="utf-8"><title>操盤手札記：稅改加息　誰最得益 - 割柑人</title></header><body><h1>操盤手札記：稅改加息　誰最得益 - 割柑人</h1><p>上周美國《時代》雜誌選出「#MeToo」反性侵運動嘅「打破沉默者」為本年度風雲人物，美國總統特朗普屈居其後未能蟬聯。諷刺嘅係，本周即有三名女子響應「#MeToo」，再翻特朗普性騷擾舊賬；舊年大選至今，已有17名女子指控特朗普，「#MeToo」儼然成為特朗普嘅催命符！<br>醜聞纏身嘅特朗普，仲有另一道催命符「通俄門」。喺「通俄門」越揭越臭之際，特朗普上周三突然確認耶路撒冷係以色列首都，籌備搬大使館，全世界嚇一跳。呢招可謂一舉三得：既可轉移視線；又可為競選承諾找數；更可借中東亂局，做軍火生意，賺石油美元。<br>市場對中東局勢未致太擔心，本周係超級央行周，有十幾間央行議息，涉及全球四分之三經濟體，戲肉係美國聯儲局喺香港時間周四凌晨三時嘅決議，同日仲有歐洲、英國、瑞士央行出場。美國今次議息，係今年最後一次，明年美息走勢，要睇特朗普稅改有幾巴閉。<br>特朗普稅改，其實係一套組合拳，對內減稅──減收企業稅、個人稅；對外則加稅──加徵反傾銷稅、反補貼稅。稅改刺激經濟增長，亦刺激通脹上升，市場原本預咗美國明年加息三次，但稅改過關後，就估四次。加息本來不利股市，但有減稅跟尾兼預期經濟加速復蘇就唔同。<br>經濟復蘇，金融股率先受益，尤其銀行股，具美國業務嘅國際金融股匯控（005），議息開估前就抽升2%。北水中嘅大水喉平保（2318），近日亦大手掃匯控至5.01%，成第二大單一股東。<br>藍籌之中，具美國業務盈利貢獻嘅萬洲（288）都受惠稅改。萬洲係豬肉股，首三季收入近六成嚟自美國。瑞信預計，若美國企業稅率由35%降至20%，萬洲盈利可望提升10%；美銀美林、中金亦唱好。該股現價8.77元，考慮到年尾交投將轉靜，入市不急一時，可候回吐至20天線吸納。<br><br>割柑人<br>本欄逢周四刊出</p></body></html>