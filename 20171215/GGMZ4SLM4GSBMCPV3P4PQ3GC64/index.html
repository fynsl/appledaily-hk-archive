<html><header><meta charset="utf-8"><title>智取大市：調整市形勢不差 - 晉佳</title></header><body><h1>智取大市：調整市形勢不差 - 晉佳</h1><p>內地A股日升日跌，大家可能發現，港股成交縮減之際，跟A股走嘅平保（2318）、甚至騰訊（700）都一齊進入上落市階段，領袖股都冇方向之時，資金呢兩日流入同A股冇關係嘅地產股、銀行股，證明大陸投資者相當熱烈地搵嘢炒高，而非高位進入派發階段，係好兆頭。A股橫行之際，同時去到12月中，港股主板竟然維持過千億成交，算相當厲害，唔係一般淡市12月應有現象，情緒不悲觀、動力充足，相信港股早前嘅3萬點應未見頂，稍後幾有機會出現多一段升浪，高度有幾高？太難估，所以唔估。<br>由北水帶動資金市，令12月淡季不淡，上一次類似情況係2014年12月，當時係港股大時代之前，單日主板成交最多超過1,500億，券商股當時炒到曉飛。雖然今年進入12月，算係調整市，但港股成交活躍，北上資金周圍搵嘢炒，客觀形勢望落似2015年前奏，待機炒上，形勢審慎樂觀。不過，A股今勻升市途中波幅及交投遠不及當年，估計整固完成後再升都係慢牛格，唔會出現港股大時代嗰種、指數兩三日大升市就搞掂的模式，如簡單坐大路重磅股去到出年初，估計股價會再創高位。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>