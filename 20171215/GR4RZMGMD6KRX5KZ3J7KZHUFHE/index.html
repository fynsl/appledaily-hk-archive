<html><header><meta charset="utf-8"><title>異動空間：靚價跟北水短炒 - 魏力</title></header><body><h1>異動空間：靚價跟北水短炒 - 魏力</h1><p>美國加息符預期，重點是明年再加三次，銀行股盈利上升周期可持續，獲平保（2318）「舉牌」的匯控（005），衝破80蚊前現技術後抽，屬於吸納機會，待企穩80蚊再加注，明年港股要更上一層樓，大象變「紅底股」相信走唔甩。騰訊（700）熱潮過後，明年股價料難及今年般八面威風，戰友部署明年倉位時要注意了。<br>恒指彈千點後回氣，但部份中小型股卻現反彈第一棍，年結前可短炒，其中一隻是雅迪控股（1585）。今年9月入深港通後，由兩蚊邊抽上3.12元，之後回落至2.48元始見支持，接近黃金比率0.618的調整幅度，周四現第一棍陽燭，突破10天及20天線，MACD重現牛差，加上北水重現流入，有條件急彈一轉！<br>中國創盈周四淨買入187萬元，平均價2.58元。事實上，北水9月以來已累吸1.74%股權，持倉平均價2.54元，現價僅高4%，入場防守性甚高。雅迪為中國最大電動兩輪車企業，阿爺勁谷電動車，但唔係人人買得起「四個轆」，「兩個轆」價錢夠相宜，銷售料可受惠國策而趨升。彭博綜合券商預測，雅迪明年純利可按年增長17%，現價預測市盈率12倍，對大媽來講，平到爛啦！<br><br>魏力<br> http://fb.com/2012jason <br>本欄逢周一、五刊出</p></body></html>