<html><header><meta charset="utf-8"><title>中環在線：唐業銓當選CPA新會長 - 李華華</title></header><body><h1>中環在線：唐業銓當選CPA新會長 - 李華華</h1><p>香港會計師公會（CPA）今年選舉火花四濺，先有過百名會員聯署提出普選會長等訴求，再有擔任理事多年的龔耀輝申請參選會長，卻疑似被DQ（取消參選資格）。眾說紛紜之下新一屆會長噚日終於出爐，由原任副會長、德勤中國全球金融服務業審計及鑒證合夥人唐業銓當選，據聞新一屆理事會疑在輿論壓力下讓龔耀輝參選，可惜佢再次落敗。<br>查實龔耀輝2014年底都參選過會長，當時佢已經做咗9年理事，戰意十足去參選，點知輸畀時任Big 4嘅羅兵咸永道合夥人何超平。落選2015年會長後，龔耀輝一度意興闌珊，2016年連理事都唔再重選。</p><p>龔耀輝改選理事再落敗</p><p>點知今年就因為咁爆出「資格問題」，接近龔嘅消息指，新一屆理事會本來話，佢參選會長前未有連續兩年出任理事，所以唔符合資格。但噚晚又話佢有份參選。消息人士認為，理事會係基於輿論壓力讓步。雖然今年同一陣營嘅「民主進步會計師」5名成員成功進入理事會，但21名理事投票後，龔耀輝仲係唔夠票。<br>新任會長唐業銓就話，明白會員有不同訴求，表明之後會加強公會透明度，希望令會員更了解公會運作情況。<br><br>李華華<br>mailto:LiWaWa@AppleDaily.com</p></body></html>