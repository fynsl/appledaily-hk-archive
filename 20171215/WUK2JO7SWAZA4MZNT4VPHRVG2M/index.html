<html><header><meta charset="utf-8"><title>老樓周記：溫水煮蛙一鑊熟  - 劉兆昌</title></header><body><h1>老樓周記：溫水煮蛙一鑊熟  - 劉兆昌</h1><p>美國一如預期加息，這次遲來的加息，市場一早已消化了，鑑於發展商會以補貼方式來抵銷加息帶來的負面影響，也締造了買樓保值的如意算盤，除非美國明年一連加八次息（每年八次議息期），否則單靠息口已變成蚊叮般，港樓並未有下跌迹象。<br>正如一位股壇名咀每次評論港股都套用一句，「有買貴冇買錯」，根本冇得輸。富豪大孖沙在過往短評樓市中亦贈言一句「自用無防、切忌短炒」，對於用家而言的確實用，但按過去一年最少逾百宗新盤撻定個案而言，反而是「高估財務能力」使然，令到儲了筆數十萬元首期就咁送畀發展商。<br>上述兩句金句並不是對每個人都適用，若果沒有自知之明，隨時高位接火棒；至於自用家亦要在入市前計算個人負擔能力，否則好易陷困局。美國加息只是一個開始，明年環球經濟局面尚未轉壞，但仍未見得好好，資金東奔西跑，到處尋找避風港。<br>香港人經歷多年低息環境，近年使大咗，見投資產品便買，諗住搵快錢，誰知蝕埋老本；如近期波幅甚大的騰訊（700），由高位回落再技術反彈，相信好多小股民扮蟹，另多隻手機股和科網股，亦未返到家鄉。樓市通常滯後股市半年，明年中樓市若然受到沖擊，老樓當然是指資金散水，警覺性低賣樓都賣唔切，到時股樓兩失就「該煨」。上帝要你滅亡、必先令你瘋狂，溫水煮蛙一鑊熟。<br><br>劉兆昌<br>資深地產傳媒人<br> http://HKLau.com <br>本欄逢周五刊出</p></body></html>