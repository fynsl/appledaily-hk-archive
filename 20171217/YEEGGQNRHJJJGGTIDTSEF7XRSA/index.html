<html><header><meta charset="utf-8"><title>【起尾注】幸福已離我不遠 (黃楨淘)</title></header><body><h1>【起尾注】幸福已離我不遠 (黃楨淘)</h1><p>大賽過後又臨近聖誕，賽事都會比較平淡，亦是爆冷溫床，投注者必須三思而行。<br><br>對於馬主、練馬師，這個時候卻是部署質新賽駒上陣機會，今次(17日)賽事初出馬高達15匹，亦有多匹高分自購馬目標直指今季四歲系列賽。按照時間表進度，以上季「美麗傳承」及「鷹雄」為例，都是12月同期有表現，然後進軍經典一哩賽等，所以近期宜密切留意爭跑四歲系列的賽駒，鬥志鮮明。<br> <br>第九場三班1200米泥地，「上簽」初出輕勝同程，上仗轉跑草地重磅下得第二，今次升班負輕磅，本身前速甚快，同場快馬唔多，可一放到底。同場「良才」上季尾於泥地上名，上仗季內初出跑泥地同程，末段後上力強勁，熱身後再跑泥地，目標直指今場。「一帆風順」上次賽績可抹走，今次排3檔理想，狀態良好要防。<br> <br>第十場二班1400米，幾匹部署跑四歲系列的賽駒在陣，「幸福分享」是其一，初出跑同程狀態只有七成，已顯露有二班能力，直追當打較成熟的「平湖之星」，最終跑第二完全收貨。告東尼質新自購馬跑過一場熱身，翌仗狀態會大幅提升，近期例子有「時時精綵」，「幸福分享」今次有望反勝「平湖之星」。<br><br>當然「平湖之星」跑五仗未甩過Q，忠心準繩，當打有進，潛力亦高，機會仍突出。「赤兔寶駒」改配羅理雅，今季受方嘉柏重用，經已交出三場頭馬，此駒需要大師傅駕馭防止內閃，換人要留意。「信心保證」來港前名氣甚大，初出用潘頓，以級數跑1400米，呢系人馬配搭經已信心保證。「世界紀錄」升班作配腳。</p></body></html>