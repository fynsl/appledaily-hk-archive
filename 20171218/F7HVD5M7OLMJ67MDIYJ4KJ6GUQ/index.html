<html><header><meta charset="utf-8"><title>經濟客艙：當你賺得比我多 - Captain Cool</title></header><body><h1>經濟客艙：當你賺得比我多 - Captain Cool</h1><p>人生確實有幾多個十年可以虛耗，不把握當下、豁出去冒險，唔通眼睜睜睇住人哋賺錢，自己日日心裏葡萄，總是羨慕別人有幾好。所以聽到「富豪險中求」，大家都讀得懂，敢冒險先有機會。但大家追逐財富增值，同時好易忘記了「富貴險中求」真正嘅意思，叫大家留意升得越快越高，冒嘅風險越大。<br><br>願意冒險，跟去冒不必要嘅險，其實係兩回事。日本同南韓嘅Bitcoin炒風，相對香港有過之而無不及。喺香港可能係「無買騰訊（700）、又無買樓」嘅人去炒Bitcoin；日本多數係散戶炒Bitcoin。Bitcoin今年初至今累升17倍，日經平均指數今年初至今累升係17%，輸贏高下立見。<br><br>Bitcoin打入今年香港Google熱爆財經話題外，亦打入日本熱爆「比較」話題第三位。日本人問Google大神，搵吓邊個虛擬貨幣交易平台嘅手續費最抵。日本電子加密貨幣交易平台嘅成交有增無減，由今年4月至11月，增加354億美金（約2,700億港元）。日圓計價嘅比特幣交易，單計今年10月佔全球交易量近四成。最近德銀有報告發現，日本散戶係推動比特幣價格飆升原因之一，估計平均年齡30至49歲嘅散戶去玩，正如開首所講，唔想眼睜睜睇住人哋賺錢，也過不了「睇住人哋賺得比你多」呢個心理關口。<br><br>睇過關於日本散戶買比特幣嘅故事，Bitcoin今輪升浪，為佢哋帶來「必賺」嘅感覺，唔識Bitcoin或區塊鏈都不緊要，重點是識得點買賣同套現。日本炒Bitcoin嘅人，大部份認為養老金靠唔住，反而炒Bitcoin可以賺點錢，幫補生活。難怪2017年日本散戶揀嘅年度漢字係「昇」（升）字啦。<br><br>Captain Cool<br>FB： https://www.facebook.com/seeforcaptain/ </p></body></html>