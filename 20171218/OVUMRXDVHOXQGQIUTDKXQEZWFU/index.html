<html><header><meta charset="utf-8"><title>中環在線：香港都可以買賣比特幣期貨 - 李華華</title></header><body><h1>中環在線：香港都可以買賣比特幣期貨 - 李華華</h1><p>芝加哥商業交易所將會係美國時間18號推出比特幣期貨，本地證券行都唔執輸，民眾金融科技（279）旗下民眾證券率先跟推，只要客戶有期貨戶口，就會幫客做交易咁話。<br><br>不過，要買賣呢張期貨合約成本唔低，每張期貨為5個比特幣，以比特幣參考滙率（BRR）18,000美元計，即係每張期貨合約要成90,000美元。<br><br>民眾證券行政總裁潘康海話，芝加哥期權交易所（CBOE）上星期推出比特幣期貨，首日交易即兩度漲停板，突破18,000美元，反映市場對比特幣期貨交易有龐大的需求。佢預期，開始交易首日，普遍投資者會採取觀望態度，但交易量會隨着市場對比特幣的期望上升而增多。<br><br>民眾證券當日將會加派人手，解答客戶問題，講清楚有咩風險，仲話已經有客講明有興趣去馬。<br><br>李華華</p></body></html>