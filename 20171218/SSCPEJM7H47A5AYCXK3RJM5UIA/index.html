<html><header><meta charset="utf-8"><title>林鄭時代的政治融合（添馬男） - 添馬男</title></header><body><h1>林鄭時代的政治融合（添馬男） - 添馬男</h1><p>林鄭挾閹割議會之功勞簿上京面聖述職，表現獲得黨高度表揚，將另一位同時面聖的崔特首比了下去。《人民日報》及《人民日報》海外版皆以林鄭述職為頭版頭條新聞， 習近平除了讚揚林鄭月娥上任以來實現「良好開局」，又特別提到是她主動邀請十九大宣講團來港，認真識做。<br>香港人擘大眼睇清楚林鄭月娥政客功架了。起初大家仲以為修改《議事規則》要近聖誕先至表決到，梁君彥之所以不顧一切合併辯論及加會，就是要確保林鄭上京述職可以在聖上面前領一等功兼登上《人民日報》頭版。議會內泛民盲毛狂插建制派，同西環契仔開拖，將林鄭月娥輕輕放過，足見香港今後政局可休矣！<br></p><p>傀儡政權之下　香港澳門化
</p><p>「梁去林鄭來」是「董去曾來」故伎重施，董梁二人均非犯上嚴重政治錯誤而下台，只是中共出於戰略需要。每次人事變動，起用港英餘孽，會產生鐘擺效應，而中共就可借此空間去落實既定政策。曾蔭權上場中共目標是「經濟融合」，政府全力推動跨界基建將十大工程上馬，而林鄭上場，中共的戰略目標已經好清楚，係「政治融合」，簡單而言就是將香港澳門化，所以才會調澳門中聯辦主任王志民來港主理融合工作。近日台灣文化人張鐵志及學者吳介民、吳叡人無法入境，情況就如澳門，由中共制訂入境黑名單交特區執行。<br>有人認為林鄭只是妹仔丫環，最多只係一個初入門家嫂，何來能力抗拒北京落單，這種開脫誤導了泛民，令他們對林鄭疑中留情，在《議事規則》修訂、入境黑名單、入學校直播李飛等事上輕輕放過。林鄭競選前其實已經同共產黨做了交易，這是北京放棄鬍鬚曾的真正原因，她只要低調配合，唔好似梁振英添煩添亂，中央自會打點一切。香港特首唔係建制派之首，中央港澳工作協調小組、港澳辦中聯辦先至係，至於梁振英時代插手香港事務之廣東省勢力也淡出。重要政治工作由上而下，執行也以共黨官員為主導，香港政府及建制派低調配合。<br>林鄭選擇今天「低調配合」角色，獲得中央嘉許，因為大家心知肚明，正如一切傀儡政權，知道自己角色乖乖哋就有獎賞。其實林鄭可以選擇say no，但因為一早傾好先畀佢做特首，佢邊有膽量去同中央討價還價？<br>眼前本來還有第三條路，就係曾蔭權方式，對北京要求虛與委蛇，做啲唔做啲，鬥蠱惑，但今時唔同往日，當時屬曾慶紅主政年代，此人處事手法靈活圓滑，比起今日極端、搞運動方式不可同日而語。林鄭月娥的故事，令我想起汪精衞，並非二人均屬傀儡，而是二人均曾希望通過妥協去實現自己目標，可惜，汪精衞遇上的是由近衞內閣變成東條內閣，日本對汪政府的控制越來越嚴重，越來越唔畀面，最後落得罵名。<br><br>添馬男</p></body></html>