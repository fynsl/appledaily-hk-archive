<html><header><meta charset="utf-8"><title>Can Bank：三代人供一層樓 - 散子</title></header><body><h1>Can Bank：三代人供一層樓 - 散子</h1><p>新世界（017）新世代首置計劃（前稱大學生首置）噚日終於出爐，首期7.5%，發展商做一按，首十年按息P減2.75%。由頭到尾都叫呢個做計劃，唔係優惠，可想而知，個計劃一啲都唔優惠。<br><br>首期的確降低了，以天生樓入場費587.8萬計，首期僅44萬，按揭年期可以長達40年，以年齡上限35歲上車計，要供到75歲先供得完；而按息亦都比銀行高，即使P相當於5厘去計，減2.75厘，亦較一般銀行的減2.85厘為高。更不用說首十年後，按息將調升至P減1.75厘。<br><br>息高年期長，發展商做一按，表面上入場容易了，但發展商就不單賺息又可以賺到長年期。咁當然計劃針對得年輕人，梗係會話佢哋日後人工高咗，還款能力高咗，可以早啲還款，咁咪唔使捱貴息囉，但貴息起碼要捱5年，因為首五年禁售。<br><br>發展商做一按，即係唔使壓測，只限年歲，不限資產，一方面，可以幫年輕人上車，另一方面要靠父母更容易，首五年唔畀租賣的確可以減少投資者入場，不過，樓價無跌之下，唔需要壓測的高成數按揭，日後若出現撻定及銀主盤個案，發展商仍然是有權追差價的。長年期按揭，更可以造就父母幫手付首期，下一代幫手供尾期，真正是三代人供一層樓。<br><br>發展商做生意無理由要無端端平價賤賣，畸形樓市之下，低首期長年期按揭，抑或劏房問題比較大，真係要到時辰到先知。</p></body></html>