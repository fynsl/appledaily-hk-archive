<html><header><meta charset="utf-8"><title>隔牆有耳：娥特冬至收爐　放假5日 - 李八方</title></header><body><h1>隔牆有耳：<br>娥特冬至收爐　放假5日 - 李八方</h1><p>就算幾打得，都要放假啩！有工作狂外號嘅特首林鄭月娥，聖誕假期終於肯唞番幾日。政府噚日公佈，娥特本周五、即係22日冬至起休假5天，其間會離港，呢次係佢上任特首後首度放假5日，但政府冇講佢會去邊度relax大解放。<br>咁又係嘅，立法會啱啱通過政府都好樂見嘅《議事規則》修訂，日前又完成埋上任後首度述職之旅，仲獲領導人大讚開局好，可算係最好嘅聖誕禮物。由於娥特今日要主持港區人大選舉，今日嘅行會亦會暫停，而娥特離港休假期間，會由打呔返工就興奮嘅政務司司長張建宗署理特首職務。<br>翻查資料可見，前特首梁振英上任後約1個月就放假5日外遊，總計佢上任5年以來，平均一年放超過14日假，多過前兩任特首曾蔭權同董建華，相信娥特喺放假呢方面唔夠梁振英積極。</p></body></html>