<html><header><meta charset="utf-8"><title>八方相當年：郭永健孖兄弟　靠粒癦分大細　會考同取28分 - 李八方</title></header><body><h1>八方相當年：<br>郭永健孖兄弟　靠粒癦分大細　<br>會考同取28分 - 李八方</h1><p>呢期政壇有位後起之秀幾受人注目，民主黨、香港眾志及民協等政黨都撐佢喺新東3.11補選披甲，似乎凝聚力非凡，事實上31歲嘅郭永健啱啱亦當選工黨主席，係泛民主流政黨最年輕話事人，協助帶領市民對抗威權。原來佢喺中學時代已經識抗爭，「中四時候quit咗prefect，因為個訓導老師好專制，忍唔到佢成日呼喝啲同學」。<br>郭永健有個大佢約10分鐘嘅孖生哥哥，人稱「細孖」嘅佢話，連媽媽都話最初分唔清佢哋兩兄弟，「試過餵完阿哥食奶，又再餵佢」，返學都會被認錯，但其後面上多咗粒癦，啲人開始識分大同細。</p><p>參加緊泛民新東初選嘅佢自細喺馬鞍山大，「幾乎去勻馬鞍山所有籃球場打波」，呢位新東之友中學讀沙田浸信會呂明才中學，雖然同阿哥唔同校，但會考竟然同分，一樣有28分，明顯係高材生，但細孖話佢讀書算輕鬆，可能平時溫得夠，自爆考試前一晚通常「舂眼瞓」，「溫到10點幾就瞓覺，第二日考試反而精神好夠」。</p><p>棄建築讀經濟 了解社會</p><p>雖然係理科生，卻熱愛中國歷史，「小六時試過攞家姐中三本中史教科書嚟睇」，《資治通鑑》佢都由頭睇到尾。中學畢業後入咗港大讀建築，卻發現建築原來好重美學，「頭一年都係畫畫同人體素描等，同預期有啲落差，咁啱開始諗緊點樣可以回饋吓社會、砌圖畫則又有乜作用？」讀唔夠一年就轉至經濟及金融系，「讀經濟反而可以更了解社會」，當時副修政治兼有讀哲學，更因此確立咗左翼立場，之後創立「左翼21」，2010年仲同周澄等人組成「大專2012」並參與五區公投。<br><br>李八方</p></body></html>