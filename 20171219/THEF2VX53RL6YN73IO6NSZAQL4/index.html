<html><header><meta charset="utf-8"><title>金手指 ：Bitcoin應值零？ - 孫柏文</title></header><body><h1>金手指 ：Bitcoin應值零？ - 孫柏文</h1><p>對上連續幾日，見David Webb先話Bitcoin係龐氏騙局，跟住就聖誕搞笑咁話佢都搞個WebbCoin。當然，如果話Bitcoin係龐氏騙局，即係佢覺得Bitcoin價值等於零。<br>雖然佢個網站冇留言功能，不過我可以想像有幾多Bitcoin好友會話佢「大叔好懶，做多啲功課啦！」又或者係咁笑佢做「明燈」等。起碼孫柏文今年年中post過段片，解釋點解我打死唔買Bitcoin，下面啲留言係咁講。<br>不過Webb講科技，唔係第一次揩嘢。當年有隻科技股，賣緊三十幾四十蚊股。佢就喺網站post文，話最多值12蚊股。仲話12蚊係畀多佢。<br>點知隻嘢一年後賣到六、七十蚊股。科技股王呀！再過多半年試過見百六！明燈呀！做唔夠功課呀！<br>嗰陣，我都仲係個學生，Webb已成為我偶像。不過我都手多，買過嗰隻股王。72蚊買，108沽。<br>故事結局係點？禮拜一，隻嘢收4.59元一股，叫電訊盈科（008）。<br>點都好，其實佢講Bitcoin兩篇文，我最有興趣係佢講WebbCoin同Bitcoin嘅分別。特別係對Blockchain嘅睇法。下篇，我想講吓香港已有百多年歷史用Blockchain追住段億計資產。新年再見！<br><br>孫柏文<br>獨立股評人<br> http://fb.com/shuen <br>本欄逢周二刊出</p></body></html>