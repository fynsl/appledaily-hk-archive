<html><header><meta charset="utf-8"><title>財路：津創業務長搵長有 - 錢雋</title></header><body><h1>財路：津創業務長搵長有 - 錢雋</h1><p>津創（1065）H股股價，比A股大折讓70%，喺水務瓣數當中，津創又至抵搞，一於煲津創。<br>津創H股現價4.3元，插到落半年底，A股（滬600874）現價折約15港元，H股比A股大折讓70%。<br>仲未止，場內專業預測，津創今、明兩年預估PB1.03倍同0.94倍，場內同級數水務瓣數，津創A股兩年預估PB3.6倍同3.3倍、東江環保（895）1.9倍同1.57倍、北控水務（371）2.6倍同2.3倍，內地碧水源（深300070）同期預估PB2.98倍同2.54倍、永清股份（深300187）4.3倍同3.8倍，津創PB又係至抵搞。<br>津創主打天津市污水處理、再生水同水務供應，今年頭三季盈利4.1億元人仔，增長近12%。<br>咁睇，唔打機可以，但水係必需品，加埋環境污染，咬實呢個point ，津創主打瓣數，已經長搵長有。<br>加埋水務亦係內地鐵膽國策，嚟緊日子，喺呢瓣投資上萬億元計數，講前景，津創一啲唔削。<br>事實上，津創除咗天津主打地區，今年以嚟，先後中標巴彥淖爾、甘肅、合肥等水廠PPP項目。<br>再喺本月中，集團進運內蒙自治區項目，斥資近8億元人仔，參股內蒙PPP項目。<br>亦睇到，津創向外發展，一樣有實力攞到項目。<br>場內專業預測，津創今、明兩年EPS 0.41港元同0.44港元，兩年預測PE分別只係10.4倍同9.8倍，又係平到笑。<br>煲津創當翻半番到6.45元，明年預估PB近1.5倍，都仲未追到最近磅嘅東江環保1.57倍PB。<br>又津創目標價明年預測PE近15倍，亦未追到上邊行家明年平均PE20倍。<br><br>錢雋<br>細價股專家<br>本欄逢周二刊出</p></body></html>