<html><header><meta charset="utf-8"><title>智取大市：港股二度升浪條件 - 晉佳</title></header><body><h1>智取大市：港股二度升浪條件 - 晉佳</h1><p>上期講到港股會有反彈，噚日A股都未算企穩，港股縮住成交先來個小彈，但升勢並不全面，主要由部份大藍籌帶動。呢刻強勢大藍籌守穩10天線之後，短線有條件升至吸引散戶再度雀躍買牛仔嘅水平，希望言中。不過，要注意一件事，融創（1918）配股第二日已經跌破配股價31.1元。呢隻由港股通持股達到已發行股本24.67%、由北水主宰程度最勁嘅股，配售接貨投資者亦幾可肯定都係大陸佬為主，配股價不堪一擊亦反映北水胃納有所減弱，希望呢種胃納減弱，亦只限於內房股。<br><br>論中線調整，估計尚未完結。原因係上證50指數3,000點作為公募基金要沽嘅水平，最老土都係要兩個元素其中一項出現改善，先能夠扭轉沽貨預期。第一，價錢變平，簡單啲講係透過股價下跌去令估值變得吸引、值博；第二，重燃盈利增長預期。因此，後市要再出現升浪，必然係透過改善盈利預期。<br><br>港股暫時見一見頂，原因係經過一年嘅工業restocking浪潮，以及內地樓市爆升過後，內地經濟開始未接到軌，步入增長放緩。11月工業增加值按年升6.1%，為年內第二低，商品類、工業相關股份近兩個月早已跌到反艇。不過，稍後要留意各工業產品銷售情況，可能係經濟小陽春嘅訊號，例如11月內地銷售挖掘機械產品13,822台，開始有回升，睇吓情況明年初會否持續。<br><br>人行調高MLF利率之後，人行噚日進行3,000億人仔逆回購，淨投放2,600億，拆息偏高之下，內地仍然想維持資金寬鬆，呢種環境下，中央要催谷明年某個時間最低限度出現經濟小陽春，難度唔算高、機會亦唔算細，於是港股明年仍然有多一浸上升嘅機會。由於內地新住宅價格升勢放緩已成定局，更有可能催化成樓換股局面。不過，一切一切要等時間發酵，中線調整，仍需時。<br><br>晉佳<br><br> https://www.facebook.com/advanceguy1/ </p></body></html>