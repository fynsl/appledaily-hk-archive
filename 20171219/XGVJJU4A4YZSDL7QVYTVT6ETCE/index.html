<html><header><meta charset="utf-8"><title>【愛情DQ掣(4)】27歲銀行仔變Rock友？馬天佑：話40歲我都信</title></header><body><h1>【愛情DQ掣(4)】27歲銀行仔變Rock友？馬天佑：話40歲我都信</h1><p>全新配對節目《愛情DQ掣》嚟到第一次約會，先嚟泰拳女Debby配銀行仔Derek。講返配對嗰日，Debby首選Youtuber浩嵐，可惜浩嵐最後揀咗Model界法拉bb Sumi，後嚟銀行仔Derek揀Debby，Debby就話可以試吓做朋友嘅。<br><br>事實上，Debby同Derek嘅外形就真係唔算得上話好襯，既然係咁，大會就特登為佢哋安排一次形象大改造，請嚟星級形象指導馬天佑幫手，話唔定新look可以挽回唔少分數！<br><br>就咁睇Derek個樣，你話似哥哥定叔叔呢？馬天佑就話，「你話佢40歲，我都信囉！」製作組check過Derek嘅身份證，的而且確係1990年出世，真係27歲㗎咋！至於Debby就好厚道咁話，「Derek唔似叔叔，不過衣着就有待改善。」就講拍攝當日，馬天佑就評Derek嘅衣着，「件恤衫好正經，但係件褸就casual，感覺唔係好match。」<br><br>咪以為我哋係咁踩Derek呀，我哋真心指出佢哋問題，從而希望佢接納並改變形象，咁先可以吸引女仔㗎嘛！不過喺馬天佑出手之前，畀咗任務Debby同Derek先，要佢哋為對方襯套衫。究竟佢哋認為對方點着先好睇？馬天佑又buy唔buy呢？睇片就知喇！</p><p>場地提供：Hisso<br>主持：何宛珊 (表妹)<br>攝影：峰、馮燊明、梁依能<br>後期：梁依能、馮燊明<br>視覺設計：Cammie<br>編審：仙</p></body></html>