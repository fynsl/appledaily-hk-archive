<html><header><meta charset="utf-8"><title>中環在線：為廣以理工揭牌　超人父子打親子呔 - 李華華</title></header><body><h1>中環在線：<br>為廣以理工揭牌　超人父子打親子呔 - 李華華</h1><p>前排傳出李嘉誠基金會喺汕頭大學嘅辦公室被「除牌」，基金會其後否認傳聞，噚日李嘉誠就以汕頭大學校董會名譽主席身份，出席廣東以色列理工學院「中以教育科技合作」活動，同行嘅仲有細仔李澤楷（Richard），以行動證明一切。<br>超人呢幾年成日俾人話撤資，不過生意歸生意，慈善歸慈善，佢依然成日向內地項目捐錢，尤其係汕頭大學嘅項目。早於2013年，李嘉誠基金會就捐出超過10億元（1.3億美元），將以色列理工學院引入中國，喺汕頭大學校園興建一所全新理工學院，就係廣以理工嘞。<br>噚日廣以理工揭牌，Richard同爸爸一齊去，仲要打埋同一款藍色底紅色幼條領呔，Richard喺新聞稿度話「父親時常提醒我，追求學問永無止境，而他始終不渝的支持高等教育和科學研究，以期造福人類，正體現了他的這種信念」。<br>超人亦再捐出1,000萬人仔支持廣以理工發展，希望學校為粵東帶來新格局。超人呢日亦相當happy，以色列理工學院校長拉維送咗份特別禮物「公羊號角」畀超人，超人即場試吹仲要影相開心share㖭。為表文化交流，揭牌儀式上學生表演醒獅、潮州大鼓，同埋希伯來語歌曲《Hine Ma Tov》。廣以理工目前有216名來自廣東同其他省市嘅學生，明年就有海外學生入讀。</p><p>李華華<br><br>mailto://LiWaWa@AppleDaily.com</p></body></html>