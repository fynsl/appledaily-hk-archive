<html><header><meta charset="utf-8"><title>隔牆有耳：傳真社財困又要眾籌 - 李八方</title></header><body><h1>隔牆有耳：<br>傳真社財困又要眾籌 - 李八方</h1><p>由公眾籌款成立、主打調查報道嘅新聞機構傳真社（Factwire）陷財政危機！創辦人吳曉東話傳真社現只餘20幾萬，只夠撐過本月，所以要發起新一輪眾籌，目標係380萬，應付未來一年開支。如果最終冇人捐錢，成立近兩年嘅傳真社就會到此為止。吳曉東話如果真係咁，反映港人覺得社會唔需要調查報道：「我係好唔想見到傳真社倒閉，我係一萬個唔想。」<br>吳曉東話一般新聞機構冇資金，可以向投資者伸手，但傳真社百分百由市民成立，「所以現時唯一可以求救嘅就係向香港社會」。今次眾籌方法係無論市民捐幾多，都會成為傳真社嘅一年訂戶，想捐款嘅朋友今日可以留意傳真社fb專頁。<br>吳曉東強調佢喺傳真社冇支薪，亦唔係傳真社僱員，平時冇過問編採工作，而由成立至今來自5,700人次共籌得嘅781萬元捐款，全數都係用嚟支付公司調查記者嘅薪金同營運開支。傳真社運作21個月以來有56個調查報道，平均每個月有近3個報道出街。</p></body></html>