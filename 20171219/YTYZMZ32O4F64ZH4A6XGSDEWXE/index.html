<html><header><meta charset="utf-8"><title>大棋局：港股最後一升動力 - Mr. Tregunter</title></header><body><h1>大棋局：港股最後一升動力 - Mr. Tregunter</h1><p>港股最後一升嘅動力，可能來自炒同股不同權概念。12月15日港交所收市後公佈創新板諮詢總結，打算修改上市規則，畀三類公司嚟香港主板上市。第一，同股不同權的新經濟公司，市值最少達100億元；第二，尚未有收入的生物科技公司，市值最少達15億元；第三，已在其他地方上市，來港作第二上市的新經濟公司，市值最少達100億元。<br>簡單嚟講，就係放寬上市門檻，畀一啲本來唔符合上市規則嘅公司可以嚟香港上市。尤其好多人都話，今次所謂嘅改革，其實只係為阿里巴巴度身訂造，相信又會掀起一股炒風。點解咁講？炒股係預期，股壇經常聽到一句話：「冇PE好過有PE」。有PE，大概計到間公司合理價值，即係有頂；冇PE，吹到間公司100年後統一全世界都可以，股價冇頂任你篤，爆咗先算。<br>整體經濟增長疲弱，好多公司睇佢盤數冇乜增長動力，大戶都會驚炒上去自己中伏。炒願景、炒未來嘅公司，只要每年盈利增長睇落夠勁，甚至間公司日日蝕都冇所謂，只要有人信佢前途無限，個價就有得炒。金融海嘯後聽得最多的一句話，可能係價值投資已死。死計爛計每股盈利，計現金流，計CAPM，out晒。<br>同股不同權即係dual-class shares，可以每股價錢一樣，投票權唔一樣，又或調轉投票權一樣，但價錢唔一樣。香港人最熟的應該係太古，有太古A（019）同太古B（087）兩隻股票，投票權一樣，太古B只係太古A五分一價錢。同股不同權係當日英資公司想在市場上吸水，但又唔想放手公司控制權而度出嚟，只不過時移世易，現在套嘢要嚟服務中國公司。同股不同權係金融市場上的貴族制，違反咗《世界人權宣言》第一條人人權利平等。平等是否適用於金融市場？不妨想想。<br><br>Mr. Tregunter<br>本欄逢周二刊出</p></body></html>