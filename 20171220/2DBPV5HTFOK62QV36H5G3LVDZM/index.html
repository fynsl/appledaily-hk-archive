<html><header><meta charset="utf-8"><title>中環在線：中銀紀念鈔　未派貨先潛水 - 李華華</title></header><body><h1>中環在線：中銀紀念鈔　未派貨先潛水 - 李華華</h1><p>中銀香港（2388）發行嘅百年華誕紀念鈔票今日開始直至月底有得拎喇，可惜未見街已經一盆冷水，被批隨時潛水！<br>今次係近年嚟紀念版發鈔量最多嘅一次，有成500萬張，但就似乎冇2015年匯控（005）套150年紀念鈔咁熱搶啦，發行多咗但搶嘅人好似少咗，唔單只易買到，一眾買家月頭仲因為領鈔安排限制多鬧爆，中銀先跪低畀人代領。不過聽日就算有得拎，收藏專家都睇淡市況，一心炒30連張嘅話分分鐘要損手。<br>中銀香港之前已經轉軚，由唔可委託第三方代為領鈔，改為可以授權第三者代領，就算搵唔到人代領，都可以之後補領，但就要等中銀再公佈啦。<br>九龍集郵中心有限公司負責人蔡芳祥就話，香港紀念鈔市場一直以大陸為主，今次完全冇聲氣，一來大陸反貪勁咗，二來上一次匯控紀念鈔唔少人都炒燶咗，原價23,880元嘅35連張紀念鈔𠵱家叫價萬六蚊都冇人接，仲話俾匯豐害死咁話啊。<br>佢又話，今次紀念鈔係慶祝中銀香港百年行慶，而唔係中國銀行（3988）百年行慶，大陸人未必鍾意咁話，如果送禮會用番2012年個套中行百年華誕。計我話，大家都係中國銀行，不用分那麼細啦！<br><br>李華華<br>mailto:LiWaWa@AppleDaily.com</p></body></html>