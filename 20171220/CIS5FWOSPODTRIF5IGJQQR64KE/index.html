<html><header><meta charset="utf-8"><title>智取大市：北水取態有改變 - 晉佳</title></header><body><h1>智取大市：北水取態有改變 - 晉佳</h1><p>港股通走資2億，係4個月以嚟首次，數字睇起上嚟不樂觀，但當中反映有啲股北水派貨，有啲股北水仍有興趣買。好似蹺蹺板一樣，A股唔得時，資金流去本地銀行股；A股得，又返去騰訊（700）、平保（2318）度，最重要係咪喺唔同時間處於大漲小回走勢之中，暫時睇，短期內答案仍然係正面，因為幾隻大藍籌嘅走勢尚算不錯。<br>人行噚日再進行1,000億人仔逆回購，令到淨投放達到200億，喺北水供應仍然充裕之下，除非又見到港股投資者情緒亢奮，耗盡短期購買力，否則短時間內未見到新一輪拋售嘅潛在危機。有一點要留意，北水有別於上半年可以穩陣坐貨，喺估值升高咗、內地拆息反映資金成本貴咗之下，北水亦會更短視，個市冇得唔Chok。<br>港股呢輪唔係個股全面上升嘅市況，反而一見到單日隻隻股全面升、大家high high哋仲驚，因為又到短線轉軚嘅時間。<br>小弟仍繼續mon實商品股，中鋁（2600）近期有反彈，中國東方（581）又喺5.5元左右盤旋。呢個板塊未起步，但炒作中國經濟回升嘅話，出年某個時間會相當受惠，值得備忘。<br><br>晉佳<br> http://fb.com/advanceguy1 <br>本欄逢周一、三、五刊出<br><br><br><br><br>晉佳,港股通,走資,北水派貨,逆回購,商品股,_mt_投資</p></body></html>