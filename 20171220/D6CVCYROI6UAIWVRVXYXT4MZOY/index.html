<html><header><meta charset="utf-8"><title>【愛情DQ掣(5)】馬天佑令銀行仔變暖男　泰拳女受唔受2nd Date？</title></header><body><h1>【愛情DQ掣(5)】<br>馬天佑令銀行仔變暖男　泰拳女受唔受2nd Date？</h1><p>《愛情DQ掣》進行第一次約會，上回講到泰拳女Debby同銀行仔Derek互相幫大家揀咗套衫，今集就等星級形象指導馬天佑出馬！<br><br>為咗撮合Debby同Derek，馬天佑話要為佢哋揀返套情侶裝，「呢個節目最緊要係要佢哋成事吖嘛，我覺得要諗辦法令佢哋襯啲先！」</p><p>馬天佑為Derek設定一個暖男形象，幫佢揀咗件淺色冷衫，「當女仔依靠住膊頭嗰陣，就會覺得好舒服。」至於Debby嘅上身衫就以黃色為主，襯條牛仔長裙，青春又斯文，「加埋頂畫家帽，令文青系感覺重啲。」<br><br>先講Debby，換咗個新look出嚟，製作組都「嘩、嘩」聲，果然青春少艾，着咩都咁好睇！Debby就話，「對我嚟講係新突破，真係無着過呢種style嘅衫，估唔到效果咁好！」至於Derek嘅新look的確有清新嘅感覺，後生咗又不失斯文，佢自己就話，「以後揀衫真係可以多啲變化，唔使淨係着一隻色。」</p><p>其實佢哋兩套衫，馬天佑都精心襯過，一樣都係橫間款，以淺藍色系為主，馬天佑仲乘機畀位佢哋親密接觸，「襯唔襯呀？搭個膊頭仔先啦！」真係全場都warm晒，Derek又紅都臉晒，Debby就梗係冧晒啦！馬天佑話，「今日我盡咗力㗎喇！希望可以促進到件事！」<br><br>唔止馬天佑有心，Derek個心都一早飛咗落Debby度㗎喇，所以會唔會有第二次約會，就睇Debby嘅意向喇！究竟Debby嘅心意係點？睇片睇片！</p><p>場地提供：Hisso<br>主持：何宛珊 (表妹)<br>攝影：峰、馮燊明、梁依能<br>後期：梁依能、馮燊明<br>視覺設計：Cammie<br>編審：仙</p></body></html>