<html><header><meta charset="utf-8"><title>自言身體差孕吐厲害熊黛林挺肚開工突叫暈</title></header><body><h1>自言身體差孕吐厲害<br>熊黛林挺肚開工突叫暈</h1><p>熊黛林（Lynn）、馬時亨、林建岳及朱薰等前晚在九龍灣出席「德福戲院 x Grubers」開幕禮暨《柏靈頓2》（Paddington 2）首映禮，懷有五個月身孕的Lynn，穿上四吋高踭鞋，孕肚明顯，出入時都小心翼翼需工作人員攙扶，接受訪問後，更聲稱見暈需要休息。她說：「下年係預產期，會喺香港生，初初陀B時好辛苦，成日抱住個廁所嘔，起唔到身，因為身體差，反應大，成個月同老公冇乜講嘢，真係唔好意思，冷淡咗對佢咁，我咁辛苦佢都心痛，又幫唔到手，嘔咗三個月。」</p><p>想食麻辣火鍋</p><p>Lynn表示姑奶郭可盈和家人不時都有加以提點，奶奶更每天為她煲補身湯水，而老公郭可頌不想她外出，Lynn坦言着四吋高踭鞋，事前沒讓老公過目，她說：「平時我好乖，做嘢要靚嘛，佢平時都叫我唔好出街。唔會有事嘅，我着慣高踭鞋。」Lynn指開始食得清淡，但間中都會想食麻辣火鍋，她說：「對我嚟講唔係好辣，又會突然想食甜。」她自言最想BB健康，希望之後再生，暫時兩個先。提到舊愛郭富城向她送上祝福，Lynn淡然回應：「係咩，多謝！」<br></p><p>朱薰睇戲教仔</p><p>此外，朱薰和老公帶同五歲兒子和一歲女兒到場，她說：「個仔兩歲已經開始帶佢睇戲，不過喺戲入面都會學到啲粗言穢語，會即時教導。」問到會否再生小朋友？朱薰說：「夠數喇，收爐！夠皮，𠵱家都差唔多唔夠時間陪佢哋。」<br>採訪：羅慧敏<br>攝影：沈健程</p></body></html>