<html><header><meta charset="utf-8"><title>中環在線：瑞銀、利豐兩個Spencer - 李華華</title></header><body><h1>中環在線：瑞銀、利豐兩個Spencer - 李華華</h1><p>利豐（494）CEO位Spencer Fung（馮裕鈞）就係人都識，但過去幾年一直唱淡，並且同利豐「隔空駁火」嘅Spencer Leung（梁裕昌）同樣夠晒知名度。由2010年開始唱淡利豐嘅瑞銀「星級分析員」Spencer，今個月7號轉軚，發報告畀利豐「買入」評級，結束7年唱淡過程。<br><br>利豐上星期就公佈出售部份業務，Spencer亦發報告認為交易係利好因素，仲強調可以畀馮裕鈞喺利豐有更多「話事權」，可以幫佢鋪路。Spencer短短13日內已經出咗3份Report，重申「買入」評級，日前最新報告仲調升目標價至4.8元，高過之前4.4元約9%。<br><br>自瑞銀出報告後，利豐股價都隨即上揚，一度升穿該行目標價4.4元，噚日就微跌0.24%，收報4.21元。<br><br>早前華華提過，有班小股民今年2月就喺網上論壇開post講利豐，名為「利豐494從（重）振雄風打氣區」，話要同利豐打打氣「給力」，當時股價大約喺3蚊左右，即係較2011年時高位的21蚊，已跌成8成，不過最近個post就沉咗底，就算利豐真係再升，一班網民都無再討論落去了。<br><br>李華華</p></body></html>