<html><header><meta charset="utf-8"><title>財經評論：還六四一個真相</title></header><body><h1>財經評論：還六四一個真相</h1><p>港媒「香港01」早前派記者去倫敦的英國檔案館，查閱有關1989年嘅解密檔案，其中包括當時震驚全球嘅「六四民運」資料。周三上午，「香港01」刊出題為「英引中國國務院情報　27軍掃射軍人　逾萬平民死亡」的報道，講述英國「六四」期間所收集到的情報。（原文： http://bit.ly/2BueHXS ）<br>報道刊出不久，報道連結即顯示「找不到網頁」，雖然相關報道晚上重新刊出，但內容已作多番修改。例如標題改為「英引中國國務院人員：27軍掃射　學生、士兵皆中槍」、消息人士由中國國務院的委員改為中國國務院員工，更重要的，是把27軍用「無差別攻擊」方式清場及國務院內部估計至少有10,000名平民死亡的一小段刪去、屍體被裝甲車輾過再壓成「餡餅」並用推土機收集的細節亦消失得無影無蹤。另外，原文引用《壹週刊》引述美國白宮解密文件，估計死亡人數逾一萬人的一段，亦被改為六四時擔任新華社國內新聞部主任的張萬舒指「六四」期間只有700多人死去。<br>究竟點解要咁大篇幅修改內文，「香港01」總編輯龍景昌回應傳媒時就話「篇文寫得唔好吖嘛」，而且有唔準確同誤導性內容。的而且確，「委員」、「員工」呢類字眼好易會譯錯，但有啲細節明明有英文原文字眼參考，而且係官方資料，總有一定可信性啩，突然刪去仲話記者寫得唔好實在令人費解。筆者年資尚淺，唔敢話呢個決定啱定錯，但希望公眾可以比較一吓原文，更全面咁諗呢件事。畢竟歷史需要真相、社會未來發展需要真相、死者家屬更需要真相。<br>講起真相，主打深入偵查報道嘅傳真社（Factwire）得返好少營運資金，面臨倒閉危機，如果大家都覺得社會需要真相、需要深入報道嘅，不妨應創辦人吳曉東呼籲，捐款支持。<br>記者：莫亦熙</p></body></html>