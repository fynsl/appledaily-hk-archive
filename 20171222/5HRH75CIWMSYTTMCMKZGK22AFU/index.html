<html><header><meta charset="utf-8"><title>智取大市：一個聖誕小確幸 - 晉佳</title></header><body><h1>智取大市：一個聖誕小確幸 - 晉佳</h1><p>港股喺低成交爬格仔爬上去，趁大家以為收爐拋售意欲低，正好有機會慢慢爬上3萬點。<br>嚟緊聖誕假期前後，股市風險唔算大，照計能夠維持呢個軌道上行，有兩件事值得留意，第一，暫時上證50成份股大多數都未重返上個月高位水平，相信距離公募基金新一輪拋售潮仲有水位，有利後市。第二，日本假期復市嘅1月4日打後，股市風險程度同埋波幅預計會加劇，如果呢個日子之後，恒指、上證50同埋個股股價都比現水平明顯上升，到時就要審慎返少少。<br>上證50成份股當中，少有目前相比11月高位明顯破頂嘅股，其中一隻係日用品消費股伊利，強勢亦反映喺同概念嘅蒙牛（2319）、康師傅（322）、恒安（1044）之上，A股炒乜？港股咪炒乜咯。其中，蒙牛同康師傅相比2016年低位都升超過1倍，股價由落後變成與大市基本同步，原本被今年最強嘅科網股拋離得超遠，但落後板塊升，強勢板塊跌，距離都有所收窄，相信兩個板塊嘅優質股都有條件出年再創高位。<br>至於平保A股同H股（2318）走勢都係比較靚仔，都有機會上返上月高位甚至輕微破頂。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>