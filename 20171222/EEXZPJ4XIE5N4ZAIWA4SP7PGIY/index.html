<html><header><meta charset="utf-8"><title>【多仔公x靚女伴】美斯C朗爭乜　法比仔屈晒機</title></header><body><h1>【多仔公x靚女伴】<br>美斯C朗爭乜　法比仔屈晒機</h1><p>基斯坦奴朗拿度（C朗）同美斯呢對冤家，成日畀人攞嚟比較，最近仲誇張到講佢哋由場內鬥到場外，就係鬥邊個生仔多。C朗上月同女友佐真娜誕下愛情結晶品，加埋之前代母所生嘅一對龍鳳胎，家陣已經有4件喺手，而美斯就同新婚妻安東莉娜就已經有2件，但後者已經懷緊孕，明年將會嗶出第3件。<br><br>不過，如果鬥多仔，C朗美斯都要行開，因為家陣效力車路士嘅法比加斯先係王者。佢同大佢12歲嘅未婚妻丹妮娜（Daniella Semaan）已經生咗3件，分別係家陣已經4歲嘅囡囡Lea、2歲嘅Capri同埋啱啱4月出世嘅Leonardo，加埋丹妮娜之前同前夫已經生過兩件，離婚全部跟埋媽咪，即係話法比仔已經湊緊5件。不過，法比仔同丹妮娜未來仲會唔會再生就唔知，但C朗另一邊廂就放話個人目標係7件，佐真娜要努力喇！<br><br>丹妮娜係黎巴嫩模特兒，六年前同法比仔行埋一齊，當時呢段姊弟戀唔多被睇好，而佢前夫亦曾經指責過法比加斯搶佢老婆，甚至鬧過前妻認錢唔認人，但家陣就快七年，睇嚟兩人真係經得起考驗，仲不時約埋美斯伉儷結伴去旅行同遊玩，打風都打唔甩。</p></body></html>