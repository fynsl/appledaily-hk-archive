<html><header><meta charset="utf-8"><title>知己知彼：大學生唔好作死 - 風吹知</title></header><body><h1>知己知彼：大學生唔好作死 - 風吹知</h1><p>香港樓價全球最貴、最難負擔，年輕人上唔到車問題日益嚴重。有發展商有見及此，熱心推出大學生置業計劃，首期最少不足一成，供足40年。出發點係想幫年輕人，但樓市長升長有當然大家開心，不過萬一樓市大跌，真係好心做壞事。<br><br>新世界發展（017）旗下屯門新盤天生樓，料預留15伙助年輕人首次置業，首期最少只需手7.5%，25至35歲人士符合資格即可申請。最細個單位422呎，折實價近588，入場費44萬。以現時瘋狂樓市嚟睇，價錢唔貴。可負擔、有急切住屋需要而又符合資格人士，絕對可以考慮。不過，如你話冇慈父慈母、啱啱畢業嘅大學生，勸你唔好心急入市。<br><br>年輕人上唔到車係一個問題，不過呢度講緊嘅年輕人並唔係指十零廿歲，又或者啱啱讀完書嘅人。因為佢哋上唔到車係好正常，真正要人幫嘅係，出社會工作咗幾年，甚至10年，依然上車無望嘅人。<br><br>發展商一開始係打着大學生首置計劃旗號攞彩，依家醒咗，個名叫「新世代首置計劃」。大學生畢業就買樓，諗都唔好諗，有慈父母另計。剛畢業大學生或大專生，只有讀神科才有機會月入過三萬，普遍只有一萬尾或兩萬頭，學位泛濫，其實大部份都只有萬零蚊。<br><br>好多人一畢業已經孭十幾萬學債，你仲叫佢哋孭多五百幾萬樓債？頭兩年就話供萬二蚊，都可以負擔，出年或加息三次，供多千幾蚊，而日後息口只會越來越高，都仲未計樓價可能因為加息縮表一齊嚟而有機會調整返一兩成。假設你25歲起供，供40年，最後嗰30年月供升到兩萬幾蚊，真係一日未退休，一日都要供樓！難怪香港咁多學生跳樓，太絕望了。<br><br>風吹知</p></body></html>