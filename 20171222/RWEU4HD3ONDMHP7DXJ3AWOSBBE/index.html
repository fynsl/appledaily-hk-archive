<html><header><meta charset="utf-8"><title>【愛情DQ掣(6)】送呢啲畀法拉bb？浩嵐：確實有啲淆底</title></header><body><h1>【愛情DQ掣(6)】<br>送呢啲畀法拉bb？浩嵐：確實有啲淆底</h1><p>全新配對節目《愛情DQ掣》首輪配對已經出爐。配對當日，Model界法拉bb Sumi同泰拳女Debby同時睇中Youtuber浩嵐，最後浩嵐揀咗法拉bb Sumi，希望大家可以認識多啲。<br><br>第一次約會前，大會安排咗個任務，要佢哋各自準備一份禮物畀對方，考吓兩位心思。講到送禮，Sumi笑言自己收禮物比較多，不過覺得大多數男仔都係鍾意實用禮物。佢決定要送手錶畀浩嵐，「我希望佢見到隻錶會諗起我，同我約會一定要準時呀！」唔通之前有啲慘痛嘅遲到回憶？其實Sumi只係見過浩嵐一次，究竟佢對浩嵐有咩睇法呢？Sumi笑話：「雖然佢着嘅衫好舒服，但真係有少少hea嘅。我覺得佢可以着得四正少少！」</p><p>去到舖頭，Sumi左試右試，都揀唔定送邊隻手錶好，過程中更不能自拔地自己shopping，要勞煩動主播表妹提醒佢「撒旦回歸」。「如果襯佢嘅話，可能尼龍織帶會好啲，但皮帶好似smart啲。」最後Sumi揀咗聖誕特別套裝，皆因入面已經包括一個錶盤同兩款錶帶，一盒滿足晒兩個願望。<br><br>另一邊廂，Youtuber浩嵐話要親手整手繩畀Sumi。佢喺網上搵咗條短片嚟學織手繩，不過第一步已經跟唔上，搞到啲繩打晒結，難怪佢喺度埋怨，「點解我一朝早已經要面對咁多困難，可唔可以畀我人生過得輕鬆少少？」織吓織吓，佢又忽然發表「偉論」，「我越織越發覺，手繩係好冇意思嘅禮物，好啱送畀女仔，可以令佢不斷思考個禮物有啲咩意思。」<br><br>最後主持表妹忍唔住問佢：「你肯定真係送呢條手繩畀Sumi？」浩嵐終於肯坦白，「整完之後，確實係有啲淆底...」究竟浩嵐嘅手繩織成點？快啲去片！</p><p>之後浩嵐又點樣補鑊？佢同Sumi會唔會有第二次約會？記得留意下集《愛情DQ掣》！<br><br>「聖誕約會送禮錦囊」：<br>約會前留意對方的喜好，選擇禮物可以考慮既實用又有紀念價值的東西。避免送過於張揚的東西，如大花束、大毛公仔，或是太貴價的珠寶。這些東西或會令對方尷尬。當然可以考慮送上手作心意，但亦要預留時間，萬一過程或結果不似預期，亦可以再搵plan B。<br><br><br>Daniel Wellington <br>查詢電話：24655999<br><br>主持、撰稿：何宛珊 (表妹)<br>攝影：馮峰、Neo<br>後期：梁依能<br>視覺設計：Cammie<br>編導：Kaman、梁依能<br>監製：仙</p></body></html>