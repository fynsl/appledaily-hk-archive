<html><header><meta charset="utf-8"><title>開Live互問大懲罰君如死唔Cut機　呃鎮宇煞青</title></header><body><h1>開Live互問大懲罰<br>君如死唔Cut機　呃鎮宇煞青</h1><p>【今日ENT】吳君如與吳鎮宇前晚在《蘋果》娛樂facebook專頁《娛果》進行直播，宣傳由君如首次執導、即將上影的《妖鈴鈴》。二人相識多年份屬好友，在節目中互問對方電影問題，例如提到鎮宇在《古惑仔》飾演的「𡃁坤」被邊個殺死，當問到君如第一次執導的電影，鎮宇答錯《四面夏娃》。</p><p>想提名新導演</p><p>有網民問《妖鈴鈴》的意思？鎮宇說：「例如你喺香港打求救電話係999，你喺內地就『么么鈴』嘛。」君如就解畫：「呢個係食字箒，如果作法就要有個鈴收妖，不過叫《妖鈴》又唔係幾好聽，咁咪叫《妖鈴鈴》。」問到二人的花名時，君如透露花名是「吳金如」，而鎮宇自封「靚仔」，更踢爆對方叫「吳太」而非「陳太」。<br>網民問到會否考慮再做導演？君如回應：「做，有得做當然做，攞兩份人工，點解唔做？」鎮宇笑指君如執導的風格是「快狠準」，他說：「佢好『狠』，一場戲明明拍完咗，佢都可以拍四次，煞青咗，恭喜煞青咗三次，之後大家都問係唔係真係煞青，係唔係好『狠』呀？」鎮宇認為君如拍喜劇節奏比陳可辛好，君如附和：「係囉！成日畀陳可辛搞亂檔攤，如果講拍戲嘅功力，當然係陳可辛好，自己想出年有機會被提名最佳新導演。」</p><p>囡囡睇十幾次</p><p>君如更爆囡囡陳是知已睇《妖鈴鈴》十幾次，鎮宇笑言她是好公關，帶邱淑貞囡囡、甄子丹的小朋友睇製作過程及首映。由於此戲是陳可辛做監製，二人試過「離家出走」多個月，被女兒詐型，嚇到君如有時要早機去晚機返港。<br>採訪：曹家誠、吉吉　<br>攝影：沈健程</p></body></html>