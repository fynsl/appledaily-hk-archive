<html><header><meta charset="utf-8"><title>志雲呻無綫走寶　冇簽甄子丹</title></header><body><h1>志雲呻無綫走寶　冇簽甄子丹</h1><p>陳志雲近日為復活的亞視主持《百萬富翁》外，更與甄詠蓓及音樂人林家謙為網台「OpenSky.tv」主持《大開眼界》電視雜誌節目，大爆電視台秘史，新節目將於本月28日推出。</p><p>幾次爭取</p><p>在其中一集節目中，志雲講到無綫90年代曾走寶，沒有簽甄子丹做旗下藝人。志雲說：「曾經一位相熟嘅人託過我，問無綫有冇興趣邀請甄子丹，我相信呢個中間人可能都會問過甄子丹意思都未定。當時我都有同無綫管理層提過幾次，大家嗰一刻就冇興趣去跟進，咁我就覺得有啲可惜，對無綫嚟講又可惜，對甄子丹嚟講一啲都唔可惜，如果佢過咗檔之後，可能冇𠵱家做得更加好。」志雲強調不清楚當年甄子丹是否知道有中間人代向無綫搭路，還是中間人的主意。<br>日前志雲在59歲生日當天於葵涌錄影《大開眼界》，透露六叔邵逸夫及六嬸方逸華最愛睇婦女及非戲劇節目。對於無綫節目今非昔比，志雲指現今選擇多及觀眾要求高，成績變得不是太理想，但遇到批評是好事。志雲說：「好似我去亞視做節目，啲人話我倒戈相向，其實無綫唔應該咁睇，呢行要共存共榮，唔係鬥個你死我活。」</p><p>感恩有Job</p><p>志雲又做網台、商台、亞視和舞台劇，明年2月又會帶團去北歐睇北極光，是否之前打官司花盡銀彈要努力搵錢？志雲笑說：「唔關事嘅，商業電台對我好好，好努力為我爭取合理價錢。我好享受工作，生日好開心，細個覺得生日要放一日假，𠵱家生日有工作好感恩，今年生日煩擾我嘅事（官司）有完美句號。」<br>採訪：卓寶花<br>攝影：林賓尼</p></body></html>