<html><header><meta charset="utf-8"><title>【黃杏秀蹺實老公】瘋賭阿叻王晶愛駒！落飛黨喪贏2300萬</title></header><body><h1>【黃杏秀蹺實老公】<br>瘋賭阿叻王晶愛駒！落飛黨喪贏2300萬</h1><p>本地騎師這天（23日）在沙田馬場大出風頭，楊明綸贏「沙角威龍」及「南莊加寶」起孖，以及潘明輝爆「勝利歡星」之後，到第八場三班泥地一哩，另一小將巫顯東夥拍何良馬房的藝人團體賽駒「太陽旺旺」一放絕塵，單Win派123.5元，組合獨贏A3則派23.5元。<br><br>「太陽旺旺」馬主最佳好友團體成員，包括阿叻陳百祥及王晶王日祥，此駒今次縱使閘前遭落飛黨狙擊狂賭，但獨贏仍有12倍，而「太陽旺旺」搭亞軍「軍炮」Ｑ，落飛黨中得更應，中正19倍啡燈Q，落飛黨在W、Ｑ彩池獲利共約2,300萬。<br><br>「太陽旺旺」勝出，頭馬獎金有746,700元。賽後陳百祥、王晶拉頭馬外，還見黃杏秀蹺實老公阿叻，而蘇志威、劉小慧夫婦亦在凱旋門現身，蘇志威名下馬「駿王」在第五場跑第六，第八場他則戥人高興為「太陽旺旺」拉頭馬。<br><br>上季「太陽旺旺」開齋大爆發共贏三場，今季原本連續兩場大敗，但呢次在泥地一哩大變身，起步已經成個火車頭咁，沿途前領虎虎有威，巫顯東扯都扯唔住咁滯，反映此駒谷行料跑弗到爆炸。<br><br>結果「太陽旺旺」貼欄越放越有，直路甚至拋離馬群直奔終點，贏兩個馬位十分輕鬆，帶俾巫顯東近五次賽事第四場頭馬。<br><br>何良說：「我一直都想『太陽旺旺』擺前些走，可惜今季頭兩場都未能做到，今場沿途沒有馬迫牠，令牠走得很舒服。今季我和潘明輝好似唔多夾，『太陽旺旺』前仗在潘明輝胯下慢閘，沿途外疊望空，敗難作準。此馬以泥地一哩最合，記得上季尾牠在莫雷拉胯下贏1200米泥地，當時雷神已表示此馬跑1200米嫌短，不過由於馬兒擅長泥地才能取勝。」<br><br>第八場既係這今午、亦係今年最後一場泥地賽事，卒之爆冷收場，其中二至四名分別由「軍炮」、「共創美好」及「理想回報」拎到，四重彩派12萬幾。</p></body></html>