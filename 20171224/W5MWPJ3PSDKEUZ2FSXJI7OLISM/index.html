<html><header><meta charset="utf-8"><title>【愛情DQ掣(8)】男人最痛！文青男嗌call白車 Miss做咗咩？</title></header><body><h1>【愛情DQ掣(8)】<br>男人最痛！文青男嗌call白車 Miss做咗咩？</h1><p>《愛情DQ掣》嚟到第三對準情侶嘅first date，我哋同Miss思雅同文青Daniel嚟個大變身，去到銅鑼灣嘅La Mod Salon試做facial保養吓，同幫手搞搞大家個髮型。<br><br>思雅平時甚少化妝同去髮型屋，今次絕對係新嘗試，難怪咁緊張，「之前試過畀人係話小學生，而家好啲，係中學生，希望可以似返正常女仔，哈哈。」</p><p>文青男Daniel就話：「（今次係）毒男大改造嘛。」我哋冇咁講過o架Daniel！不過，呢間salon服務對象主要係女性，今次特別破格，畀你有得一齊試，都唔錯吖。先嚟護膚，美容顧問Winnie表示Daniel眼底皮膚比較乾，毛孔較粗大，要留意去角質層、收毛孔同保濕。至於思雅嘅療程主要係修包包面，同提亮膚色。<br><br>話明係first date，梗係要安排貼身任務等兩位交流吓，第一個挑戰就係互相幫對方修眉。Daniel畀思雅修眉時「嘩嘩」大叫，仲問主持表妹「可唔可以幫手call定白車」，認真誇張。相反，到Daniel為對方修眉時，美容師Fifi讚佢手勢幾好，文青哥哥係有啲料到喎，咁就畀多個機會你做髮型師，幫思雅set頭啦。想知兩位點樣幫對方set頭？最後髮型師Franky設計咗咩造型畀佢哋？咁就去片喇！<br><br>最後，我哋仲邀請咗化妝師幫思雅同文青Daniel化妝，想知佢哋喺專家幫手set完頭、護完膚、化埋妝之後嘅新look？兩位又會唔會有second date？咁就要留意下集《愛情DQ掣》。<br><br>主持、撰稿：何宛珊 (表妹)<br>攝影：馮峰、Neo、Sammy<br>後期：馮燊明<br>視覺設計：Cammie<br>編導：馮燊明<br>監製：仙<br><br>La Mod Salon| Hair Spa | Beauty<br>地址：銅鑼灣禮頓道91號雲翠大廈地庫<br>查詢電話：2881 1092<br><br>更多娛聞，喺晒《娛果》<br> http://fb.com/appledailyent   </p></body></html>