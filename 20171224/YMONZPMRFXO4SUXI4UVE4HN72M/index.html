<html><header><meta charset="utf-8"><title>【下季經典一哩要角】莎莎太子女愛駒　新馬錦標掟甩對手</title></header><body><h1>【下季經典一哩要角】<br>莎莎太子女愛駒　新馬錦標掟甩對手</h1><p>跑馬既要有實力，亦要有運氣。由莎莎集團話事人郭少明夫婦統領的「美麗」系兵團，一向人強馬壯，近排佢哋更旺過旺角，剛於本月10日憑郭家公子郭浩泉的「美麗傳承」，造就「美麗」系馬第三次勝出香港一哩錦標，日前仲專登設宴祝捷一番，廣邀馬圈各界出席。<br><br>果然食完好嘢贏多啲，這天（23日）沙田日賽第三場1400米新馬錦標（限三歲非自購馬參加），輪到郭少明細女郭詩雅以蘇保羅馬房「美麗寶貝」在潘頓胯下勇奪桂冠，單Win及組合獨贏A1分別派31及14.5元。<br><br>三歲新西蘭自購新馬「美麗寶貝」上仗影相不敵「飛霸龍」做阿二，今次再跑1400米，沿途被潘頓按實，咬住放頭的「飛霸龍」守第二位跑，直路一加速即將「飛霸龍」拋離，「美麗寶貝」成功報一敗之仇，人馬合作大勝3馬位，以輕鬆姿態攻下新馬錦標，有可能是下季經典一哩賽（四歲馬經典賽事系列首關）要角。<br><br>馬主郭詩雅本人今午未有現身拉頭馬，捧盃由郭浩泉代勞。「美麗寶貝」至今4戰得2冠1亞1殿，表現相當出色，亦令本港增添一位幸運女馬主。<br><br>反觀「飛霸龍」兩戰兩捷後，今仗斷纜首嘗敗績，臨尾不但結「美麗寶貝」彈甩，仲俾另一熱門「魅影揚飛」過埋。結果「魅影揚飛」得亞軍，「飛霸龍」跌落第三名衝線，表現完全不似預期，第四名為大冷馬「醒目再臨」，四重彩派3,395元。</p></body></html>