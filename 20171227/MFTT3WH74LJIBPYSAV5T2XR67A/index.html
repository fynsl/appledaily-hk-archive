<html><header><meta charset="utf-8"><title>收市閒情：今年財圈「柒事回顧」 - 千頌C</title></header><body><h1>收市閒情：今年財圈「柒事回顧」 - 千頌C</h1><p>一年容易又年結，又到「收市閒情」財圈「柒事回顧」。<br><br>第七位<br>出得嚟行，拎住張夠勁嘅卡片，真係素人變神人！有日你遇見剛轉工嘅陳生，「家陣貴寶號係？」「呢張我卡片……」睇住佢靦腆尷尷尬尬嘅表情，你再望望張卡片，你就明了，「咩話？你間公司叫熊貓綠能（686）？」人起朵你起朵，邊度能呀？睇過？唔少公司都想借改名轉運，咁熊貓綠能前身係咩？就係聯合中伏……<br><br>第六位<br>中國有樣國術係舉世聞名，嗰樣嘢叫「老翻」！A貨手袋、波鞋、電話……你諗到諗唔到嘅，「沒有假貨的淘寶」都會幫到你。今年4月，香港出現一件神奇事，「喂喂！大陸有份全購絕密通告流出，聯眾（6899）G.O.價4蚊，狗衝無誤。」結果份流出嘅通告，係真係流嘅！原來只要加「機密」兩隻字，唔理來源係咪中國，大家都會以為自己執到寶。<br><br>第五位<br>一個屎忽鬼，如果識包裝，佢最多俾人話「賤格」；但如果佢屎忽得來唔識包裝，咁就係賤格的白癡。中環摩天輪原瑞士營運商Swiss AEX不獲續約，投資推廣署即時割蓆，將官網摩天輪「成功案例」delete。繼Uber同Gobee.bike後，投資推廣署再一次俾人發現，借外國公司領功，然後過橋抽板，cheap出國際。<br><br>第四位<br>李澤楷投資嘅網媒Stakk，原本氣勢如虹，仲捧紅咗一班主播。結果係點？係有個「神級」CEO，話班staff「太本土」，一次過發癲式炒晒所有員工。一個人有能力短時間建立一個好好嘅平台，然後又極速將佢化整為零，化為烏有，一舖清袋，真係只有神先做到。至於Stakk以我認知，先變成一個長輩圖page，然後……然後佢封咗唔畀香港人睇了。<br><br>第三位<br>正所謂阻人發達猶如殺人父母，想當日iPhone X上架，一眾成功F5「F」出部電話嘅炒家，人人諗住即開即食即賺一皮嘢，點知，渣打（2888）信用卡用家，未出機先cut單；去到抽新股，小散戶衝去抽閱文（772），又點知，都係渣打，喺一個講AI嘅年代，抽新股要打電話落飛，仲要冇人聽，就算打得通，sorry，冇孖展！不過你又點估到，doo到盡頭便是賺！批iPhone X炒家，唔單止要多謝渣打幫佢Cut單唔使變蟹，仲賺埋渣打賠嘅Asia Miles！渣打，希望你2018，搞好system。<br><br>第二位<br>2017最出位新股，一定係健升物流（8457）！正所謂，爆竹一聲除舊歲，新股敲鑼棍都甩！想當日10月18日，健升主席黎健新，於上市儀式以打Golf姿態，三、二、一，大大力一敲，銀牙，支棍飛走了！至於股價，除咗頭幾日喺水面外，至今未上過水面。<br><br>第一位<br>上年「收市閒情」2016財金風雲人物，第五位燒山/蕭若元，今年成功標尾會，先憑2年前預言，終於燈死樂視；至於Bitcoin死狀更恐怖，本來於20,000美金高位徘徊，點知燒山12月22日唱好Bitcoin，即日Bitcoin就洗倉式暴跌，真係即日！最低更跌穿11,000美元！粗略計算，高位計損失1,500億美元市值！＃多謝燒山，令今年「柒事回顧」有個圓滿ending，＃燒山好嘢！<br><br>千頌C<br><br>Tag:千頌C,收市閒情,柒事回顧,熊貓綠能,投資推廣署,Stakk,渣打,健升物流,燒山,_mt_投資</p></body></html>