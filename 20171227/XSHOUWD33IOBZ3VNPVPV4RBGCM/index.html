<html><header><meta charset="utf-8"><title>分手後有你冇我各自玩洪永城另覓新女　唐詩詠單身開P</title></header><body><h1>分手後有你冇我各自玩<br>洪永城另覓新女　唐詩詠單身開P</h1><p>唐詩詠和洪永城今年5月突然宣佈分手，兩年半情告終。當時外間有好多傳聞，指洪永城撻着蔡思貝，激嬲唐詩詠，又有傳唐詩詠被周焯華愛將盧啟邦力追，最後飛甩洪永城。半年之後的今日，兩人仍然單身。</p><p>此情不再</p><p>前晚詩詠獨自出席吳志雄的60大壽晚宴後，隨即趕往陸永家開聖誕派對，去年她和洪永城是拍住拖現身陸永家的派對，但今年洪永城卻冇影。陸永太太Rainah昨在Ig上載大合照，見黃翠如和男友蕭正楠、C君和女友黃天頤等都是一雙一對，只有詩詠形單隻影，洪永城已經不是座上客，莫非他們再見不是朋友？<br>洪永城昨日出席將軍澳舉行的聖誕活動，被問到自從與詩詠分手後，在朋友圈內不再同場時，本來表示聖誕節在親友家開P的他說：「我嗰日有嘢做去唔到，其實佢哋有邀請我，都冇乜嘢所謂，大家都係朋友，平時見面亦唔會尷尬。」</p><p>接受洋妞</p><p>洪永城又謂有親友想介紹女仔給他：「有好多東南亞嘅女仔，有泰國嘅，又有西班牙嘅女仔，不過都係佢哋講吓啫，十劃都未有一撇。」問外國女仔可以接受嗎？洪永城說：「咁我喺紐西蘭讀書嘅，都OK，我英文都講得兩句，可以扮吓鬼仔。」<br>另外，同場的麥明詩提到聖誕到英國旅行：「同一班大學同學返咗去旅行，去咗六日左右，去到玩佢哋嘅冬季嘉年華，掟吓公仔都幾開心。」麥明詩又表明舊同學不過電。<br>採訪：曹家誠<br>攝影：陳俊強</p></body></html>