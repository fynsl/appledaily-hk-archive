<html><header><meta charset="utf-8"><title>操盤手札記：「先知書」投資啟示 - 割柑人</title></header><body><h1>操盤手札記：「先知書」投資啟示 - 割柑人</h1><p>港股今年trade多兩日就完，期指結算前夕，恒指升19點，收29597，主板成交只得827億元，連續6個交易日不足千億，相信唔少基金經理喺聖誕假期前已埋年。下月期指上周初開始炒高水，反映大戶提前轉倉，並以好倉為主，下周新年復市，可望繼續試頂。<br>明年市場焦點，離不開A股。要洞燭先機，就要睇被譽為「A股先知書」嘅《經濟藍皮書》。自2012年12月起，中國社科院每到年尾都會出版《經濟藍皮書》，對中國經濟同A股走勢作出預測。過去幾年，準到令人Ｏ嘴！例如貼中2014年A股大牛市，2015年滬指見5000！<br>明年點睇？先知書話繼續慢牛，睇3700！換言之，相對現水平有13%水位。事實上，以2015年6月喺5178見頂跌至2016年1月喺2638見底，反彈0.382倍黃金比率計，亦可見3600以上。A股明年中入摩，呢個升幅無甩拖，不妨收集A股ETF。行業方面，先知書就睇好消費、環保、新興產業。<br>講到環保，不得不提新能源車。內地明年1月1日起免徵新能源車購置稅，電動車龍頭比亞迪（1211）隨即飆前5.8%。電動車普及，電池相關嘅原材料股都受惠。做開製冷劑、高分子材料、有機硅等嘅東岳（189），亦設立合營公司發展燃料電池膜同其他功能膜。<br>其實東岳4年前已同奔馳、福特等車廠合作開發燃料電池膜，據講已成功，只等車廠決定幾時用喺電動車上。東岳中期多賺1.3倍，明年3月派全年成績表，下月中有望發盈喜。<br>不過，東岳曾經發生穿櫃桶底事件，被吞超過14億元，並因而停牌一年，6月先復牌，事件令市場有戒心。現時疑犯已被捕，又開始向銀行索償，由於涉款已全數撥備，追到數就可回撥。明年6月復牌滿一年，仲有望入圍滬深港股通。東岳現價5.44元，升3.4%，宜候5元左右吸納。<br><br>割柑人<br>本欄逢周四刊出</p></body></html>