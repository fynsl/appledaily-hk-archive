<html><header><meta charset="utf-8"><title>中環在線：少數族裔開戶冇難度 - 李華華</title></header><body><h1>中環在線：少數族裔開戶冇難度 - 李華華</h1><p>早年有少數族裔投訴喺香港好難用到銀行服務。銀行公會、金管局同平機會，特登將銀行服務資訊翻譯成7種語言，除咗印尼文、印度文、尼泊爾文、泰文，另外3種相信大家比較少聽。<br><br>例如他加祿文，翻查資料，呢個其實係菲律賓官方語言之一，呂宋島特別多人用；烏爾都文、旁遮普文都係印度同巴基斯坦流行嘅語言，前者更加係巴國嘅官方語言㖭。<br><br>所以操上述語言嘅少數族裔，家陣可以去上述3間機構嘅網站，睇到翻譯咗嘅《銀行營運守則》一般原則、《公平待客約章》、開戶一般資訊、自動櫃員機保安提示、不動賬戶資訊、穩健理財同埋存款保障計劃。<br><br>銀公署理主席龔楊恩慈話，希望幫到少數族裔認識自己可以享用嘅銀行服務。金管局副總裁阮國恒就話，一直叫銀行關注少數族裔客戶，令到金融服務可以普及啲喎。</p></body></html>