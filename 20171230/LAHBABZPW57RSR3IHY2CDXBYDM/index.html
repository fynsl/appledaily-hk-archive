<html><header><meta charset="utf-8"><title>信奉猶太人 - 左丁山</title></header><body><h1>信奉猶太人 - 左丁山</h1><p>左丁山父親生前從來唔講聖誕節，只講「耶穌誕」，對公元一詞，佢亦糾正過左丁山：「用耶元」，唉，「耶元」喎，邊度有人聽得慣，寫得慣呀！父親卒之在晚年不再堅持，但在1950、1960年代，香港確係有不少人講耶穌誕，唔講聖誕嘅。<br>時至今日，已經係21世紀，呢啲小事無謂再爭辯咯，偏偏中國共產黨又撩起洋節、恥辱呢啲嘢，真係令人莫名其妙，即使習近平曾講四個自信（道路自信、理論自信、制度自信、文化自信），亦不可能與當今世界普遍接納之「西方生活文化」搞對抗嘅啫，更何況馬克思恩格斯列寧史太林主義係絕對西方人思想，馬克思與恩格斯更係與耶穌同種族嘅猶太人。猶太人有兩套思想控制伊斯蘭以外嘅世界，即耶穌衍生之天主教、基督教，以及馬克思創建嘅共產主義，中國共產黨拒絕猶太人耶穌，但絕對信奉猶太人馬克思，走唔甩崇洋之道路，對中國傳統無自信。信奉耶穌之中國人孫文，領導辛亥革命，推翻中國數千年王朝統治，信奉耶穌之蔣介石統領國民黨軍隊北伐，掃除軍閥，叫做表面上統一咗中國，但後來卒之敗在信奉馬克思之毛澤東手上。從歷史視之，1910年至今107年，中國從無文化自信，都係在猶太人思想影響下搞政治，再加上古代宮廷政治之三國演義式鬥爭，污染咗洋人之民主選舉、議會文化，毛澤東集中國傳統宮廷爭權陰謀與馬列主義階級鬥爭精神於一身，就成為近代最恐怖人物。<br>信奉猶太人馬克思之政黨，如領導人習近平猛講文化自信，實在矛盾之至，我等凡夫俗子，無法明白。香港人飽受西方文化入侵，更加難以融入，叫宣講團來香港多十次八次都冇用。特首林鄭月娥自幼讀天主教學校，財政司司長讀基督教學校，係虔誠教徒，要佢地跟隨中共黨員，否決洋人節日，根本冇可能，如果仍然係梁振英做特首，或者會唔同。十幾年前，聽過一位面相專家講梁振英先生一字嘴，唔同人咁品，左丁山問佢一字嘴有何含義，佢話：「你自己去了解吓！」算了吧，CY已不在其位，費事花時間去了解了。講明受猶太人思想影響，校友C在中學時又係讀基督教中學，今日仍然在聖誕玩樂，傳來一首披頭四之I Saw Her Standing There，緬懷初中時之飛仔音樂。群組中有希爾頓花園酒店老闆L即刻回應：「今晚聖誕夜畀多啲飛仔歌你聽！」當晚希爾頓有聖誕夜舞會，搵齊樂隊現場演奏golden oldies，老闆L年青時夾過Band，搞呢啲舞會，特別有興致！如果香港有一日不准過洋節，香港人會失去不少樂趣。</p></body></html>