<html><header><meta charset="utf-8"><title>九展擺20圍　婚紗鑽飾獲百萬贊助鄧健泓娶石詠莉　睇老婆致辭出醜</title></header><body><h1>九展擺20圍　婚紗鑽飾獲百萬贊助<br>鄧健泓娶石詠莉　睇老婆致辭出醜</h1><p>雖然2017年快將完結，但娛圈喜事陸續有來，鄧健泓與石詠莉昨在九展舉行婚禮及擺喜酒，成為娛圈本年度最後一宗喜事。一對新人由婚紗到婚戒共獲百萬贊助，所以新郎只花6位數便成功娶得美人歸。一對新人昨受訪時，鄧健泓竟表示期待老婆致辭時出醜說：「睇住佢點瀨嘢都幾好笑。」認真斗膽。</p><p>現年43歲的鄧健泓（Patrick）與30歲前女子組合Freeze成員石詠莉（Sukie）在12年撻着，去年3月Patrick向女友求婚成功，至上月二人入紙排期註冊，並於昨日中午假九龍灣國際展貿中心的The Glass Pavilion舉行婚禮，晚上再於同一地方擺喜酒，筵開20席。<br>一對新人昨午2時半手拖手接受傳媒訪問，Patrick穿上老友孫耀威禮服店所訂做的啡紅色格仔禮服，Sukie則身穿設計師Noel Chu贊助的低胸婚紗現身，二人並應要求連咀兩次，表現甜蜜。Patrick受訪時透露早前已申請註冊，笑言幸好沒有人提出反對，至昨日就舉行簡單而莊嚴的簽字儀式。問簽字時有否感動到喊？Sukie自言有點眼濕濕，Patrick就謂：「我出奇咁冷靜，可能我係比較有型。」</p><p>婚前失眠</p><p>Patrick透露婚禮前一晚腦海不斷幻想婚禮情景，Sukie就回想昔日跟Patrick相處片段及自己多了一個身份會如何，以致前晚齊齊睡不着。Patrick和Sukie說到婚宴上二人會向親友致辭，不過Sukie自言不擅長講說話，可能只會講10秒便夠，Patrick聞言竟取笑老婆說：「不過佢講10秒都可能講咗20分鐘，唔會幫佢，我自己都有嘢講，睇住佢點瀨嘢都幾好笑。」</p><p>蜜月避年</p><p>一對新人昨日婚禮有不少贊助，如Sukie佩戴約值7位數的鑽飾、婚紗和婚戒等等，Patrick說：「好多謝好多人，有好多sponsor，令我哋慳咗唔少。好多謝咁多年嘅支持同關心我哋嘅人，對我哋好重要，婚宴大概用咗6位數字。」至於婚後會否積極造人？Sukie說：「我哋各方面都會好好做人。」Patrick就謂：「其實未有計劃住，想暫時多啲二人世界。」Sukie聞言即笑老公說：「好嘔呀，佢成日講呢啲嘢。佢平時都係成日講呢啲（肉麻嘢）。」至於度蜜月地點雖然未定，但Patrick預計要明年2月待他拍完網劇及Sukie宣傳完新歌始能成行，Patrick笑說：「我哋要去避年呀，去三個星期。」<br>採訪：曹家誠<br>攝影：葉君海</p></body></html>