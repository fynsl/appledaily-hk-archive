<html><header><meta charset="utf-8"><title>【馮仁昭四圍超】心痛孫女捱凍　李嘉誠三代元旦祭亡妻</title></header><body><h1>【馮仁昭四圍超】心痛孫女捱凍　<br>李嘉誠三代元旦祭亡妻</h1><p>現年89歲嘅富商李嘉誠噚日偕兒孫到柴灣香港佛教墳場，拜祭亡妻莊月明，28年前元旦日莊月明因心臟病離世，生前為李嘉誠誕下兩子李澤鉅同李澤楷（小小超），每年亡妻死忌，李嘉誠都攜子孫風雨不改致祭，可能有傳媒採訪關係，李家十分保護第三代男繼承人，李澤鉅嘅長子李長禧、小小超同梁洛施所生嘅三個兒子，每年都沒現身保持低調。</p><p>心情甚佳</p><p>早上約8時許幾位保鑣先抵現場打點，半小時之後，李氏家族分坐幾輛車抵達墳場，着羽絨背心嘅李嘉誠精神奕奕現身，同行還有李澤鉅同老婆王儷橋、李澤楷、孫女李思穎、李燕容、李燕寧，由十幾位保鑣浩浩蕩蕩護駕，十分大陣仗。李嘉誠同小小超甫落車見到傳媒守候，兩人都禮貌向記者揮手打招呼講早晨，心情很好嘅李嘉誠更停低讓記者拍照，十分合作。<br>之後李嘉誠同兩個兒子先到地藏殿，一行人按輩份輪流上香，隨後李嘉誠由孫女攙扶上石樓梯，拜祭期間有孫女覺得凍，老當益壯嘅爺爺李嘉誠更打算除羽絨背心畀孫女着；之後李嘉誠又到外母墓前拜祭，大約逗留半個鐘，離開時李嘉誠主動降低車窗，同記者揮手講再見。<br>撰文：馮仁昭</p></body></html>