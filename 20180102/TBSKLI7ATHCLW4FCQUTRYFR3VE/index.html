<html><header><meta charset="utf-8"><title>財路：中外運殘到不得了 - 錢雋</title></header><body><h1>財路：中外運殘到不得了 - 錢雋</h1><p>中外運（598）嚟緊預測PE，比過去十年平均值，平咗近半，另集團旗下外運發展（滬600270）市值，亦挨近中外運本身總市值，中外運殘到不得了。<br>中外運主打運貨代理、專業物流、倉儲同碼頭瓣數。集團前排公佈今年頭九個月營運數據，絕大部份主打瓣數，都錄到雙位數增幅，而場內專業預測，中外運2017年至2019年EPS 0.43（港元．下同）、0.46元同0.51元，現價3.83元預測PE 8.8倍、8.2倍同7.4倍，明年同後年專業預估PB 0.77倍同0.7倍。<br>中外運過去十年平均PE同PB，分別係13.3倍同0.85倍，集團嚟緊兩年預測PE，比十年平均值，平咗近半。<br>中外運揸住外運發展61%，後邊外運發展最新市值215億元（中外運應佔權益等值131億），中外運喺2015年中港大插之後，無點郁過，一年累計，升咗12.6%咁大把，家陣市值232億元，子公司市值幾乎睇齊集團市值。<br>又睇番全球同級近磅大孖沙，聯合包裹（美UPS）嚟緊兩個財政年度，預測PE 19.8倍同18.3倍，聯邦快遞（美FedEX）19倍同16倍，中外運又係平咗大大截。<br>彭博資料，12月三間大行報告，畀中外運平均目標價4.8元，另德銀11月發報告，keep住中外運「買入」評級，目標價6.6元。<br>以呢個至牛目標價計，代表中外運現價要升72%，就算以再上邊一個4.8元目標價計，中外運亦要升25%，到時，集團2019年預測PE先去到9.3倍，係未有耐追得上十年平均PE同行家水位。<br><br>錢雋<br>細價股專家<br>本欄逢周二刊出</p></body></html>