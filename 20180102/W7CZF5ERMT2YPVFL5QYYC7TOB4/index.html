<html><header><meta charset="utf-8"><title>中環在線：10個散戶1個跑贏大市 - 李華華</title></header><body><h1>中環在線：<br>10個散戶1個跑贏大市 - 李華華</h1><p>2017年港股升咗大約36%，但原來大部份散戶上年都跑唔贏個市！耀才證券（1428）上年12月調查散戶投資表現同取向，收返接近1,000份有效問卷，當中接近八成散戶上年喺股票投資上有所斬獲，而無賺蝕嘅老散就大約有19%。<br><br>就咁睇大部份投資者上年都能夠獲利，但其實根據調查結果，賺多過三成嘅散戶只得10%，用呢個比例推算，即係話每10個老散中，最多只得一個係有機會跑贏大市。咁散戶普遍投資表現其實係點呢？調查結果就顯示，39%受訪者上年賺少過一成，另外賺到介乎一成到三成嘅受訪者就有30%。<br><br>就今年大市走向，66%受訪者預計恒指將於28000點至32000點之間徘徊，另外25%受訪者就估大市可升穿32000點。今日係2018年第一個交易日，祝咁多位投資者賺多啲。</p></body></html>