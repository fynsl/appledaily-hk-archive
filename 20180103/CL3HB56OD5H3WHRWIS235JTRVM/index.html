<html><header><meta charset="utf-8"><title>隔牆有耳：胡錦濤訪港開支千萬稱霸 - 李八方</title></header><body><h1>隔牆有耳：胡錦濤訪港開支千萬稱霸 - 李八方</h1><p>中國人向來講排場，身為領導人就更加啦！禮賓處向立法會提交文件，交代過去19年為咗招呼國家領導人或外國政要人物訪港開支。先講國際顯要，19年嚟有29次較具規模嘅顯要訪港，例如美國總統克林頓、英揆貝理雅、俄羅斯總統梅德韋傑夫等，但呢29次訪港行程，有17次使咗20萬元唔夠。話晒都國家元首，20萬都唔使，相當慳皮。<br>輪到國家領導人喇，19年來訪港27次，數番當時職銜，包括時任國家主席胡錦濤、政協主席賈慶林、人大委員長吳邦國同張德江、副主席曾慶紅等，使少過50萬嘅有12次，花費50萬至100萬嘅就有11次，過千萬元嘅都有1次。胡錦濤2012年訪港3日，就用咗1,111萬公帑，前年張德江來港都用咗512萬，而張德江嘅活動分項開支仲貴過阿胡10萬。不過習大大去年訪港開支未包括在內，勞師動眾，估計過千萬都走唔甩啩？</p></body></html>