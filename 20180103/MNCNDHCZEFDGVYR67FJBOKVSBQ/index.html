<html><header><meta charset="utf-8"><title>中環在線：九巴年薪50萬買起曾偉雄 - 李華華</title></header><body><h1>中環在線：九巴年薪50萬買起曾偉雄 - 李華華</h1><p>警隊前一哥曾偉雄繼續喺商界搵真銀！九巴母公司載通國際（062）公佈，委任呢位警務處前處長做獨立非執董同審核及風險管理委員會成員，年薪共50.4萬，恨死一般打工仔。</p><p>計埋正職長俸　月袋20萬</p><p>曾偉雄2015年中退休，翌年9月已經加盟由立法會議員蔣麗芸爸爸蔣震創辦嘅震雄集團，擔任策略及管理顧問，有傳年薪過百萬，計埋今次加入九巴兼退休後每月約8萬長俸，每月收入至少20萬元，距離佢退休前約26萬月薪越嚟越近！<br>佢退休前曾經講明唔會加入私人機構，仲話要做年薪一蚊雞嘅義工，轉個頭佢加入震雄，就解釋話做顧問唔等於從商喎；咁今次做獨董應該更加唔關商界事喇，應該係，除非唔係。<br>不過又咁講，投身商界嘅警隊前一哥又豈止曾偉雄，最犀利要數曾蔭培，退休之後，2004年加入鄭家純旗下新創建（659）做執董，2015年仲做埋行政總裁，年薪超過1,200萬；鄧竟成2016年就做香港航空副董事長兼執董，2009年因肝癌去世嘅許淇安亦加入過呂志和旗下嘉華國際（173）；暫時係得李明逵只參與公職同義務工作。<br><br>李華華<br>mailto:LiWaWa@AppleDaily.com </p></body></html>