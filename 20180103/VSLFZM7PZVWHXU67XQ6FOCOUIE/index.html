<html><header><meta charset="utf-8"><title>盲目忘年戀 - 邁克</title></header><body><h1>盲目忘年戀 - 邁克</h1><p>甫踏入二零一八，朋友傳來新年遊戲，「怎麼才能留住十八歲呢？一心態、二記憶、三照片」，熱烈號召大家貼上青春少艾倩影。如此低端，當然沒有落叠，翻白眼回覆「我有全部心態和大部份記憶」，拒絕出賣那副接近半世紀前的貓樣。展覽發黃的舊照片便可以挽留卜卜脆，這究竟算什麼白痴邏輯，可見人老了真的糊塗，縱使年輕時玲瓏剔透如王熙鳳，經過光陰無情打磨，也會變成懵懵懂懂的趙姨娘。同日讀到英國《每日郵報》一則花邊新聞，肯特郡有個七十九歲退休牧師，之前獻身教會五十年，「過去一直抑壓自己的性傾向，如今終可做回真我」，罔顧老之已至，海闊天空基情氾濫，在同志交友網結識二十四歲羅馬尼亞仔，拉埋天窗後賣掉祖家物業，搬到愛郎地頭買樓，屋契寫上對方名字不出數天，川劇絕活變臉立即在彼邦上演，搞到人又冇樓又冇，一支公死死地氣返回英國。<br>有照鏡癖的海外基伯，簡直嚇出一身冷汗，鄭重警惕自己千祈唔好一頭栽進類似的盲目忘年戀，計劃短期內去律師樓簽一份志願書，授權交往幾廿年的老友們組成糾察團，一旦出現臨老入花叢跡象，齊齊出力摑醒我。真愛這種東西，不排除蘊藏在世界某角落，就像時運低無端白事會撞鬼，話唔埋幾時可能碰上，但既然堅信無緣當邱比特箭靶，一點正能量的輔助亦欠奉，中獎機會應該等於零，沉淪桑拿尚且無傷大雅，奉獻全副身家共賦同居就謝謝你唔好預我。肯特郡主和駙馬爺的合照，尤其怵目驚心，對方身體語言之牽強路人皆見，只有他自己陶醉到目空一切，好邪呀！</p></body></html>