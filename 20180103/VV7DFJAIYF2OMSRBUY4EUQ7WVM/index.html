<html><header><meta charset="utf-8"><title>叱咤慶功激動未過柏宇獎𠱁老婆　方皓玟謝bb</title></header><body><h1>叱咤慶功激動未過<br>柏宇獎𠱁老婆　方皓玟謝bb</h1><p>商台《叱咤頒獎禮》前晚順利完成，頒獎禮後在紅磡舉行慶功宴。李克勤以《失魂記》首奪「至尊金曲」及「叱咤男歌手」金獎，領獎時難掩激動，克勤受訪說：「今次係得到天時、地利，以前最多攞銅獎，但講緊都已經係好多年前喇，我最喜愛都攞過嘅，但就係咁多囉，好多謝公司，係成個團隊，所有坐喺下面嗰啲人嘅努力。」</p><p>「同埋小朋友上台」</p><p>冧莊得男歌手銀獎的陳柏宇，同時獲得「我最喜愛的男歌手」，他在慶功宴上表示超開心，完騷後上車即致電太太符曉薇，又謂老婆開心最重要。柏宇說：「老婆今日唔喺現場，我上車就打畀佢，佢話自己都喊，佢係好開心好感動。」<br>剛宣佈陀B的方皓玟，前晚先奪「唱作人」銅獎，再得「我最喜愛女歌手」，她笑稱BB好腳頭：「真係要多謝佢呀！真係估唔到，同埋個小朋友上台慶祝，之後會同番小朋友講，第一次同大家見面就喺台上，係一個好好嘅回憶。」她又透露預產期是7月，會在香港生。衛蘭捧走兩個重要獎項，她坦言好感恩及開心，又指同期出道的王菀之、側田都有獎攞，令她更開心。</p><p>「林海峰啲稿難背」</p><p>另外，前晚在頒獎禮尾聲現身做嘉賓的陳奕迅（Eason），昨日凌晨在微博上載台下受訪片段，指林海峰（Jan）好辛苦，又自爆心情緊張：「都係有啲緊張嘅，上去呢個叱咤幾好吖，有啲嘢generate，有啲腎上腺素郁動，都算完整完成個演出咁囉！阿Jan好好嘢，佢嗰啲稿好難背，因為要夾timing講嘢，都幾有壓力，我就最易囉，因為我企喺度唱歌。」<br>採訪：王連連、曹家誠<br>攝影：陳俊強、仇志德</p></body></html>