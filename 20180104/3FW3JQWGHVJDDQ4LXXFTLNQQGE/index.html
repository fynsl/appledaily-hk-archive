<html><header><meta charset="utf-8"><title>冰說聰明：當恒指遇上獨角獸（青冰）</title></header><body><h1>冰說聰明：當恒指遇上獨角獸（青冰）</h1><p>青冰首次在《蘋果》同大家見面，在此要先多謝編輯的邀請，希望來年各戰友都贏到開巷啦。<br>每逢年頭，各位梗係想知炒咩板塊，恒指睇幾多，不過青冰向來少理大行細行點睇恒指。講真，估到三個月走勢已經不得了，何況你想估年尾，都係算把啦。<br>至於指數，今年有幾樣嘢要留意。國指將會改革，分階段加入10間民企及紅籌，成份股將增至50隻，有關納入的股份，將於2月公佈，3月初正式生效。正路嚟睇，騰訊（700）、中移動（941）及中海油（883）將會係大熱門。由於新貴全屬重磅股，對於國指無疑係一次比重大洗牌，影響頗大，平保（2318）、工行（1398）、建行（939）及中行（3988）四大國指股份，屆時將有短暫沽壓。<br>國指改革亦衍生了另一重要課題，就係恒指條路點走。以上的國企新舊重磅股，不難發現都係嗰十隻八隻，加埋嚟睇咪同恒指差不多？<br>港交所早幾星期提交的上市改革諮詢總結，明眼人一睇就知係想引阿里巴巴番嚟，而佢旗下的螞蟻金服亦是對象之一，加埋小米、滴滴出行及美團點評這些巨型獨角獸，如果隻隻都嚟，港交所（388）或會爆上400蚊喎。不過青冰想帶出的，就是如果全部嚟齊，究竟應該入邊個指數。全部來自內地，按理入國指都好正路吖，不過那個3年派息及盈利的門檻，已經將佢哋拒之門外，咁餘下的就只要恒指了，不過恒指亦有條rule，第二上市冇得入，咁巴巴就只有拜拜喇。<br>恒指公司在2月公佈新國指成份股時，難免要向市場交代，如何歸類那些獨角獸，如阿里巴巴回來作第二上市，恒指是否都堅持Say No。道指在十幾年前都俾人笑守舊欠代表性，至近年先加入高盛、UnitedHealth及蘋果，取代舊經濟股份，呢三隻加埋，去年為道指貢獻了約一千點，亦即係1/5的升幅。恒指前路如何、年底睇幾多，決定權可能就在恒指公司自己手上。<br><br>青冰<br> http://fb.com/chingbing888 <br>本欄逢周四刊出</p></body></html>