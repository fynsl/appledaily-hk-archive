<html><header><meta charset="utf-8"><title>中環在線：何超瓊撈埋內地醫療項目 - 李華華</title></header><body><h1>中環在線：何超瓊撈埋內地醫療項目 - 李華華</h1><p>「賭后」何超瓊（圖）唔止做濠賭同地產，家陣連醫療項目都撈埋！不嬲投資開住宅、商場嘅信德集團（242）噚日公佈，連同幾個投資者成立合營公司，一齊喺內地搞醫療保健嘅大型綜合項目，地段唔靚唔做，話明要揀高鐵沿線。</p><p>首期畀11.7億港元</p><p>呢間合營公司Perennial HC Holdings Pte. Ltd.首期投資額係5億美元（約39億港元），最高投資額為12億美元。不過信德原來唔係揸最多，只係30%，新加坡上市嘅鵬瑞利房地產就揸45%，而其他投資者仲有泰國盤谷銀行、麵包新語集團（BreadTalk Group）。所以，首期投資入面，信德只需畀1.5億美元（約11.7億港元）就得。<br>信德就話，項目會係一站式區域醫療保健中心，喺一線或二線城市嘅交通樞紐，設有專科醫院、醫療中心及老年養護院等；又起埋酒店、零售、服務式住宅、辦公室、小型辦公室等配套，一次過滿足幾個願望。<br>信德行政主席兼董事總經理何超瓊話，過去多年做內地市場，都係投資開發零售、旅遊及文化概念嘅綜合項目，今年就進軍埋醫療保健，因為睇好呢個行業處於高增長，希望作為物業組合嘅一部份咁話。<br><br>李華華<br>mailto:LiWaWa@AppleDaily.com</p></body></html>