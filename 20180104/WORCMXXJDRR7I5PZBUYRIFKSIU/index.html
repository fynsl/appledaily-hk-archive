<html><header><meta charset="utf-8"><title>魚樂無窮：A1魔咒的解讀 - 唐牛</title></header><body><h1>魚樂無窮：A1魔咒的解讀 - 唐牛</h1><p>2018年紅盤狂升近600點，翌日在「蘋果A1魔咒」下，最終微升收場。「你唔係咁迷信呀？仲信有魔咒呢回事？」<br>其實魔咒只是形容詞，須知道《蘋果》鮮有用股市作頭版新聞，落得呢個決定，除因為市況好勁外，更重要係話事人認為內容夠吸引，後者正正是魔鬼細節。<br>無他，作為一份大眾報章，話事人通常都會專注突發或政治新聞，鮮有接觸財經資訊，當股市也能夠吸引佢哋嘅眼球時，反映瘋狂市況已徹底滲入各階層，用四個字去形容，就係「全民皆股」。從呢個角度出發，A1魔咒你話係咪要驚先？<br>大市與2007年高位只差千零點，時刻保持警覺無可厚非，但過於保守隨時會錯失最燦爛嘅時光，所以操作上暫時與去年一樣︰最重注依然係強勢股騰訊（700）、平保（2318），再配以防守力高嘅匯控（005）及領展（823），務求做到進可攻退可守；另又持有一堆績優股及GO股，希望在市況牛皮時闖出一片天。<br>不過，我覺得今年最重要係戒急用忍，始終去年順風順水，今年當然希望贏得更多，結果只會越買越大，悲劇往往由此而生，所以開局寧願不變應萬變，用同一個贏錢模式應戰！<br><br>唐牛<br> http://fb.com/tongcow88 <br>本欄逢周二、四刊出</p></body></html>