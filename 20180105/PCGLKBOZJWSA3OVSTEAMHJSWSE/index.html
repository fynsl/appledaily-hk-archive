<html><header><meta charset="utf-8"><title>智取大市：但求有健康整固 - 晉佳</title></header><body><h1>智取大市：但求有健康整固 - 晉佳</h1><p>雖然港股今年首日狂衝600點後，仍然連續兩日靠穩，睇嚟走勢幾硬淨，但港股短線處於交叉點，再繼續上衝恐怕一次消耗利好因素，肯整固幾周嘅話反而係好事。近期強勢股如兗煤（1171）高位率先轉弱，呢類近一個月強勢股，目前減持獲利，稍後會有低啲位買得返。現階段不妨將持倉減少，等到調整出現再買仲好。<br>網購對於一眾實體零售店舖構成重大打擊，但係一批日用品消費股，透過網購慳營運成本加上通脹預期升溫兩大利好因素，股價升到九里遠。<br>有類似概念嘅板塊，亦有波鞋股，安踏（2020）、李寧（2331）、特步（1368）同361度（1361）理論上齊齊受惠，安踏股價已炒高，市盈率20倍樓上處於合理水平。361度舊年炒高配售舊股犯眾憎。特步2017年上半年存貨周轉天數仍然由55天上升到67天，之前仲發埋盈警，營運未顯著改善。連百麗（1880）都因為波鞋業務有睇頭而成功被私有化，李寧係剩返唔錯嘅選擇。<br>波鞋行業巨型上升周期已過，但透過網購節省成本，令經營槓桿重新高於1，李寧2017年上半年純利大升67%，其中一個原因就係經營槓桿因網購潮流而提升。李寧投資價值下期再講。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>