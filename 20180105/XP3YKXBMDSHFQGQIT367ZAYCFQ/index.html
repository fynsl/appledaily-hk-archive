<html><header><meta charset="utf-8"><title>我們的演唱會：胡楓唱紅館　舞王修出山</title></header><body><h1>我們的演唱會：<br>胡楓唱紅館　舞王修出山</h1><p>將踏入86歲高齡嘅「修哥」胡楓，將於下月10日同11日喺紅館舉行《86破晒紀錄》演唱會，老而彌堅嘅修哥日前接受專訪時好自信咁話：「我平時多做運動，夠健康，身體固然之係好，做演唱會應該問題唔大嘅，問題比較大啲呢就係要跳舞，唔知道自己跳成點，夠唔夠氣呀！」<br>修哥係粵語片年代小生，由於經常拍歌舞片而被封「舞王修」，修哥話𠵱家年紀大咗記性冇咁好，惟有盡量勤力啲練習舞步。縱橫娛樂圈64年嘅修哥，最開心同最唔開心都因為一個人：「我最開心得到我太太、事業、家庭、契仔契女，同埋識到一班好好嘅朋友，最唔開心最痛苦係唔見咗太太！」</p><p>心繫已故妻子
</p><p>前年10月修哥愛妻呂詠荷因病離世，失去老伴令修哥承受一生最痛，結婚59年鶼鰈情深：「後生時候個個都搵我拍戲，一日兩三組閒閒哋，搞到自己唔夠瞓，直情冇家庭生活，錯過咗同仔女一齊嘅時刻，有時自己都覺得好內疚！」修哥畀天上嘅太太掌聲：「真係好！從來未曾哦過我，我太太好諒解我，知道我工作係日以繼夜，所以佢唔識講哦文，仲好好服侍㖭。」修哥話到𠵱家仍然好掛住太太。<br>太太係咪初戀？風趣嘅修哥話：「講拍拖就真係好多次，第一次同太太拍拖，第二次同芳艷芬，第三次同白雪仙、吳君麗……全部拍過晒，我係大情人嚟㗎。」修哥話冇諗過退休，覺得有嘢做就好開心，而呢一切已經將所有辛苦全部蓋過晒。<br>場地提供：狀元樓@iSQUARE</p></body></html>