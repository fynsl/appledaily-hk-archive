<html><header><meta charset="utf-8"><title>豪宅癲價 - 左丁山</title></header><body><h1>豪宅癲價 - 左丁山</h1><p>沙田第一城1018呎（建築面積）單位連天台，高層向城門河，露台可遠眺馬場及體育學院，景觀相當好，但以1250萬出售，呎價卻高得驚人（按：已因DSD撻定），1980年售樓花時，同類單位約售110萬，1982年下跌至70多萬，35年間竟上升15倍，令人驚嘆，香港樓價若以同樣增幅上揚，35年後，即2053年，同樣的單位豈非價值1億8千7百餘萬？想一想也會腦筋失常。左丁山的孫兒到時不知棲身何處，怪不得一位前輩開玩笑：「左丁山，別再說買樓靠父輩，你快為孫兒籌謀，買一個上車盤先！」<br>孫兒之事，點理得咁多，由佢地父母去傷腦筋好了。假期上網，在彭博看到外地十大世界矚目豪宅售價，由加勒比海小島、至洛杉磯比華利山、至三藩市市中心山頂Pacific Heights，及紐約中央公園西或摩納哥中心區域，面積由五六千平方呎至七畝八畝花園獨立屋，擁無敵海景、公園景，最高售價不超過七千萬美元（不夠5億5千萬港元），可說相當便宜！<br>與2017年香港的耀眼矚目豪宅成交價比較：<br>（一）赤柱舂磡角獨立屋，15.88億，（二）Mount Nicholson 12樓CD室11.65億，3號屋11.64億，1號屋10.8億……（三）渣甸山軒德蓀道4號，6億。<br>去年20宗大買賣，最便宜的一宗也超過5億6千萬元，比所謂「世界矚目豪宅」貴，以呎價論，香港價格更遠超三藩市Pacific Heights與紐約Central Park West，是否真的物有所值？內地客最不缺的就是銀紙，為何不到紐約、羅省、三藩市買豪宅，反而委屈地在Mount Nicholson買屋？香港有何特別之處，令內地大豪客垂青？左丁山諗唔通，因為自己如果有七億銀買住宅，世界上有大把城市，包括富豪「集中營」摩納哥在內，都可以買到比聶歌信山或渣甸山更靚更大嘅獨立屋。將十億銀分為三份，在倫敦、巴黎、摩納哥買齊三間豪宅都得。<br>不過一位地產界老友就話畀左丁山聽：「香港有地利吖嘛，一來係中國最先進城市，中國最自由城市，中國最西化城市，住在香港遙控深圳、上海及沿海一帶生意網十分容易，又有一流飲食、航空交通方便，上網乜都睇得到，比住在上海、杭州過癮好多，送老婆仔女去外國應付突變，更相對容易，左丁山，明白未？」唔，的確思維不同噃，人地要行多三步棋，於是肯付出溢價買樓，香港啲old rich，大可乘機套現，去倫敦買一間更大嘅！</p></body></html>