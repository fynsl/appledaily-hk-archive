<html><header><meta charset="utf-8"><title>趙勁皓日使100蚊慳錢養女</title></header><body><h1>趙勁皓日使100蚊慳錢養女</h1><p>趙勁皓（King）去年跟女友盧頌之（DaDa）未婚生女，努力賺奶粉錢的King短短幾年間，已擁有兩間食肆、兩間酒吧和兩間健身室，包括跟陳柏宇在銅鑼灣合資開「雲長小龍坎」麻辣火鍋店，日前King帶DaDa去試新推出「鱷魚尾膠」，他說：「佢含豐富膠質，功效口感似花膠。有一日DaDa摸我塊面，問我點解咁滑，咁我摸吓DaDa塊面，又真係幾『䊹』。」<br>已有六間店的King分享生意經：「我入行前做過餐廳waiter，酒吧bartender，兼職健身教練，所以我搞呢三樣生意，好熟悉運作，做起嚟得心應手。我洗濕咗個頭，做唔番去打工。」孭起成頭家的King自言有一定經濟壓力：「我以前好大使，𠵱家多咗個女，唔敢亂使錢。冇人知將來，總想將最好留畀囡囡，試過一日只使100蚊。」<br>此外，King的「雲長小龍坎」麻辣火鍋店有參加蘋果優惠，他說：「我有用呢個App，得閒會睇手機，去到嗰區就彈出嚟有乜嘢優惠，好方便。」<br>採訪：楊定<br>攝影：仇志德<br>場地提供：雲長小龍坎　銅鑼灣金百利廣場7樓</p></body></html>