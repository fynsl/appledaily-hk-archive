<html><header><meta charset="utf-8"><title>不覺支付技術落後　「八達通仲方便」</title></header><body><h1>不覺支付技術落後　「八達通仲方便」</h1><p>【本報訊】快速支付系統（FPS）今年第三季出台，陳家強認為有利支付業務發展，香港金融科技業迎來更大空間。而一直有人詬病香港支付技術落後於內地，他不認同，「用電話畀錢，係咪真係方便好多呢？我張卡仲方便啦」。</p><p>稱的士支付有進步空間</p><p>陳家強表示，過去兩年以來，不斷有人說香港支付科技落後，但回望過去，並不是落後與否問題，只是市場習慣有別，「香港好多人鐘意用八達通、信用卡，你話如果擺入手機到，係咪方便好多呢？我張卡仲方便啦，我懷疑我呢個經驗，好多香港人都有，冇嗰種要推動你用手機支付嘅誘因。」<br>不過，陳家強認為，香港的士支付上確有進步空間，「我耐唔時都要去ATM拎錢，唯一原因係搭的士；又或者食完飯畀錢，去ATM撳錢都煩，如果可以解決都方便好多」。<br>金管局今年出台FPS，好處是打破金融工具轉賬隔閡，做到實時結算、24小時運行，並連繫各大銀行及電子錢包，陳家強指令人期待，「FPS係全世界最先進嘅支付系統，由原本銀行與銀行之間結算，到個人與個人之間結算，最終好多電子錢包會出現搶佔商機，好刺激」。<br>展望香港金融科技發展，陳家強坦言不甘心香港人只做本地市場，認為應進軍內地，「好多人話內地科技公司人多、錢多，好難打入，我唔完全同意，因為科技會變，今日香港要做創新，唔應該只做金融，例如可以諗下將AI（人工智能）應用喺醫療上面」。</p></body></html>