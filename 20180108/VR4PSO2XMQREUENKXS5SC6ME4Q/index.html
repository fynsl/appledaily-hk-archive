<html><header><meta charset="utf-8"><title>【馮仁昭四圍超】為女兒做婦檢GiGi Sammi新戲死對頭</title></header><body><h1>【馮仁昭四圍超】為女兒做婦檢<br>GiGi Sammi新戲死對頭</h1><p>梁詠琪（GiGi）有咗囡囡Sofia後，𠵱家基本上做咗宅婦，冇乜需要都唔願出街，一定留喺屋企陪女。不過佢噚日就喺尖沙嘴出席宣傳預防子宮頸癌活動，透露最近關錦鵬導演嘅新戲《八個女人一台戲》搵咗佢同鄭秀文（Sammi）演出，佢答應咗，戲中佢同Sammi做死對頭，唔知係咪類似《山水有相逢》嗰類戲呢？GiGi表示同Sammi第一次合作係22年前：「嗰時我都未開始唱歌，今次好開心。」</p><p>想長命等嫁女</p><p>大會準備咗手指公貼紙比喻子宮，GiGi就喺左手手指公印咗女兒Sofia嘅卡通樣：「好得意，紮孖辮㗎！我都有去做子宮頸抹片檢查，有咗小朋友更加驚自己有乜事睇唔到佢成長，我都想睇到佢結婚生仔，我想長命啲。」<br>問到Sofia可會去探班？GiGi話：「會呀！以前佢知我開工會開心飛吻，𠵱家識扁嘴，可能覺得成日冇得見，唔對路。」又話Sofia噚日朝喺凳跌咗落嚟：「我鬼咁緊張，點知佢喺度狂笑。」<br>撰文：馮仁昭</p></body></html>