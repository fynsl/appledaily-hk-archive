<html><header><meta charset="utf-8"><title>中環在線：恒生一姐蛇宴開金口唱《朋友》 - 李華華</title></header><body><h1>中環在線：<br>恒生一姐蛇宴開金口唱《朋友》 - 李華華</h1><p>呢幾日氣溫急降又落雨，終於開始有番啲冬天feel之餘，食蛇補補身就最啱喇！上周末撞正恒生銀行（011）一年一度宴請傳媒飯敍，有聞名蛇羹食，又點少得新一姐鄭慧敏（Louisa）喺恒生總行頂樓嘅博愛堂主持飯局呢。<br>咁多年嚟，恒生蛇羹依舊足料好味，搵番資料先知，花膠五蛇羹係由飯鏟頭、金錢豹、過樹榕、百花蛇同三索線，5種蛇肉拆成絲，加埋花膠絲、雞絲同花菇絲燴成羹，嘩，真係啖啖都係心機呀。</p><p>駐倫敦晚晚敷mask</p><p>平時聽一班管理層講業務、講投資、講分析多，當晚佢哋「開金口」，即席大展歌喉唱幾首！Louisa同一班高層，好似有「恒生歌王」企業及商業銀行業務總監林燕勝、財務總監梁永樂，同埋公關阿頭「跑馬拉松」好掂嘅水哥等就唱咗首《朋友》做開場，即刻將氣氛推上高峯。<br>食完飯大家傾吓偈，有行家就問Louisa點解皮膚多年嚟keep得咁白滑，事關大家都知Louisa之前stay倫敦，天氣就出晒名不似預期，皮膚好易冇晒水份㗎嘛，但原來Louisa話自己係個「勤力的女人」，晚晚keep住敷mask，難怪皮膚咁好啦！</p><p>李華華<br><br>mailto:LiWaWa@AppleDaily.com</p></body></html>