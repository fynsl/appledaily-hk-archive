<html><header><meta charset="utf-8"><title>中環在線：渣打玩復古　開戶再送唐老鴨錢罌 - 李華華</title></header><body><h1>中環在線：<br>渣打玩復古　開戶再送唐老鴨錢罌 - 李華華</h1><p>渣打舊年同華特迪士尼公佈企業聯盟計劃後，已經出咗一套Marvel ATM卡，唔少fans都特登去申請。今年銀行再出新款，不過就唔係英雄聯盟，而係長青米奇、米妮、唐老鴨同史高治叔叔，仲玩懷舊送唐老鴨錢罌，就連渣打大中華及北亞地區行政總裁洪丕正都話過，自己5歲時喺渣打開戶口都收過一個，好有紀念價值。</p><p>至少存20萬</p><p>渣打同迪士尼一直有合作，60年代銀行為鼓勵小朋友儲蓄，就送過第一代唐老鴨錢罌，都算係大家集體回憶。好似渣打高層洪丕正咁，佢話5歲時爸爸媽媽幫佢開咗個渣打戶口，收到唐老鴨錢罌之後就將利是錢儲起，係唐老鴨教識佢儲錢咁話。<br>不過華華就覺得，家陣時代唔同，個錢罌都係畀大家留為紀念，ATM卡就實用好多。好似青年版ATM卡咁，除咗存款同查賬功能，父母仲可以設每日提款上限，仔女每次從ATM提款又會收到短訊通知，咁就唔怕仔女亂使零用錢。<br>渣打舊年5月推出Marvel ATM卡之後，3個月已發出超過3.6萬張新卡，吸納到唔少年輕客戶。如果家長想幫阿仔阿女拎限量版唐老鴨錢罌，就要喺3月底前開卡，不過最少要存20萬元入戶口！<br></p><p>李華華<br><br>mailto:LiWaWa@AppleDaily.com</p></body></html>