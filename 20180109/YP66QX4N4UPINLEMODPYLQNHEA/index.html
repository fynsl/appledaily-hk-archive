<html><header><meta charset="utf-8"><title>智取大市：又有商品股狂升模式 - 晉佳</title></header><body><h1>智取大市：<br>又有商品股狂升模式 - 晉佳</h1><p>水泥股、煤炭股爆升，並唔代表佢哋嘅基本因素喺一夜之間出現劇變，而係反映市場認為港股嘅高度將會相當高。由於經濟周期相關嘅股為數眾多，唔會一齊起步，於是梅花間竹咁喪炒，消費股、商品股等等具有槓桿效應嘅股份，只會輪流炒上，短線唯一阻力係大陸加息，但大陸加息只會形成短線調整，造就一次低吸機會。鋼鐵股馬鋼（323）經歷5個月橫行整固後，今日以大成交大陽燭突破，模式似足近期強勢股，不妨留意。<br><br>繼續講說好的李寧（2331），佢受惠網購節省成本，令佢嘅經營槓桿再度大於1，即係每多1%收入，可以推動盈利增長遠超過1%。第二季度，李寧電子商務虛擬店舖業務按年錄得40%至50%增長，令電子商務渠道銷售比例由2016年上半年嘅12.8%，增長到18.2%，比例會繼續增加，實體店數目輕微下降1.7%，都可以推動整體收入上升11%。<br><br>早喺10月份，李寧公佈訂貨會訂單狀況，2018年第二季度訂貨會訂單錄得10%至20%增長，同店銷售錄低單位數下跌，電子商務虛擬店舖增長30至40%，但整體業績仍有增長。店舖數目開始穩定，首三季淨減店94間，但第三季淨增加37個，似乎公司對未來收入樂觀，於是開始增加實體店舖，係turnaround嘅訊號。<br><br>睇返2017年上半年，李寧平均存貨周轉期由94天降至85天，睇到營運亦隨住行業好轉而改善，相信未來繼續有改善空間。<br><br>李寧產品檔次同安踏（2020）相若，安踏收入相當於李寧兩倍，市值970億，但李寧只得147億，基本上兩隻前景都好，買大買細悉隨尊便，但李寧仲可以博其基數低，谷底翻身。</p></body></html>