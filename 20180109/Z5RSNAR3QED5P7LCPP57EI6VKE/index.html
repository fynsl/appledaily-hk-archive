<html><header><meta charset="utf-8"><title>稱孻仔英國搭Uber被趕落車張堅庭斥司機拿粗繩恐嚇</title></header><body><h1>稱孻仔英國搭Uber被趕落車<br>張堅庭斥司機拿粗繩恐嚇</h1><p>身兼導演、演員、編劇同監製於一身嘅張堅庭與楊受成大女楊諾思結婚後，育有兩子一女。孻仔張高翔(Johnny)最近去英國繼續升學，卻在機場返家途中遇上恐怖Uber司機，阿仔疑被司機喺高速公路旁趕落車，做阿爸梗係好心痛。<br><br>張堅庭喺facebook留言「Johnny got kick out of the Uber car.」佢透露細仔前日清晨5點幾到達希斯路機場，叫咗一部Uber準備返屋企，其間司機問Johnny係咪食嘢，Johnny當時係有食乾糧，講完句「sorry」隔咗幾分鐘，司機又問係咪食嘢，Johnny話「冇」，但司機話佢嘴郁郁，跟住就將車停喺高速公路旁，然後就將行李放晒喺路邊，然後趕Johnny落車。<br><br>咁都未算離奇，張堅庭仲透露有人出言恐嚇：「他(Johnny)和他(司機)說理，司機自己進入司機位想開車離去，Johnny和他吵起來，司機從汽車拿出一條粗繩問他『是不是想被打』，然後絕塵而去，天仍然黑，他天寒地凍等了段時間才召來另一Uber司機。我著他先報警，我投訴Uber.」雖然張堅庭之後有向香港Uber投訴，但對方回覆又令張堅庭再一次失望，張堅庭話：「叫我接觸英國office！嘩，懶成咁。」</p></body></html>