<html><header><meta charset="utf-8"><title>智取大市：驚人的恒指訊號 - 晉佳</title></header><body><h1>智取大市：驚人的恒指訊號 - 晉佳</h1><p>自從舊年到喺家，港股一條氣咁升足一年，途中並無大調整，最大嘅心魔只係自己，驚調整、驚見頂、驚超買，錯失過又震走過。去到今時今日，恒指9日RSI接近85，9個月RSI更加係超越85（以12月截數的9月RSI為82.8），的確係嚴重超買。不過，小弟翻查過往50年恒指9個月RSI首次由下而上明顯突破80之後嘅表現，睇到小弟都打個突。<br>一般RSI技術超買訊號，係話畀你聽「貴」，但另一個訊息亦可以代表「好勁」。就以最近3次恒指踏入牛市後、首次9個月RSI由下而上突破80為例，分別係1992年、1996年同2004年內，即使其後唔排除出現以月計嘅中線整固，但恒指距離牛市真正高位分別再升大約100%、25%同130%先見頂。3次之中最低回報嘅1996年11月底至1997年8月升咗25%，但呢個升幅只用其中4個月去完成，係一個典型牛三，咪話唔勁。至於1992年之前嘅案例，訊號出現後，往往仲有一個大型升浪在後。<br>歷史係咪不斷重覆？唔敢講，大家當然要小心中線調整，但與此同時，更重要係一個可能令本錢翻倍嘅機會，絕對值得作為參考。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>