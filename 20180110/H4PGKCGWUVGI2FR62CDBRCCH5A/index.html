<html><header><meta charset="utf-8"><title>職場慧眼：辭職太難 - 張慧敏</title></header><body><h1>職場慧眼：辭職太難 - 張慧敏</h1><p>「我想辭職唔係最近嘅事，樣樣嘢都好似不過不失，但係做來做去都係差唔多嘅嘢，其實都好悶。都有試過搵工，但又未搵到啱心水嘅。本來諗住等埋今年花紅再算，點知收到通知bonus少得可憐。既然係咁不如畀自己時間放吓假再重新搵工，疊埋心水遞咗辭職信。冇諗過老闆突然話要見我，話唔接受我嘅辭職，叫我留低好好繼續做，我本來拒絕佢，佢話出年會加我人工升我職。我話考慮吓，結果人事部同埋我嘅上司車輪轉問我係唔係想講條件先至肯留低。痴線嘅，係老闆叫我留低又唔係我話扭計留低，好煩！公司拒絕接受我辭職，我可以點做？」<br><br>其實只要你交了辭職信，跟足僱傭合約的通知期要求，做完最後一日你就可以正式離職。公司老闆接受不接受也好，都沒有權利阻止你離職的決定及自由。怕你不知提提你，根據勞工法例，僱主必須於你離職後七日之內把所有薪酬結算給你。<br><br>其實你對這份工作沒興趣不留戀我看得出，既然決定走，公司無論如何不能留難你。不過處事方式的確很小學雞幼稚園，你老闆出面所謂留你亦都非常敷衍表面。真心留你，即使未能一時三刻升職加人工，最低限度都應該承諾今年之內發生。還要等到2019，很明顯需要時間請人接替你的工作，而不是覺得你是個人才。<br><br>亂職不是問題，但你其實究竟對甚麼工作有興趣看來你自己都未知就是問題。是否因為生活上經濟上你都沒有太大壓力，做又得唔做又得？但做人不能沒有目標渾渾噩噩，既然立定決心辭職，就應該珍惜時間把握機會作多些不同的新嘗試。行動幾時都是最實際，相信自己的心跟着自己的興趣走，新的一年新開始開拓自己的新未來。<br><br>張慧敏</p></body></html>