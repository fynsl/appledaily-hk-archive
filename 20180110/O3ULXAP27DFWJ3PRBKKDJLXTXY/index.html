<html><header><meta charset="utf-8"><title>財經評論：銀行員工按揭利弊</title></header><body><h1>財經評論：銀行員工按揭利弊</h1><p>香港地買樓要靠父幹，銀行職員可能更加幸福，事關銀行員工按揭計劃低息之餘，只要過到供款佔入息比率，按揭成數將不受限於金管局限制，甚至可以借足十成按揭上會。買樓無難度，銀行直頭等於再生父母。<br>先講銀行Staff Mortgage有幾筍，銀行為挽留人才，會為職員提供高成數按揭出首期，比如渣打最高可做9成，匯豐、恒生甚至有10成，而且貸款額上限不低，前者據聞達2千萬，後者最多可借月薪120倍。舉例匯恒行政見習生（MT）做幾年升到月薪4萬，唔貪心借400萬上車，仍然輕鬆過到壓測，唔使勞煩財爺提供按揭保險。<br>而且銀行職員按揭利率遠較市價低，目前正常實際按息為2.15厘，但有大行職員按息可低至H+0.8厘，實際按息僅約1.8厘。以貸款額400萬元為例，分25年還款，一般買家月供需17,248元；但若買家為銀行職員，每月供款降至16,567元，全期利息慳逾20萬元。<br>不過，世界上並沒免費午餐，再生父母講到尾都唔係親生。如果銀行職員採用高成數按揭入市，只要樓價輕輕下跌，已經成為負資產。雖然只要收入穩定，銀行不會向員工「call loan」，但潛台詞則是員工繼續乖乖打工，簽嘅唔單止係樓契，仲係賣身契。<br>想贖身？唔係唔得，但離職後按息、按揭成數就會回復正常市價及規定，除非跳槽至福利相若的銀行，否則轉行就要有心理準備一次過補回按揭差額。<br>記者：陳洛嘉</p></body></html>