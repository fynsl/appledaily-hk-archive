<html><header><meta charset="utf-8"><title>女兒嗌交　訓練懂事陸永嫂：大家以後唔好再見</title></header><body><h1>女兒嗌交　訓練懂事<br>陸永嫂：大家以後唔好再見</h1><p>有啲人分開先知對方係最好，有時感情同親情要到失去，領會才更深，原來呢一招都可以用喺教導小朋友嘅身上!「陸永嫂」陳莉娜(Reina)婚後生咗兩個活潑嘅囡囡陸一穎(Hannah)同陸一心(Simsim)，雖然Reina早前不幸小產，不過佢同陸永都好樂觀，走出小產陰霾。<br><br>Reina近日喺IG分享一個「教女心得」，話兩個囡囡喺回家途中嘈交，Reina以冇鬧冇惡嘅語氣，同兩個囡囡講：「如果你哋都唔鍾意大家，食埋呢餐之後，你哋就去執行李啦！一個去婆婆屋企住，一個去嫲嫲屋企住，大家以後唔好再見啦！你哋商量吓去邊個度住，我轉頭落嚟話我知！」Reina講完兩姊妹喊到攬埋一嚿，Reina稱睇番條片都想喊，其實兩姊妹係好愛對方。<br><br>昨日Reina終於貼咗兩姊妹傾偈片，更解釋點解自己會咁做，事緣當日Reina落雨揸車睇路已經好辛苦，由中環到東隧，Hannah同Simsim喺後座不停嘈，不停投訴，雞蛋裡挑骨頭，出咗東隧之後，「好啦，你哋咁唔鍾意大家，一個搬去嫲嫲屋企住，一個搬去婆婆屋企住，以後唔好見啦」，Reina返到屋企叫佢哋商量好，食埋Pizza就自己執行李，再車走佢哋，Reina就上咗房，喺房聽到佢哋喊住傾偈，但唔知佢哋講乜，呢條片係叫Maria收埋電話錄低，事後先發現感人嘅呢一幕，片中見Hannah先講：「我會唔捨得你，你係最得意。」而Simsim都話會好掛住家姐，但係媽咪話呢，「你去婆婆屋企，我去嫲嫲屋企瞓，媽咪呢，話我哋以後冇得鬧交囉」，Hannah承諾：「我哋唔鬧交，仲做番好，好嘅妹妹，我做番好嘅家姐。」Simsim同家姐講：「我真係好想你陪我玩painting！」最後Hannah走上前，攬一攬細妹，一齊喊。<br><br>唔少網民都覺得「陸永嫂」Reina冇做錯，可以訓練小朋友懂事，不過有網民就話：「傷心都係食住pizza喊。」</p></body></html>