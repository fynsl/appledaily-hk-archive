<html><header><meta charset="utf-8"><title>【車行清貨】陳列車/2017製造　最多減6萬幾！</title></header><body><h1>【車行清貨】陳列車/2017製造　最多減6萬幾！</h1><p>要錢唔要貨，間間舖頭都正在割價清過季貨，車行都不會例外。想執平車，年頭是最佳時機。因為很多車行總有一些2017車製造或陳列車未賣晒，邊架最抵？ 仲有甚麼車剩？</p><p>全城減得最狠應該是BMW七座X5，賣74萬元有找，減了六萬多。另外仲有三部車仔，雖然有兩部無得減價，但免費升級options套餐，平日用錢加都要兩萬多至三萬元。最抵玩是218iA Active Tourer，車價減一萬，再送個四萬多的options套餐給你。至於對手M-Benz，有一大一細貨尾，今年A仔轉款，仲有小量舊款要清貨，所以就最抵賣。A200賣29.9萬，還要送AMG套餐，另外有一部特別版E200，就送二萬多元的Options。而Audi就有兩款陳列車促銷，包括A5 Coupe及Q2，A5 Coupe車價減四萬，Q2就做梗月供優惠$3,992。VW同樣有New Golf GT Sport由$269,980減到$249,980，仲有一部極低里數陳列車Sharan 280 TSI Luxury賣$359,980，減了兩萬幾。<br><br>數完歐洲車，日系車同樣有平貨執，減得最勁是萬事得幾部陳列車，有部CX-9行駛了500公里，車價減三萬元，另外Mazda6及CX-3同樣是行駛了數百公里的陳列車就減兩萬元。其餘幾間日系車行，就分別送油券、牌費、車保招客，好似豐田Sienta Hybrid及Spade除了賣平少少，上會更有options及油券送，而Noah亦有高達萬九元禮物送。日產Serena就有牌費及三千油券，至於Honda就送首年汽車全保或者鍍膜或者油券，車款包括Jazz，Freed及StepWGN，車價都比2018製的車平4至5%。</p><p>記者：許維雅<br>攝影：許先煜<br><br>全新旅遊專頁，即like籽想旅行： https://fb.com/travel.appleseed  </p></body></html>