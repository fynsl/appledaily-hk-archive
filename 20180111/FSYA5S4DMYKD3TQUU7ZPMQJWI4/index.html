<html><header><meta charset="utf-8"><title>魚樂無窮：兩隻藍籌未升夠 - 唐牛</title></header><body><h1>魚樂無窮：兩隻藍籌未升夠 - 唐牛</h1><p>恒指錄得12連升，破盡紀錄，創新高指日可待，美中不足是昨日升幅收窄，與之前低位有承接、跌唔落的走勢相反，予人高位遇阻的感覺，主觀認為升浪今日斷纜機會大。在慢牛的主旋律下，升得快未必係好事，細水長流更加令人回味。<br>當然，斷纜唔代表見頂，事實上，資金輪流炒情況有蔓延之勢，以藍籌為例，在北水加持下，大笨象匯控（005）再創10年高位。<br>值得留意的是，平保（2318）上月宣佈增持匯控至超過5%後便停了腳步，直至本周二才再度出手掃貨，昨日更狂掃23億貨，相當於成交額四成，動力十足，再次進入易升難跌格局。<br>同樣獲加持的還有港交所（388），早前遭馬雲明寸的特首林鄭月娥，與馬雲再次見面時，發揮其好打得的精神，多番邀請阿里巴巴來港上市，馬雲最新接受訪問時表示，考慮將附屬推到本港掛牌。即使十劃只有一撇，也足夠港交所大炒特炒，今次闖新高的動力，明顯較2015年大時代為強大及實在。<br>如果倉位依然未有匯控同港交所，仲應唔應該追？你諗番去年冇騰訊（700）同平保，慘情地跑輸大市有幾陰公，就知道應該點做了。<br><br>唐牛<br> http://fb.com/tongcow88 <br>本欄逢周二、四刊出</p></body></html>