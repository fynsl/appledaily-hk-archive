<html><header><meta charset="utf-8"><title>鬥口響：怕沙拿學足 - 尊嘉</title></header><body><h1>鬥口響：怕沙拿學足 - 尊嘉</h1><p>今周主題：點睇古天奴出走？<br><br>古天奴轉投巴塞隆拿已成定局，定必傷透一眾利迷嘅心，甚至擔心紅軍會步入失去蘇亞雷斯後，不斷重建嘅輪迴。不過手握1.4億鎊嘅紅軍，喺高路普嘅帶領下已非「吳下阿蒙」，睇番今季紅軍係古天奴缺陣嘅比賽，勝率竟然比佢在陣時高出20%。<br>數據係唔會呃人嘅，睇番今季紅軍22場嘅英超成績，有古天奴在陣時只取得六勝六和一負約46%嘅勝率，反觀無古天奴在陣嘅九場比賽，竟取得六勝二和一負勝率達66%嘅佳績。<br>當「古埃及文明」都能健康出征時，高路普鍾意喺前線排出沙迪奧文尼、羅拔圖法明奴同穆罕默德沙拿（左），將古天奴移後校炮，無錯攻力係銳利，但中場得番軒達臣搭韋拿杜姆或安利簡恩，正所謂「失中場失天下」，好似歐聯俾西維爾奇蹟追和3:3，同上月聯賽逼和阿仙奴3:3嘅賽事，正正喺排出上述陣容，紅軍攻守似乎唔多平衡。<br>𠵱家古天奴走人，可以用錢換嚟華基爾雲迪積克穩固後防，中場拿比基達又即將加盟，紅軍實力短時間唔會大幅下降。反而筆者最擔心嘅係古天奴會做壞規矩，若下季皇馬向沙拿招手，最怕沙拿又會有樣學樣，假若高氏紅軍最終星散墜落，實屬始於古天奴之亂呢！<br>文：尊嘉</p></body></html>