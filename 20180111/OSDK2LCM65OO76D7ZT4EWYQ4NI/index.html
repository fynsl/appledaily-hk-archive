<html><header><meta charset="utf-8"><title>中環在線：滙控呢期當旺 - 李華華</title></header><body><h1>中環在線：滙控呢期當旺 - 李華華</h1><p>唔通今年流年旺……「獅」？！<br><br>話說滙控（005）今年開局勢頭認真唔錯，噚日更升穿82蚊，創十年新高，股王騰訊（700）都要行埋一邊之餘；喜上加喜，滙控啱啱仲攞咗個第一，《Euromoney》問咗超過7,000間公司，用開邊間銀行做貿易融資，結果滙控被列為首選。<br><br>呢個調查，仲發現喺南美洲同中東，滙控係最領先嘅貿易銀行，大家對獅子行嘅信心，似乎真係返咗嚟。<br><br>舊年7月，行政總裁歐智華亦曾代表滙控，接受《Euromoney》頒贈「2017年新興市場全球最傑出銀行」大獎，儀式仲喺倫敦塔舉行，果次亦係滙控繼2009年後，歐智華掌舵滙控7年以來，首次重奪呢個宇宙最強榮譽。<br><br>唔知范寧下月底接任新舵手之後，可唔可以帶領滙控更進一步，繼續攞獎兼推升股價！<br><br>李華華</p></body></html>