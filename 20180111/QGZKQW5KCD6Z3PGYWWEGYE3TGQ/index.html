<html><header><meta charset="utf-8"><title>隔牆有耳：咖喱范有紅Van基哥有旅巴　預告贏初選？ - 李八方</title></header><body><h1>隔牆有耳：咖喱范有紅Van<br>基哥有旅巴　預告贏初選？ - 李八方</h1><p>民主派就新界東同九龍西補選舉行嘅初選嚟緊個星期日就舉行，唔同候選人都各出奇謀爭取市民支持。有民主派中人大爆，九龍西候選人民協「老將」馮檢基似乎未卜先知，同黨友預告自己好大機會贏出初選，又話民協已經安排多架旅遊巴接載居民來回深水埗同石硤尾票站，預計至少會有1,000票。阿基雖然否認講過勝劵在握，只係話會盡做，但就承認有安排旅遊巴，至於總共幾多架就係秘密。</p><p>范二創《紅Van》海報</p><p>有民協中人透露，阿基近日已經積極喺深水埗同石硤尾多個屋邨洗樓，當正式選舉咁做。民協估計，阿基會喺電話民調「輸少少」，而實體投票就好大機會勝出。基哥就同八方講，自己冇講有勝算，只係會盡做，又話對手姚松炎都有新西票王朱凱廸幫手，不容忽視。講到有冇洗樓同租旅遊巴，基哥就承認有，但話係秘密無透露詳情，又話租車唔係為自己，「冇話支持馮檢基先上得」。<br>九龍西有基哥旅遊巴攻勢，新界東亦有新同盟范國威嘅紅Van助選。佢最近二次創作港產電影《那夜凌晨我坐上開往大埔的紅Van》嘅海報，更加將自己個頭P上林雪個身，話畀大家知佢凌晨都有街站。雖然P圖技巧有待改進，不過就創意滿分。候選人做咁多嘢都係想爭取市民支持，新界東另外兩個候選人工黨主席郭永健，同中大學生會前會長張秀賢都會積極落區，爭取出線。<br><br>李八方</p></body></html>