<html><header><meta charset="utf-8"><title>AI推動向下流 - 左丁山</title></header><body><h1>AI推動向下流 - 左丁山</h1><p>聽完跨國公司公關L講，AI係政治不正確，只可做，不可說，返到寫字房，搜索到呢一篇去年12月29日BBC嘅報道，就係英國一間政治立場中間偏左嘅智庫，IPPR（The Institute for Public Policy Research公共政策研究所）發表一份研究報告，呼籲英國政府對工商業界之自動化行動要干預。點解呀？IPPR解釋，全自動化，大量使用機械人有正面之提高生產力效果，增加經濟效率，但同一時間，未來二三十年，大量低技能職位會被取代，基層工人薪資好難提升，與熟練技工（skilled workers）之收入差距愈大愈大，社會貧富分佈更加不公平。自動化未必百分百取代低技能勞工，只係低技能勞工最容易受到「威脅」。例如：運輸業，63%職位可被取代；製造業，58%、批發及零售業，65%。<br>另一方面，受過訓練，懂得運用尖端機械嘅工人會有人工加，工作職位更容易搵到。更加增加社會麻煩嘅，係貧窮落後地區，女性，少數族裔最容易被自動化機械人犧牲，令社會下層人物更往下流。<br>民粹主義，社會不安必然由此另起，IPPR建議英國政府正視自動化帶來之社會問題，採取適當政策令自動化帶來之好處多過壞處，能令社會各階層同時得到好處。<br>講就係咁講，人民等政府派糖打救呀？會等到頸都長。在自由社會，人人必須自救，睇到大趨勢就要做定準備（例如教育下一代），唔好坐以待斃。第一件事就係裝備下一代（因為已經唔關左丁山呢代嘅事），讓佢哋能夠運用操作高端機械或做一啲有創造性、有創意嘅工作，第一步就係要孩子接受或知道甚麼是STEM教育，亦有甚麼STEAM教育，總之就係讀書求進步，懂得終身學習。STEM最初由美國矽谷科技公司大人物倡議，蘋果喬布斯係先行者，現在已成為世界流行用語、教育界之buzz word。但有人覺得過份側重數理工程科技，未免忽略人文教育，於是加多一個A字，即Arts，變成STEAM，一位大大有名嘅中學校長就同左丁山講過：「我哋現在要突出STEAM，不能只講STEM。」咁講法冇話唔啱嘅，但中小學課程已多，要學生學齊「禮樂射御書數」六藝（中國式STEAM），在今天社會，確實幾難，在香港講STEAM教育，係幾崇高，但說易行難啫。面對電腦化、自動化機械人製造工人失業嘅局面，要學邊樣先呢？選擇真不容易。</p></body></html>