<html><header><meta charset="utf-8"><title>智取大市：暴龍級別好消息？ - 晉佳</title></header><body><h1>智取大市：暴龍級別好消息？ - 晉佳</h1><p>12連升破紀錄，最重要係知道當中意義，點解咁強。上一期講到港股出現長線圖表訊號，9個月RSI明顯升越80超買水平，過往50年次次出現呢個訊號，之後都仲有大升市。老實講太長線嘅事情有幾多人能說得準，絕唔係一個圖表就看透世事，之但係，面前基本因素形勢有幾利好，投資者可能都要知道。<br><br>最重要睇經濟周期，近期上市公司好消息不斷，茅台狂加價18%，雪花啤酒、青啤加價半成至一成；去到連唔少人長期睇淡嘅石油業，宏華（196）接一張外國大訂單佔2016年全年收入三分之一；運動用品股由摺舖變為淨開舖……實體經濟復蘇訊號從四方八面殺埋身，係咪虛火？小弟覺得唔係，就算係，資金亦有條件當真復蘇去炒，炒到係人都信為止，到時港股都可以去到一個大家未必預計得到嘅高度。<br><br>最好笑係，自己完全只係從股市上感受呢一片歌舞昇平嘅氣氛，日常生活完全feel唔到，究竟係小弟身處傳媒行業太過糟糕？定係香港經濟跟唔上其他地方？實在搞唔清。之所以，而家絕對係炒梗一個若隱若現嘅上升周期，咁樣仲好，估值未夠高，起碼仲有幻想空間。<br><br>另外，有一個大家未必聯想得到係非常利好嘅消息，就係H股全流通試點將會出台，點解？雖然話H股全流通會令港股產生價值2.6萬億嘅新股票供應，理論上股市應該大大不利，但潛台詞係，中央覺得呢個時間推出大增股票供應嘅政策都冇有怕，完全唔驚新增股票供應會令市場下跌，反映中央對現階段港股非常之咁有信心。回顧中央以前做類似嘅事，2005年股權分置推出，之後港股一樣升到嘭嘭聲。<br><br>晉佳<br> https://www.facebook.com/advanceguy1/ </p></body></html>