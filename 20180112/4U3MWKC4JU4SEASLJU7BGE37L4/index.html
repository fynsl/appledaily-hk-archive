<html><header><meta charset="utf-8"><title>會師中環：Big 4的加薪壓力 - 神仙丁</title></header><body><h1>會師中環：Big 4的加薪壓力 - 神仙丁</h1><p>「十幾年前起薪點一萬蚊鬆啲，依家起薪都係得萬三四。」呢句說話係出自一個Big4合伙人。<br>到底十幾年前Big 4實際人工有幾多，我後生，未經歷過。但以我所知，整個薪酬架構的確有一段長時間無甚增長，當年大家對加人工都毫無期望。根據前輩所說，呢個情況維持了「冇十年都有八年」，直到到早幾年前才開始有所改善，人工加幅追到通漲，大家亦漸漸對每年九月嘅薪酬調整「雙眼帶着期望」。<br>不過，為員工帶來期望係一件好危險嘅事，尤其係人工方面。正當往績預示好結果，反高潮就會出現，而Big 4人工調整係過往兩年就出現了兩次反高潮：2016年畢馬威（KPMG）減薪及2017年羅兵咸永道（PwC）凍薪。<br>前年KPMG減薪尚算情有可原，畢竟有大客如匯豐離開，難免要開源節流，可惜員工用腳投票，東家唔打打西家，員工不停流失，嚇得公司第二年頂硬上將人工加至與市場同步，以免失血過多。誰知上年PwC又突然離奇凍薪，月薪由Big 4最高變最低，龍頭公司亦保不住員工，結果重蹈KPMG覆轍，淪落到近幾個月要瘋狂請人填位。<br>這兩個故事均說明了一件事，就係十年如一日的薪酬已不合時宜，Big4員工已經預期每年加人工，多少是後話，但一定要有，否則員工便會紛紛跳船。相信前車可鑑，來年老闆們將感到不少加薪壓力。<br><br>神仙丁<br>《審計搵丁》負責人<br> http://facebook.com/AuditSlave/ <br>本欄逢周五刊出</p></body></html>