<html><header><meta charset="utf-8"><title>中環在線：響應大灣區發展　滙豐挖高盛人 - 李華華</title></header><body><h1>中環在線：響應大灣區發展　滙豐挖高盛人 - 李華華</h1><p>喺北水掃貨支持下，獅子行連日發力上衝，噚日本港收市再升逾84蚊，滙控（005）「重返亞洲」策略睇嚟正確，特別係受惠港澳大灣區概念嘅珠三角地區發展，更係重中之重，唔怪得之外媒傳聞，滙豐亞太區環球股票部正招兵買馬，重整旗鼓，部份招聘的華人高層，估計係配合剛開幕嘅滙豐前海證券開業。</p><p>擴充亞太區證券業務</p><p>《彭博》噚日就報道，獅子行向美資大行高盛挖角不少人才，壯大其亞太區證券業務團隊，當中包括由高盛過檔、擔任滙豐亞洲證券銷售董事嘅Michael Parry，同高盛內地合資公司－高華前高層Liu Kang。<br>滙控環球證券部共有約600人，報道話舊年雖然約有40人離開，但由於亞太區擴張，故總體人數不減反加。<br>其實滙控同高盛，不嬲都有唔少「人才交流」，曾被外媒傳聞，有份競逐行政總裁歐智華退休後空缺嘅熱門之一，滙控環球銀行聯席主管Matthew Westerman，就喺高盛任職16年，歐智華前年2月搵佢加盟獅子行，不過隨住歐智華嘅接班人篤定范寧，Westerman舊年底亦已經悄悄鬆人了。<br><br>李華華<br>mailto:LiWaWa@AppleDaily.com</p></body></html>