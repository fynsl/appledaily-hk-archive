<html><header><meta charset="utf-8"><title>李佳芯誓正做花旦麥美恩被力捧做大騷主持</title></header><body><h1>李佳芯誓正做花旦<br>麥美恩被力捧做大騷主持</h1><p>大台節目《學是學非》，夠晒資訊性之餘，加上搵嚟大台小花扮「是非精」，中間唔中有啲短劇，的確吸引到唔場觀眾，一拍拍足5輯，當中仲捧紅唔少人o添！第一輯由黃心穎、李佳芯、梁嘉琪、麥美恩齊齊擔任節目主持，之後喺第二輯再加入張秀文、湯洛雯，去到第五輯仲加入馮盈盈、張寶兒、劉穎鏇三位，陣容非常鼎盛o架！<br><br>不過講到最成功就梗係Ali李佳芯，佢拍完第四輯之後，佢就離任主持，去咗邊？唔使問就梗係拍劇啦！離開之後仲拍咗台慶劇《誇世代》，依家仲拍緊《BB來了》，除此之外，佢仲客串咗《跳躍生命線》真係忙到呢。<br><br>仲有另一位就係黃心穎，雖然未離任主持，不過貴為上位中嘅小花之一，默默keep住有劇開，所以佢依家都係間唔中喺節目現身，早前仲被安排同幾位小花蔡思貝、馮盈盈、張寶兒、邵珮詩齊齊組限定女團翻唱《到此一遊》，而黃心穎就企正中間。<br><br>而梁嘉琪同麥美恩兩位一樣夠晒入屋，仲成為大台新一批主持，其中麥美恩更獲大台力捧，去年仲先後擔任「港姐競選」、「歡樂滿東華」、「星光熠熠耀保良」等大騷主持。<br><br>至於第二輯加入嘅張秀文、湯洛雯，佢哋同樣都有唔少機會，就好似湯洛雯咁，去年都有份參演唔少作品，其中仲有份主演《燦爛的外母》；張秀文發展亦都唔錯，唔止拍劇同做主持，去年佢仲有份拍電影o添。第五輯先加入嘅馮盈盈、張寶兒、劉穎鏇發展睇嚟都唔錯，馮盈盈同張寶兒齊齊同黃心穎組限定女團，而劉穎鏇亦被安排拍劇，睇嚟大把機會咁噃！</p></body></html>