<html><header><meta charset="utf-8"><title>謝安琪陪森美遊日本？張繼聰好驚訝</title></header><body><h1>謝安琪陪森美遊日本？<br>張繼聰好驚訝</h1><p>森美之前帶同麥美恩、黃心穎、高海寧玩盡東京，不過日本真係一個去唔厭嘅地方，森美前日又去咗東京玩，佢坐車時，諗住影相向朋友報平安，點知朋友話我身後面有一個女仔，好似謝安琪，唔通森美約咗謝安琪(Kay)去日本有嘢做……前日無啦啦「洩密」同謝安琪外遊，呢件事相當有嫌疑!?<br><br>森美亦有喺IG貼出一張selfie嘅相，寫道：「朋友話我身後面個日本妹似謝安琪。」相似程度就連Kay老公張繼聰都回覆一個驚訝嘅emoji，唔少網民睇完張相都回應「都幾似啵，你特登影人哋之嘛」、「我第一眼都以為係」、「我一開始都以為係謝安琪」，不過之前傳過Kay同黎瑞恩撞樣，所以有網民覺得「似黎瑞恩多啲」、「黎瑞恩同謝安琪混合體」。<br><br>至於真嘅Kay，老公張繼聰當然知佢喺邊喇，Kay就喺佢身邊囉，前日係阿聰38歲正日生日，Kay喺IG貼出全家福，稱舊年老公投訴Kay冇送生日禮物，所以今年阿聰收到囝囝張瞻同老婆Kay自製嘅生日pop up card，「有老爺親手炮製別出心裁嘅生日大餐、有姐姐睇YouTube學製嘅homemade生日蛋糕、仲有一位令你情難自制嘅BB女喺你房等你」，Kay祝老公每天開心。<br><br>唔少網民都笑阿Kay呷囡囡醋，留言「KaKa Ball係佢小情人，一年一次，你唔好呷醋」，阿聰亦好受落咁喺IG貼咗囡囡坐喺床嘅相，寫道：「有位好正嘅靚女坐係我張床等我……佢話今晚決定唔瞓覺，同我癲番晚……」真係前世情人，確係魅力無法擋!?</p></body></html>