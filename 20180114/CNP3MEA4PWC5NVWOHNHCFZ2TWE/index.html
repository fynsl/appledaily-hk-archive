<html><header><meta charset="utf-8"><title>身邊10對夫婦　9對唔開心47歲宣萱未婚怕分「我寧願一個人」</title></header><body><h1>身邊10對夫婦　9對唔開心<br>47歲宣萱未婚怕分「我寧願一個人」</h1><p>【《蘋果》專訪】許多人會認為，女人最終歸宿就是結婚生仔，但對現年47歲的宣萱來說卻享受現在的單身生活。因她見到許多有家庭的好朋友，10對中有9對唔開心，宣萱日前接受專訪時說：「睇到佢哋，我會更加清晰，真係要搵個啱。」她表示若找一個不適合人選作伴，寧願自己一個人，反而活得自在。</p><p>入行25年的宣萱，感情生活與事業一樣多姿多采。宣萱在93年與張衞健拍無綫劇《龍兄鼠弟》擦出愛火花，但兩年後因事業上女尊男卑而分手收場。之後宣萱先後與中信泰富前主席榮智健堂姪榮文瀚、牙醫陳建緯、獸醫Ruan及意大利型男Fran拍拖，但全都未能開花結果。究竟宣萱情歸何處？日前她接受本報專訪時說：「𠵱家好隨意，有啱嘅咪拍，冇啱嘅咪專心做嘢，我唔會為咗做嘢唔拍拖，同樣亦唔會為咗拍拖而唔做嘢。」</p><p>啱傾最重要</p><p>宣萱指身邊有很多朋友已經擁有自己家庭，但就以不開心居多，她說：「可以話10對得1對係開心，唔開心係佔咗9對，睇到佢哋，我會更加清晰，真係要搵個啱，佢哋去到呢個地步，反而係羨慕我仲未結婚。」宣萱笑言聽到覺得自己好幸運：「傾完偈明白，更加清楚兩個人一齊啱傾係重要，而唔係專登搵一個伴去行，我寧願搵一個啱，唔啱嘅我寧願自己一個人，我返到屋企好清靜，可以做自己。」<br>雖然感情未有着落，但宣萱事業方面十分順暢，去年她在無綫劇《不懂撒嬌的女人》Mall姐角色深入民心，令宣萱大感滿足：「好滿意，有五年冇喺電視出現，但都可以有咁嘅迴響，真係好好彩。」<br>無綫《萬千星輝頒獎典禮》將於本月21日舉行，99年憑《刑事偵緝檔案》成為視后的宣萱，今次再憑《不》劇成為視后大熱。不過，對於被視為大熱門，早前已分別於《星和無綫電視大獎》及《馬來西亞星光薈萃頒獎典禮》獲獎的宣萱，卻反而信心變細：「拎咗再拎機會好微，始終我離開咗公司咁耐，有好多因素導致有影響，對我嚟講有梗係開心，冇嘅話咪繼續做。但係得到網民認同，呢樣好滿足、好鼓勵，對我嚟講已經好足夠。」</p><p>拒合約換獎</p><p>問宣萱心目中視后人選時，她說：「公司永遠有驚喜，今年有咁多候選佳麗，鮑姐、司棋姐同菊姐等，個個都機會大，真係好難講，所以我都費事估，到時咪知！」至於可會有內定？宣萱笑說：「唔知喎，呢個要問公司，要問高層，只係參與演出，啲人傳同公司bargain吓就得，不過我唔會做呢啲嘢，人哋覺得你係值得去攞，自然會畀你，如果我要攞住份合約，人哋先肯畀，我攞咗都唔會開心，好似係要脅人哋畀我，我攞咗都覺得冇意思！」<br>採訪：何慧斯<br>服裝提供：IRO from I.T<br>場地提供：Fridge</p></body></html>