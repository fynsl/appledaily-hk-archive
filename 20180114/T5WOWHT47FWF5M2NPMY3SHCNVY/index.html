<html><header><meta charset="utf-8"><title>被事實 - 畢明</title></header><body><h1>被事實 - 畢明</h1><p>有一個城市應該宣佈成為疫埠。<br>自2012年一名無柒的689號星球人上台下台，再由一名柒柒柒號乳娘繼位後，該城持續害了一場大病，發了一場「你呃人瘟」，遺害甚廣，崩壞甚惡。有人追溯源頭，尋索病變之本的那隻果子狸，說一切都是「97回雞」過濾性病毒惹的禍。<br>發此「呃人瘟」，與雞瘟豬瘟狗瘟不同，病徵是甜美的，包括：越無恥越發達，越無德官越高，或越無能越殺人放火越金腰帶等等，於是很多飛禽走獸都樂於畫皮扮人，潛入政府，融入政黨，享受呃人瘟的福利，明明是鬼，卻僭享人唔似人鬼唔似鬼的樂趣。股票有PE價，呃人瘟者有PK值，本事越高，PK值越升，在市場越有利用價值。<br>瘟疫蔓延之時，賤事無日無之，匪夷所思，近日演變到「但如果呢個係事實，咁就唯有係事實」，真係屈原都翻生，趙高都要約乳娘去跑馬地結拜睇賽鹿。<br>話說強國猿走了，來了一頭長鼻猴，眾所周知，大話說得多，鼻就會長。這名長鼻猴，鼻子一天比一天長，呃人瘟病情一天比一天深，醜聞一天比一天臭。她和她猴公的洞穴，有很多地方是僭建的，不過她說「買嗰時已經係咁」，而銀行按揭文件白紙黑字又唔係咁，咁，一係佢呃人，買嗰時並唔係咁，一係佢呃銀行，明明係咁佢又話俾銀行聽唔係咁，無論如何都係「你呃人」。至於好忙忙到順便著書立說僭建等等，都係呃人瘟併發症的side dish小抽筋。（而原來唔是娛樂圈人才要瞞婚，呃獨身是咪呃呢）<br>本來，如果匪夷所思真係事實，就唯有係事實，是OK的。特朗普都可以做總統，阿爸阿媽可以親手虐殺自己幼女，正式民選議員可以被搬龍門連環DQ，金正恩覺得自己好靚仔，警察員佐級協會主席要求警務人員毋須在執勤時負上任何刑事責任，乜嘢匪夷所思真係發生咗，都「唯。有。係。事。實」。但問題是關於長鼻猴的一切匪夷所思，都證明咗並非係事實吖嘛乳娘大姑，有一大堆鐵證如山，證明了呃人瘟僭建司長所講的，都一一不是事實。將軍將到冇棋，彰彰明甚，證據確鑿，罄竹難書，仲「唯有係事實」？<br>祇可以是「被事實」。<br>像被自殺、被自願、被認罪、被失蹤、被道歉、被低端，一樣！被字句式，代表某種被強姦，代表被迫承受被強加諸身上、無法掙脫的不公義，是呃人疫埠及極權國家常見的社會荒謬現象。我們在呃人瘟疫下不停「被事實」，被迫接受非事實為事實，教壞細路。<br>簡單點說，「被事實」，用廣東話即時傳譯，即係「硬食啦你！」大家跟我讀一次：「硬食啦你！」說時要用方法演技配合呃人瘟情，像《旺角卡門》的張學友吐出「食屎啦你」一樣，以黑社會親切友善的語氣，提醒你其實無反抗能力。因為人無恥便無敵，何況不是人。<br>明明身敗名裂，依然德爛位尊，明明謊言斑斑，一地都係，依然厚顏賴死，在「你呃人瘟」疫埠，真正被性騷擾，最需要大聲疾呼吶喊「唔好！」，要高舉#metoo的，是「事實」。事實是自從「無柒689」事實勝於雄辯的貪贓僭建而逍遙法外之後，事實已經不再重要，「被事實」才是王道。<br>知法犯法者律政，劏房囤地者財政，左右護法，郎才女貌，獻世雙輝，一對璧人伴在兩旁，「Three司s」之中，乳娘得良才如此，簡直如虎添翼。說是天下好打得唯我一人又得，說是安插什麼人在她身邊都未必有好下場又得，得咗！誰在操盤，祇有天知爺知。<br>事實是太多呃人瘟情，太多「被事實」，違反地心吸力又違反基本常識，像六月飛霜、城牆泣血、天雨隕石等異象，一再發生，是反常的，是不祥的。<br>「被事實」，Facted，不是你硬加個"ed"，真的會既成事實，「被事實」比"post truth"及"alternative truth"更野蠻無理。連「雄辯勝於事實」的歪理都不通，100巴仙硬來。<br>「被事實」，叫問過責下了台的梁錦虫、羊永強、唐鷹年，可以驕傲挺起胸膛，出得嚟行，他們還咗，似番個人。<br>乳娘說再逼迫瘟猴，便沒有人肯入熱廚房，棟篤笑吧。不是因為僭建失德會被追究而令人卻步，是政府崩壞不堪，能者不恥與為伍。<br>不過，整件事要讚柒柒柒奶媽做事光明磊落，在她的朝代，打開口牌講明包容：「包庇 + 縱容」。</p></body></html>