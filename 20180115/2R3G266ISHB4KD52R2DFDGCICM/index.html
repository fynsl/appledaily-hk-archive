<html><header><meta charset="utf-8"><title>智取大市：中央高位又出手 - 晉佳</title></header><body><h1>智取大市：中央高位又出手 - 晉佳</h1><p>連升14個交易日係強嘅象徵，但有一單新聞值得留意，就係大陸多家信託公司收緊股票配資業務，包括暫停新增有中間級嘅配資業務同單票配資業務。<br>即係點？股票配資本來係限制每1蚊本金只能借多1蚊炒股，但近期大陸股票信託產品好興走灰色地帶，例如最流行嘅「3：2：10」比例配資方式，將本金分開3份，大股東、財務公司同銀行分別將本金放大3倍、2倍同10倍，最後以最低嘅財仔槓桿2倍嚟避開法規，但實際係1蚊本金放大到5蚊去炒股，但而家呢招已經唔Work。<br>點解中央喺呢個時候打壓配資？記唔記得舊年11月，公募基金喺上證50指數升穿3,000點就沽貨，中央叫公募基金唔可以淨沽出股票維穩股市，點知個個走去掟港股。去到上周五，上證50指數再度升至3000點樓上，中央要及時唧出過度槓桿，可見中央視3000點為一個風險升溫嘅水平。唔係話唔畀A股明顯突破3000點，而係希望喺一個股市資金健康嘅情況下先爆上去。<br>另外，監管當局亦叫停部份銀行app嘅證券開戶及交易，有機會再度成為A股短線陰霾。如果近排港股慢升，閣下持倉較重、加上表現冇乜大進展嘅話，就不妨適度減持，候機再博，相信今年仍大把機會，毋須急於一時。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>