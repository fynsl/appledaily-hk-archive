<html><header><meta charset="utf-8"><title>專業精英冇面 - 左丁山</title></header><body><h1>專業精英冇面 - 左丁山</h1><p>到喜萬年吃午飯，九十歲保險界行尊L前輩做東，頭盤就係燒乳豬全隻，老人家喜歡懷舊，食燒乳豬就一定想起喜萬年，難得佢胃口仲非常好，食得擦得飲埋靚紅酒，左丁山到咗九十歲，都希望有如此健康狀態。單尾係生炒糯米飯，好多人話比較難消化，前輩L照樣吃一小碗，好福氣也。<br>大家談話，離不開警覺性，敏感度，無意隱瞞，以後大家如有蝦碌，失魂，撞板等等事情，當然已從兩位鄭女士身上，學曉咗點樣講，以求甩身，例如對交通警察講：「阿sir，我冇警覺性，睇唔到你就企在角落，我又冇敏感度，以為在雙黃線停低架車，入去7-11買包傷風丸啫，我好忙呀，周身唔得閒，趁住前面紅燈塞車，偷三十秒落車之嘛！阿sir請你有啲包容性啦，我又冇禍及他人，依家開車走嘅嘞！」<br>香港人見得呢啲事例多，愈來愈「犬儒」（cynical），對政府高官不信任，非香港之福也。賓架H為潘太辯護，大聲講：「香港人有邊個冇僭建呀，使乜咁緊張啫，啲反對派想中央阿爺難堪就真！」<br>問香港邊條街冇僭建，確係難答，港九新界建築物僭建之多，難以勝數，如果話邊位精英要做官，屋企要事先（任命之前）請屋宇署去檢查過先，恐怕幾難有政府以外嘅專業精英肯加入政府做事咯，故此某程度上，賓架H講得好實際，不少人有同樣意見。<br>之不過，兩位鄭女士之最大敗筆係佢地「自殘」，說話前後不一，與專業精英身份不符。林鄭特首在港英時代加入政府，學師時大概睇到理民官鍾逸傑及位位港督都好似睇唔到新界有僭建，港九有僭建，林鄭有冇問過英國師傅why why why呀，鍾逸傑唔識陳日新、張人龍、劉皇發乎？要發力篤破呢個蜜蜂竇嘅就係林太，心口寫個勇字，未有全盤計劃，未有Plan B就以發展局長身份聲言全力整理新界僭建，摧毀唐英年九龍塘家居僭建，依家居然叫香港市民包容潘太僭建，果然係精英心態，雙重標準。潘太呢個特許工程師，資深大狀，香港建造業分包商聯會榮譽顧問，曾出版一本書（與Gary Soo合著）：Construction Law and Practice in Hong Kong（2011年第2版），精裝本賣三四千蚊一本，學生版本賣五百蚊，居然敢膽話自己忙，冇警覺性，唔察覺屋企有僭建地庫？星期三跑夜馬，一位工程師對左丁山講：「潘樂陶前輩、鄭若驊大狀話唔覺屋內有僭建，令我地工程師好冇面，我地邊有咁渣㗎，我一睇就知嘅嘞！」</p></body></html>