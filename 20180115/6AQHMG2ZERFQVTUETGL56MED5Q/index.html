<html><header><meta charset="utf-8"><title>中環在線：馬化騰：中國網絡犯罪技術領先全球 - 李華華</title></header><body><h1>中環在線：<br>馬化騰：中國網絡犯罪技術領先全球 - 李華華</h1><p>內地科技發展一日千里，除咗騰訊（700）、阿里巴巴等科技巨頭會研究發展大數據、人工智能外，連網絡犯罪集團都先進到利用人工智能去賺錢牟利。作為一間互聯網企業，騰訊少不免經常要同網絡黑客周旋，但睇嚟呢班黑客都唔易對付，令騰訊主席馬化騰噚日都不禁表示，中國網絡犯罪集團嘅技術已經處於全球領先水平，新型網絡犯罪仲要日益產業化、智慧化、國際化。</p><p>用AI破解網絡登錄驗證碼</p><p>到底班黑客有咩咁厲害？馬化騰表示，佢哋已經識得利用AI神經網絡破解網絡登錄驗證碼嘅技術，而AI技術仲加快咗黑客由企業數據庫中竊取用戶數據嘅速度。<br>不過，馬化騰就表示，唔會怕佢哋，會利用騰訊嘅大數據，配合公安機關打擊網絡犯罪。馬化騰最後更公開呼籲，中國互聯網嘅安全，已經唔單係騰訊一間公司嘅事情，已經上升到去安全問題，所以每個人都有責任去做一位「鋼鐵戰士」咁話。 <br>不過，講開而講，中國嘅黑客原來已經發展得相當組織化，更加會有師徒制度。<br>黑客會係QQ群，指導學徒使用黑客技術，例如設置惡意網站偷取個人身份信息或銀行賬戶。學徒經過學習成為職業黑客並會為佢哋師傅工作。完成培訓之前，學徒需要參加多個犯罪任務。發展到咁有規有矩，難怪會令馬化騰都覺得頭痛。</p><p>mailto:LiWaWa@AppleDaily.com<br><br>李華華</p></body></html>