<html><header><meta charset="utf-8"><title>中環在線：關則輝陪fd子跑馬拉松 - 李華華</title></header><body><h1>中環在線：<br>關則輝陪fd子跑馬拉松 - 李華華</h1><p>恒隆地產（101）集團傳訊助理董事關則輝一向都係跑得之人，除咗跑馬拉松挑戰自己，佢噚日仲第一次做伴跑員，參加東華三院專為智障人士而設嘅特殊馬拉松「奔向共融」，同拍檔豪仔一齊完成賽事，過程仲好感動。<br>雖然賽事只係三公里，但關則輝就話，其實做伴跑員同跑渣馬一樣咁攰。「好多人跑馬拉松係追求個人突破，但今次就係講求合作，過程要睇住豪仔步速會唔會太急，有無唔舒服，最緊要係要順利完成賽事，呢個經驗好有得着。」<br>關則輝事前只係同豪仔練習過一次，雖然豪仔本身無運動開，但正式跑當日都有好大進步，連跑帶行完成賽事，仲第一次收到獎牌，所以豪仔同佢爸爸媽媽都好開心。<br>豪仔之所以同關則輝合作得咁好，原來係因為豪仔係巴士迷，遇到有巴士牌嘅關則輝即刻變fd子，大講巴士經，仲建立到友誼。關則輝就話，今次好多謝豪仔父母對佢嘅信任，希望下年有更多人做伴跑員咁話。</p></body></html>