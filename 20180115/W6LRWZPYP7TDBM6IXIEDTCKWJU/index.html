<html><header><meta charset="utf-8"><title>【日本見學】390円親手包裝信玄餅　山梨工場食見玩</title></header><body><h1>【日本見學】390円親手包裝信玄餅　山梨工場食見玩</h1><p>可能香港人一聽信玄餅會唔知係乜嚟，但係我相信大家都一定有見過！一粒粒好似糯米糍咁嘅甜味年糕，上面沾滿晒黃豆粉嘅日本傳統和菓子就係信玄餅喇！相傳喺戰國時代，大名武田信玄喺行軍打仗嘅時候會用年糕加上糖做緊急食糧，後來大家為咗紀念佢，就將依樣食品命名為信玄餅啦！</p><p>桔梗信玄餅工場　製作包裝任你睇</p><p>今次要同大家介紹山梨縣笛吹市嘅桔梗信玄餅工場。呢到有得睇信玄餅嘅製作同包裝過程，另外仲有得試吓自己自己包裝（當然仲可以帶返屋企啦）同食信玄餅甜品𠻹！<br></p><p>參觀信玄餅工場</p><p>一嚟到信玄餅工場嗰陣，第一個感覺就係，好～大～啊～仲估唔到咁細件嘅信玄餅，原來係用咁多咁巨型嘅機器整出嚟嘅！從玻璃窗上望出去，可以見到一粒粒已經調咗味嘅年糕經過運輸帶，送到去一個個裝滿黃豆粉嘅鐵盤。工人就企定定喺個鐵盤側邊，不停地將黃豆粉撲上年糕上面。另外一邊就見唔到工人嘅身影，淨係得啲機器夾住個膠樽仔，逐個逐個轉去裝黑蜜！最後一件件信玄餅同一樽樽黑蜜都整好晒之後，兩樣嘢就會送到旁邊嘅大工場比工人做最後嘅包裝，見到佢哋平均5秒鐘就包好一粒，好犀利！</p><p>親手包裝信玄餅</p><p>喺信玄餅工場依到，只要畀390円就可以試吓親手包裝一盒4件嘅信玄餅。工場員工會親自教你點樣包，睇落好似好簡單，不過想包到好似佢地幾秒就包完一粒簡直係不可能嘅任務（笑）。以咁平嘅價錢就可以試到包裝體驗，仲有得成盒信玄餅帶返屋企，真係非常抵玩！<br></p><p>必食超人氣桔梗信玄餅軟雪糕</p><p>呢度嘅桔梗信玄軟雪糕係桔梗信玄餅工場嘅超人氣甜品，一日可以賣成2000杯咁多，真係唔係講笑！除咗原味之外好受歡迎之外，仲有戀之抹茶味。兩款雪糕配上煙韌嘅信玄餅同黑蜜，黃豆粉香、年糕煙韌、雪糕軟滑，冇得頂啊～～～<br><br></p><p>桔梗信玄餅工場テーマパーク<br>山梨県笛吹市一宮町坪井1928<br>見學時間：9：00～16：00<br><br>採訪：Mika@like japan<br>攝影：Kelvin、Heiman@like japan<br>製作：喜愛日本 like japan<br><br>全新旅遊專頁，即like籽想旅行： https://fb.com/travel.appleseed </p></body></html>