<html><header><meta charset="utf-8"><title>內地最火港星男友吸引留低發展陳偉霆巴西女友長腿出巡搭港鐵撩B玩</title></header><body><h1>內地最火港星男友吸引留低發展<br>陳偉霆巴西女友長腿出巡<br>搭港鐵撩B玩</h1><p>【灣仔→中環】四年前陳偉霆（William）在黃曉明口中只是一個「而我不知道」的人，現年32歲的William已成為內地最紅港星，去年更打入福布斯中國名人榜，排位直逼踩自己在腳下的黃曉明。William最近跟巴西籍女模Bruna G Marth爆戀情，女友都被吸引留港發展，前日現身灣仔長腿出巡，被本報獨家捕獲搭港鐵撩B玩。</p><p>於03年入行的陳偉霆在香港出道後一直半紅不黑，初出道時他跟Angelababy拍拖，分手後Baby戀上黃曉明，當時身為一線紅星的曉明曾揶揄：「而我不知道陳偉霆是誰。」直至13年William轉戰北上拍內地劇《古劍奇譚》爆紅，命運從此逆轉，網傳William前年拍內地劇《老九門》，酬勞收5,000萬人民幣，去年更打入福布斯中國名人榜第21位，排名只比黃曉明低5位。</p><p>瘋狂濕平</p><p>被內地女鐵粉封為「國民老公」的William，最近跟24歲巴西籍女模Bruna G Marth爆戀情，早前William在淺水灣被影到帶女友見家長，明顯打得火熱。前日下午4時許，本報發現着迷你裙騷44吋索腿的Bruna單拖現身灣仔，當時她用手提電話搵路，接着到港鐵站為八達通增值，入了車廂後站在門邊玩手機，其旁邊座位有一個BB，可能Bruna身材高䠷關係，BB都被長腿姐姐吸引，Bruna見BB精靈可愛，不停逗玩兼送飛吻。而William不時在社交網貼姪仔姪女相，不知Bruna是否跟William的姪仔玩得多，所以逗BB經驗豐富。</p><p>Bruna到中環站落車，直奔置地廣塲行名店，先買了一支唇膏，再轉戰另一間名店買手鏈，其後就去睇男裝帽，不知是否揀禮物送給William呢。Bruna似乎對中環幾熟路，其後去了Apple買手機，跟着會合女友人再去血拼，滿足完購物慾後就到蘭桂坊醫肚，之後就坐的士離去。<br>有指William去年3月出席巴黎時裝周認識Bruna，William主動出擊取得女方聯絡電話，由於Bruna之前在上海工作，兩人成功製造機會發展，短短兩個月已撻着。據知Bruna最近決定來港發展，剛跟Mandy Lieu旗下Quest model簽約，Bruna昨透過公司發言人葉小姐回應：「多謝大家關心，其實入行後去過唔同地方發展，今次想嚟香港試試。」</p><p>身形高䠷</p><p>葉小姐則說：「公司喺世界各地搜羅高質素嘅模特兒返嚟，Bruna個樣好甜，身形比例好好，有5呎11吋，喺天橋好吃香，因為香港女仔唔夠高，近十年、八年冇出過高妹，佢會主力行fashion show同影雜誌。」葉小姐又指從沒聽聞Bruna跟William的戀事，她說：「我哋唔會因為邊個同邊個拍拖而搵佢簽約，主要係搵高質素嘅女仔。基本上佢都冇同我講拍拖嘅事，模特兒嘅私人事我哋都唔會過問，尊重返佢哋私生活，最重要係佢哋畀心機同專業。」<br>採訪、攝影：羅慧敏、黃曉程、朱志聰、羅德光</p></body></html>