<html><header><meta charset="utf-8"><title>Can Bank：猛鬼酒店房價未必有折讓 - 散子</title></header><body><h1>Can Bank：猛鬼酒店房價未必有折讓 - 散子</h1><p>過去周末，本港又發生一單命案，今次地點係某間高級豪華酒店房內，有興趣嘅讀者不妨留意本報突發報道。本欄位處財經版，自然會用錢銀角度睇吓單Case。過去幾年，本港樓價升完又升，凶宅都可以持續創新高，咁酒店凶房價又如何？<br><br>其實酒店始終都有款待生意，凶房一般都唔會出租，一來有起咩事酒店本身有排煩；即使無事無幹，啲客見到多咗啲嘢，周街「唱」都唔係一件好事。所以酒店方面，都會自動將凶房列入優先次序較低的房間。<br><br>不過，咁並唔代表呢啲Case對酒店價值並無影響，雖則此等事宜並無人公開地進行分析估值，但仍然可以睇吓房價同同區嘅差距。散子今次專程比較一下，五間網上最普遍被指猛鬼酒店嘅房價，睇吓有無折讓。<br><br>五間酒店分別位於台灣、馬來西亞、泰國、日本以及倫敦（酒店背後嘅故仔，有興趣讀者可以上網找找），全數以相同星級，地點相若、平日以及Agoda價格作比較；其中台北君悅酒店一月平日價格只需1,638元（港元，下同），但鄰近的W酒店價格則達到2,351元；至於附近的香格里拉索價亦要2,087元一晚，折讓幅度約30-40%。<br><br>至於泰國曼谷皇宮飯店，平過鄰近的華美達酒店一半；與易思廷（Eastin）價格亦差60%。馬來亞西雲頂高原酒店方面，亦平過附近的DZH Health Resort Club約四成。<br><br>但亦並非間間酒店都有折讓，倫敦的Langham Hotel與附近的同級酒店價格基本上一樣，甚至貴過其他酒店，價位仍維持在3,300元水平。至於港人旅遊熱點日本，其位於富士山山中湖新星酒店，由於附近太多可以選擇，價格亦有高有低，所以難以比較。最後又要威又要帶頭盔：酒店房價涉及多方面因素影響，上述價格只可作參考，有啲酒店亦因為猛鬼而吸引到人入住，所以並不能一概而論。<br><br>散子</p></body></html>