<html><header><meta charset="utf-8"><title>魚樂無窮：揀股唔難入市難 - 唐牛</title></header><body><h1>魚樂無窮：揀股唔難入市難 - 唐牛</h1><p>港股昨日曾升逾300點，與2007年即市高位31958點近在咫尺，埋單雖倒跌收場，連勝紀錄告終，但好事多磨，破頂相信只是時間問題。大市氣勢如虹，投資者取態卻越來越兩極，有貨的日日開香檳慶祝，大叫gogogo，冇貨的死牛一邊頸等調整，結果等到花兒也謝了。<br>在不同平台都講過，強勢市況調整通常即日完成，誇張一點說，即市升幅收窄也算是調整的一種！<br>高處未算高，你話揀股係咪越來越難？買強勢股騰訊（700）、平保（2318）、匯控（005）、港交所（388）等依然有肉食，所以揀股其實唔難，踢走心魔撳掣落盤才是最難。見過唔少留言，話升咁多仲叫人買一定係派貨云云，有呢種心態的投資者，想必是中移動（941）或聯想（992）的粉絲。<br>本欄愛股之一嘉利國際（1050）又有新搞作，將餐飲服務及銷售主題禮品業務售予大股東，作價5,100萬元，同時宣佈擬派發特別息2.55仙（相當於套現所得），集團表示，由於相關業務連續兩年虧損，出售有助降低風險。蝕錢業務撇甩之餘，仲要派特別息，對股東來說百利而無一害，有貨的戰友，繼續坐定定等房地產業務收成吧。<br><br>唐牛<br> http://fb.com/tongcow88 <br>本欄逢周二、四刊出</p></body></html>