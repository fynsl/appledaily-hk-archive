<html><header><meta charset="utf-8"><title>年青精英怨氣 - 左丁山</title></header><body><h1>年青精英怨氣 - 左丁山</h1><p>特區政府三大司長以張建宗最舒服，佢為官近40年，由新聞官做起，應對傳媒早有經驗，為人圓滑到不得了，記者想捉到佢甚麼差錯都好難，故此費事花時間麻煩佢。律政司司長以前高高在上，舉起法治大旗，冇乜邊個敢騷擾，但回歸後因梁愛詩弄出一單胡仙事件，冇事搵事搞，難以服眾，之後律政司就成為一個磨心，政治上難以脫身，黃仁龍司長叫做行事謹慎，低調，嚴守原則，任內冇乜風波，但到咗袁國強，因曾經做過廣東政協，思維有啲與港英培訓出嚟嘅法律精英有些微不同（雖則佢與戴耀廷係港大法律學院同班同學），遇上選舉示威宣誓等事情，總令人有一種袁國強聽強國人指點嘅感覺，於是佢嘅民望一路下滑，種種壓力令袁司長體弱多病，經常腸胃不適，甚至要入醫院，最後勉為其難做多半年先至走，做司長係好，但唔值得犧牲一生健康嘅啫。好嘞，換上一位潘太鄭若驊，未入閘已軟蹄跪低，陷入僭建醜聞，以後四年半有排捱。南華早報專欄叫佢快啲鬆人，林鄭應該即時炒佢，相信林鄭唔會聽，但以後在外國人社會，鄭大狀已無誠信可言，香港本地人已視之為笑話。<br>財政司司長陳茂波一開始做局長就俾傳媒砌，至今未能復原，好彩佢一味夠勤力，埋頭苦幹，慢慢扭轉低迷狀況，最近佢講到想話放寬按揭限制，按保可達九成，令不少80後朋友精神為之一振，話波叔呢次夠貼地，希望佢能夠說服老闆林鄭及其他官員，放寬首置按揭上限金額喎。當然，政府放寬按揭上限，必然被批評轉軚、減辣，刺激樓價等等，故此政府依家好有顧忌，但如果波叔夠魄力，真係放寬按揭上限嘅話，必然贏得80後市民喝彩聲，民望一定上漲。<br>新年假期之時，在會所見到一批80後專業人士，有年青工程師、建築師、會計師等等，皆是21世紀大學畢業生，多數自公屋出身，靠讀書入大學而成為中產階級，但人人都未買樓，只係租私樓，每個月交租交到肉痛，一對會計師夫婦月入十萬元，尤其憤憤不平，因為以佢地嘅收入，以今日嘅低息率，即使按揭利率加到五厘，佢地仍然供得起樓。但偏偏受限於辣招，冇法子借到首期三成，你估個個都有父母幫忙嘅咩！自小住公屋，父母收入有數得計，如何靠父幹？呢班人睇住樓價月月升，幾乎心如刀割，大罵梁振英辣招無良。受過良好教育，收入較高嘅年青人點解多數反政府，呢樣或者係原因之一。<br>林鄭月娥競選時之地產智囊，正是林奮強。林也大聲疾呼，要求放鬆按揭，「助用家上車」（經濟日報，1月12日），唔該林鄭聽一聽！</p></body></html>