<html><header><meta charset="utf-8"><title>中環在線：傑克盧醒目避開中伏位 - 李華華</title></header><body><h1>中環在線：傑克盧醒目避開中伏位 - 李華華</h1><p>特區政府同貿發局主辦嘅「亞洲金融論壇」（AFF）噚日開幕，午餐演講嘉賓，由美國第76任財長、奧巴馬任內大掌櫃傑克盧押陣。近期大爆特朗普秘聞嘅新書《炮火與怒火》（Fire and Fury），搞到滿城風雨，傑克盧曾經係白宮高級官員，主持人諸立力（第一東方投資董事長）自然唔放過機會，問吓佢對新書有咩高見？<br><br>傑克盧話自己未睇過本書，不過佢認為對任何一個新政府來說，頭一年肯定唔易過，又要組班又要制訂預算，通常一段時間內條路都會幾顛簸（bumpy），但最重要係團隊能融合富經驗嘅老手同新手，通力合作。<br><br>題外話，經濟學泰斗佛利民話：世上冇免費午餐，不過噚日貿發局就有免費午間飯盒，慰勞採訪嘅記者，有葷有素共4款選擇，仲有以往一貫招待嘅三文治同咖啡濃茶㖭！<br><br>李華華</p></body></html>