<html><header><meta charset="utf-8"><title>財路：中糧肉食博翻一番 - 錢雋</title></header><body><h1>財路：中糧肉食博翻一番 - 錢雋</h1><p>全國豬價有小牛市，萬洲（288）創新高，中糧肉食（1610）繼續潛喺上市以嚟低位，講PE、PB，又係平咗大大截，中糧肉食超抵搞。<br>中糧肉食係國內第四大生豬養殖商，兼垂直覆合飼料生產、屠宰、生鮮豬肉、肉食製品、經銷零售同凍肉進口，對口係超級大孖沙中糧集團，講級數、業務多元性同母系，全部架勢堂。<br>再睇豬價新聞，綜合內地報載，上周全國生豬平均價上到7.67元人仔一斤，連續刷新九個月新高。又全國多個地區生豬整體均價每公斤突破15元人仔，豬肉股乘勢起飛，香江呢邊嘅萬洲，股價創埋新高，中糧肉食係冇郁過！又萬洲話，由於散養戶持續退出行業，預計到上年尾，全國散養戶養殖出欄佔比，會由2015年57%，降到52%以下，三年內降低6,600萬頭產能。此消彼長下，中糧肉食掂晒！<br>場內專業預測，中糧肉食今年回復增長，今、明兩年EPS 0.25港元同0.31港元，現價1.59元預測PE得6.5倍同5.2倍，同樣專業預估PB，得0.88倍同0.75倍。<br>上邊萬洲同期預測PE講緊13.8倍同12.9倍，預估PB2.2倍同2倍。又按彭博有做專業預測行家，內地傲農（滬603363）今、明兩年預測PE44倍同35倍，預估PB6.4倍同5.4倍、牧原（深002714）20.3倍同19倍，預估PB6倍同4.9倍、溫氏（300498）19.2倍同17.6倍，預估PB3.7倍同3.2倍。中糧肉食係至抵搞！買中糧肉食，當翻一番到3.2元，明年預測PE先得10倍，都仲未追到萬洲PE水位！<br><br>錢雋<br>細價股專家<br>本欄逢周二刊出</p></body></html>