<html><header><meta charset="utf-8"><title>中環在線：阮國恒創業要搞中小企信貸 - 李華華</title></header><body><h1>中環在線：阮國恒創業要搞中小企信貸 - 李華華</h1><p>「圓夢，永遠不嫌晚。」更何況潮流興有「第二職業」！<br><br>事緣來到亞洲金融論壇（AFF）第二日，有一個環節講銀行業如何結合科技，請嚟金管局副總裁阮國恒、花旗銀行香港一姐伍燕儀（Angel）等，最尾五分鐘，主持突然嚟個快問快答，考吓幾位賓架反應，問一啲輕鬆得嚟又有趣嘅問題。<br><br>「如果你個仔擁有一粒Bitcoin，你會對佢講咩？」Angel諗都無諗，直接答「sell it!」，阮國恒就話「Don't tell me」引來全場大笑，睇嚟兩位對虛擬貨幣都唔多睇好。<br><br>主持又問到如果畀一百萬佢哋搞初創，會揀邊個範疇？阮國恒最想做中小企信貸，話自己喺呢方面好有興趣，唔知係咪因為接觸得多呢。而Angel真係估佢唔到，話想開餐廳做老闆，仲笑住話無咁容易被AI取代。<br><br>至於同邊位創業家做拍檔，阮國恒話最想試吓同亞馬遜（Amazon）嘅Jeff Bezos合作，因為自己好鍾意用Amazon。而Angel就話想會同阿里巴巴嘅馬雲合作，因為佢喺亞洲好紅咁話。<br><br>李華華</p></body></html>