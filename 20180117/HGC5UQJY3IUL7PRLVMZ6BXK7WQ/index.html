<html><header><meta charset="utf-8"><title>中環在線：小米創辦人最想鑽研…… - 李華華</title></header><body><h1>中環在線：小米創辦人最想鑽研…… - 李華華</h1><p>人無夢想同條咸魚有咩分別？原來小米聯合創辦人黃江吉（KK）都好buy夢想呢套，佢噚日出席亞洲金融論壇，講到下一代點樣發展，KK慨嘆社會將學生變為刻板印象嘅成功人士，寄語年輕人應勇敢追夢，學習自己感興趣嘅事。<br><br>佢以自己為例，當年大學熱門學科為金融系，佢就揀咗鍾意嘅電腦科學（Computer Science）。畢業後微軟請咗佢，「我唔敢相信佢哋竟然畀錢我做嘢」。佢話，喺微軟頭5年，未到凌晨2時佢都唔離開公司，放假又喺屋企寫程式，熱愛程度可想而知。<br><br>提起往事，KK好似停唔到。媽媽係一名老師，當年叫佢唔好行呢條路做老師，因為搵唔到錢，乖仔如佢亦有聽媽媽意見。之不過，佢話，如果時光倒流，佢會選擇鑽研佢另一樣愛好——文學。佢仲講笑咁話：「你哋家可能同緊一個好有才華嘅小說作家傾緊偈！」<br><br>李華華</p></body></html>