<html><header><meta charset="utf-8"><title>Money Walker：放水容易收水難 - El.</title></header><body><h1>Money Walker：放水容易收水難 - El.</h1><p>匯市風起雲湧，美匯指數見三年低位下試90關、歐元兌美元則升至三年來最強、日圓兌港元重返七算兼創四個月高。<br>今次美元走弱，主要由於市場憧憬歐央行與日本央行今年內開始減慢買債，倘事成將係環球主要央行首次同一時間收緊貨幣政策，分析指市場低估咗今輪環球收緊幣策對資產市場影響，筆者認為擔心不無道理。<br>放水容易收水難，正如借錢畀人容易但追數嗰刻就另一回事。減慢買債以至縮表都係相當複雜嘅操作，聯儲局至今能夠順利由放水過渡至加息，全因主席耶倫擁有高超對外溝通技巧，成功喺不觸發市場震盪下，進行史上首次減慢買債與縮表。<br>曾經喺歐債危機滿城風雨期間，以一句「不惜一切代價捍衛歐元」嘅歐央行行長德拉吉（Mario Draghi），喺運用前瞻指引方面經驗非淺，所以歐央行收水過程應不成問題。較令人擔心嘅反而係耶倫繼任人鮑威爾（Jerome Powell）與日本央行行長黑田東彥，二人能否如耶倫般，做到不厭其煩且不多不少地，將同一訊息反覆向外界傳遞，需時觀察。<br>日本上周減少長債購買規模，正正係今輪日圓轉強觸發點。有分析指日本央行雖已開始減慢買債，但為免左右通脹預期，當局唔會正式宣佈有關決定。換言之，雖同屬成熟市場央行兼量寬始祖，日本央行幣策透明度始終與聯儲局存在差距。尤幸日債市場影響力不如歐債及美債，即使日本央行減慢買債操作出事，衝擊力與波及範圍亦不會太大。<br><br>El.<br> http://fb.com/moneywalkerhk <br>本欄逢周三刊出</p></body></html>