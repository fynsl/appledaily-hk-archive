<html><header><meta charset="utf-8"><title>拖男遊台灣33C Jumbo認愛新歡穩重一見鍾情</title></header><body><h1>拖男遊台灣33C Jumbo認愛<br>新歡穩重一見鍾情</h1><p>【爆相爆片】曾淑雅（Jumbo）今年26歲，11年獲「中國小姐」三料冠軍，上圍33C的Jumbo，入行一年已有富二代大獻殷勤，前年她自爆三年沒有拍拖，最近被發現已經名花有主。讀者黃先生透過「爆相爆片」分享，指Jumbo日前陪一名矇豬眼男蜜遊台灣，讀者黃先生在電話說：「嗰日傍晚6點幾，我喺台北101見到佢同一個男人睇街頭表演，Jumbo全程蹺實男人隻手，兩個人黐得好埋，仲聽到佢哋用普通話交談，睇咗一陣就拖手走。」「爆相爆片」中的矇豬眼男，年約30多歲，穿着黑色大褸，外表成熟穩重，高出Jumbo半個頭。</p><p>「佢唔係老闆」</p><p>Jumbo拖男台灣蜜遊，本報致電問她是否拍拖？最初Jumbo的反應十分愕然，隨即又大方認愛：「拍咗差唔多一年，我哋行山識，因為一大班朋友行山，大家有共同興趣，嘗試發展。」問到有關男友背景？Jumbo說：「佢姓黃，做投資，唔係老闆。」<br>問到男友以前有否跟圈中人拍拖？Jumbo口快快大爆男友秘密：「應該冇，我知佢好耐冇拍拖，差唔多十年。好似唔好講太多佢嘅嘢，保持神秘好啲。」Jumbo怎樣將冰山劈開？她笑說：「因為大家性格同興趣都夾。」是否一見鍾情？她笑說：「哈哈哈，可以咁講嘅。」</p><p>多女性朋友</p><p>讀者黃生指二人以普通話交談，問Jumbo男友是否台灣人？她說：「香港人，因為有好多台灣朋友一齊，讀者咁近呀？我諗住收得埋㖭，佢唔係呢行，驚佢唔習慣，不過大家有共識，如果俾人影咗，都唔介意公開，開心事嚟。」最後問到有沒有計劃結婚？她說：「冇咁快，了解中。好難得遇到一個好認真好專一嘅男仔，雖然佢好多女仔朋友，但會知道佢同呢啲真係朋友，佢會尊重你，大家有個信任，溝通得好好。」<br>採訪：皓騫</p></body></html>