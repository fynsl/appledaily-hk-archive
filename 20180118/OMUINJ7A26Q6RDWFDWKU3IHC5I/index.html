<html><header><meta charset="utf-8"><title>智取大市：升市高位的劇本 - 晉佳</title></header><body><h1>智取大市：升市高位的劇本 - 晉佳</h1><p>港股年初到而家升2,000點，以%計，升7%。至於2017年到而家升咗45%，以2016年低位至今近2年升咗75%。以級數計，同2003年牛一升市嘅68%相若，而同2009年金融海嘯後升足1倍比，就未有得比。講呢番話，只係想講家呢個升市，只係股市大周期裏面其中一個尋常嘅turnaround升市。<br><br>即使小弟曾經統計過往50年恒指9個月RSI走勢，往績顯示長線仲有得爆升，但恒指9月RSI升到87.27，9日RSI 89.62，係極之超買水平，以月為單位嘅中線調整係必然將會發生嘅事，而以月計嘅調整過程可以跌你幾千點，不得不防。不過與其畏高，持貨者進取、積極做法係預測高位摸出賺盡啲，安全、被動做法就係持有藍籌然後逢高減持。進取做法早前已講過，參考日股舊年10月至11月走勢，家配合埋睇上證50指數，為中短線「估頂」做更好準備。<br><br>之前講恒指走勢同10月至11月日經平均指數極為相近，但近兩日觀察，發現恒指調整再破頂過程比當時日經更急，劇本照寫落去，3日內可能會Hit到個短期頂部了。<br><br>配合埋上證50指數，噚日以超大成交向上突破、升逾2%後急回，日線圖睇大成交射擊之星好似見咗頂咁嘅勢，但睇小時圖，舊年11月升市亦試過小時圖大陽燭突破、然後小時圖再錄大陰燭，以為見頂？原來只要守得住10小時線，及後仲有兩三個交易日火速爆上先短線玩完。乜咁啱又3個交易日內？寫出呢個劇本，旨在令自己有心理準備迎接過山車走勢。<br><br>截稿時港股黑期仲升到未識停，睇嚟仲有得亢奮多陣。劇本係咪會如預期發生？又能否高位食糊？就要執生，祝我們好運。<br><br>晉佳<br> https://www.facebook.com/advanceguy1/ </p></body></html>