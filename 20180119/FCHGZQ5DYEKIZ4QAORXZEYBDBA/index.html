<html><header><meta charset="utf-8"><title>《降魔的》有望添食馬國明黃智雯跳舞集氣</title></header><body><h1>《降魔的》有望添食<br>馬國明黃智雯跳舞集氣</h1><p>最初不被看好嘅情況下推出嘅台慶劇《降魔的》，點知劇集出街後，除咗馬國明被熱捧之外，其他演員好似胡鴻鈞、何遠東、小儀同金剛等等，喺網上都製造咗唔少話題！<br><br>今個星期日就係台慶頒獎禮，《降魔的》當然被睇高一線，大家都寄望呢套劇可以有好成績，坊間盛傳視帝係馬明同王浩信之爭！日前呢套劇嘅編審羅佩清(Ruby)喺fb寫咗篇千字文，佢話有好多人問會唔會有續集，Ruby話其實構思嘅時候，已經計劃成為可持續發展嘅系列，o依家已經有初步構思，連劇名都諗叫《降魔的之十字路口》，但係因為有好多唔明朗嘅因素，所以仲未正式落實開拍，所以希望大家可以喺頒獎禮幫佢哋加加油，爭取多啲民意，等公司對開拍續集有信心。<br><br>何遠東昨日喺fb貼咗一條短片，背景係用咗《降魔的》主題曲《到處一遊》，之後見到馬國明、黃智雯、胡鴻鈞、何遠東、譚嘉儀、黃子恆、蔣志光、謝雪心同林凱恩，佢哋個個跟住音樂跳舞，但係呢啲舞步睇落好似係揸車嘅動作！跟住何遠東話：「基於要多謝大家對《降魔的》嘅支持，我哋又點可以唔做多少少嘢去報答大家呢？嗱，真係少少少少！又基於一篇千字文岀現，我哋又點可以唔準備少少片花，去吸住大家個睛呢？嗱，條片真係會吸睛㗎！究竟有冇《降魔的之XXXX》，就睇大家啦！」<br><br>事後何遠東接受傳媒嘅訪問，講到今次嘅構思，佢話：「其實網民同觀眾一直都好支持我哋，所以我哋咪諗住做番少少嘢， 大家喺個群組用咗極短嘅時間，夾咗一晚，除咗拍片外，大家當食餐飯聚一聚！」<br><br>佢仲話蔣老師係今次嘅軍師：「喺拍攝嗰陣佢俾咗好多意見，Mandy係最厲害，佢嚟嗰陣都未知自己要做乜，最後我哋話佢跳舞好叻，咪安排佢去solo！我哋都好感謝團隊，俾咗大家一個咁好嘅旅程！」至於會唔會對頒獎禮有期望，何遠東就話：「咁期望一定會有，希望可以攞到劇集獎，可以開到續集，到時喺十字路口見！」</p></body></html>