<html><header><meta charset="utf-8"><title>【即影即有不死】Lomo一拉自拍　Printoss一按翻拍</title></header><body><h1>【即影即有不死】Lomo一拉自拍　Printoss一按翻拍</h1><p>即影即有相仍然好多新玩法，如Lomography就推出一部可以拍攝到方形即影即有相片的新機Lomo'Instant Square。拍攝方形即影即有相片查實又唔算得好厲害，但這款新相機就用上新設計，只要將鏡頭部份一拉出即可開機，同時又有好多有趣玩法，畀大家發揮創意！</p><p>相機上用上玻璃鏡頭，並有0.8米、1-2.5米及無限遠共3種焦距選擇，視乎大家需要拍大頭相、人像抑或環境相。閃燈前方更預留位置供放入顏色濾片玩特效，跟機就有紅、橙、藍及綠4色濾片，拍人像時就幾有feel，想點玩都得。如果想自拍的話，Lomo'Instant Square設有10秒倒數功能，按着後走位自拍又得，又或者用上可收藏在相機內的小型遙控器遠距離自拍。另外亦可用到B快門玩長曝，配上Splitzer鏡頭更可玩到好有趕的重曝效果，亦能換上機背拍番Instant Mini相紙。機身顏色選擇上有黑、白及紅銀色配搭，後者價錢會貴$200。<br></p><p>除了相機之外，近期亦有另一款人氣度非常高的即影即有產品，它就是日本TAKARA TOMY推出的Printoss。Printoss設計其實好似一部玩具，只要揭開兩邊機蓋並放上支撐架，然後再放上手機並在機身下方快門掣一啪，就可以將手機畫面翻拍到Instant Mini相紙，之後就將將相紙慢慢扭出，完全唔需要用電！</p><p>雖然相機下方有塊小鏡方便將手機畫面對位，不過頭一、兩張相片都預了會留低黑邊位，而想要更好的翻拍效果，記得要將手機畫面調至最光，而且揀選較光的影像會較好。Printoss日本標準售價3,990日圓（連稅），香港暫時未有行貨，市面上的售價都幾參差，較合理價錢是9算至10算。<br><br>Lomo'Instant Square<br>售價：$2,050（紅銀色連鏡頭版）、$1,850（黑或白色連鏡頭版）<br><br>TAKARA TOMY Printoss<br>售價：3,990日圓（香港市價約$398）<br><br>記者：布偉倫<br>攝影：徐振國、張志孟<br><br>全新旅遊專頁，即like籽想旅行： https://fb.com/travel.appleseed <br></p></body></html>