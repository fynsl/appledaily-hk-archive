<html><header><meta charset="utf-8"><title>中環在線：鄧聲興靚價沽貨　套現820萬元 - 李華華</title></header><body><h1>中環在線：鄧聲興靚價沽貨　套現820萬元 - 李華華</h1><p>自股壇長毛David Webb引爆謎網股風暴以嚟，呢堆股份停牌嘅停牌、散水嘅散水，惟獨君陽金融（397）竟然因為中國集成（1027）大股東提購，股價一枝獨秀咗一排。「靚佬股評人」君陽證券前行政總裁鄧聲興，雖然已經離職，但原來仲揸住君陽股份，本周二、三連續兩日賣晒持股，都叫靚價走到！<br><br>鄧聲興雖然同君陽證券終止咗僱傭合同，但仲係君陽金融的執董，手上揸住公司向董事授出的股份合共3,141萬股，即1.02%。近兩日佢悉售持股，周二沽出1300萬股、周三沽出1841萬股，平均每股價格為0.2627元、0.26元，合共套現820.17萬元。<br><br>睇返舊年君陽股價，一直0.11元至0.18元，直至中國集成提購，君陽先升返上0.2元樓上，更一度飆至0.425元。今次鄧聲興用呢個價位甩手，都算走得靚。<br><br>李華華</p></body></html>