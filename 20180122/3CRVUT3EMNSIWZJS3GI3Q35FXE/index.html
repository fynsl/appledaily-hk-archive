<html><header><meta charset="utf-8"><title>【全馬】胡諾言太夜瞓有驚無險</title></header><body><h1>【全馬】胡諾言太夜瞓有驚無險</h1><p>昨日參加全馬的藝人不多，只有胡諾言、「肯雅徐」徐濠縈、周子駒、DJ 當奴唐劍康和細So蘇耀宗等，當中以胡諾言成績最好，以3小時43分42秒完成，至於兩年沒跑渣馬的阿徐，昨日就嘆慢板抱着輕鬆心情去跑，最終以4小時16分33秒完成。</p><p>阿徐女送抱支持</p><p>阿徐說：「傾住偈去跑，同幾個朋友，頭先喺西隧口見到自己個廣告，有停低影相，又有同啲參賽fans影吓相，今日嘅時間未必同平時一樣咁快，平時應該快啲，今日冇睇時間去跑。今日都係有啲辛苦，雖然話全程有輕鬆吹水。」記者笑指吹水功無人能及得上她老公陳奕迅，她即笑言：「佢唔跑得，因為大家唔同公司，即係代言嗰個，囡囡本身都嚟，不過怕混亂，今朝都畀咗個擁抱我，以示支持。」</p><p>胡諾言今年成績比往年好，但他表示明年未必再參與，希望等兒子長大後可以一起參與。他又表示今次參賽其實有驚無險：「本來噚晚10點瞓覺，點知阿仔喺度喊，阿女又叫我，搞到1點先瞓，4點要嚟到準備，不過今年有呢個好成績，當係一個交代，我希望一眾crazy runner兄弟姊妹今晚頒獎禮可以得償所願。」</p></body></html>