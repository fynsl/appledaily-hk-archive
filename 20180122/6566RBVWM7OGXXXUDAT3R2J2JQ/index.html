<html><header><meta charset="utf-8"><title>藝人跑渣馬阿徐兼顧吹水全馬大落後蔡思貝半馬狂飆　女跑稱霸</title></header><body><h1>藝人跑渣馬<br>阿徐兼顧吹水全馬大落後<br>蔡思貝半馬狂飆　女跑稱霸</h1><p>一年一度渣打馬拉松昨日舉行，吸引逾20位藝人參加，過去兩年未見蹤影的徐濠縈，今年再次參加全馬賽事，但就嘆慢板全程吹水及拍照，輕輕鬆鬆去跑，結果以4小時16分33秒完成，比前年成績慢了約23分鐘。半馬賽事方面，以馮允謙1小時37分40秒成績最好，但蔡思貝亦毫不遜色，憑1小時47分44秒撼低湯怡和崔碧珈等，於女藝人成績中稱冠。<br>採訪、攝影：黃曉妍、王連連、羅慧敏、卓寶花、仇志德、陳慧安</p><p>【半馬】崔碧珈負傷上陣唔放棄</p><p>蔡思貝、湯怡、崔碧珈、林芊妤（Coffee）、彭浩翔、馮允謙、徐榮、C AllStar成員梁釗鋒和陳健安等，昨日順利完成渣馬半馬賽事，成績最好是1小時37分40秒的馮允謙，而蔡思貝以1小時47分44秒完成，是女藝人中成績最好（詳見附表）。<br>蔡思貝賽後表示跟跑步教練吳輝揚學跑十多年，之前在外國讀書時也會回港參賽，她說：「入咗娛樂圈後，瞓覺都冇時間，𠵱家我26歲，但身體好似3、40歲，因為唔夠運動，喺廠經常吹冷氣，個人好虛，所以趁後生操吓體能。」問明年可會參加全馬？她表示：「全馬係唔可以僥倖，要做足準備，噚晚眼光光，個心卜卜跳，好緊張，好想快啲完成，所以係興奮到瞓唔着。」</p><p>湯怡目標求嫁</p><p>第二年跑半馬的湯怡以1小時55分52秒完成，比往年快了10分鐘，她有意明年挑戰全馬，問如果她明年與男友洪卓立一起跑全馬，會否順道叫男友求婚？她甜笑說：「我跑完之後就向佢求婚啦，其實叫佢出年喺終點等我都得，咁會好似有個目標。」</p><p>崔碧珈比往年慢了近19分鐘，早有心理準備成績不及往年的她說：「前一、兩日我夜晚喺公園諗住拉筋郁動吓，途中要避狗屎就扭開，點知就着地流血扭親，膝頭又擦損，條褲磨擦會痛，唔急得只能量力而為，但唔會放棄。」昨日她到達場地後發現忘記帶號碼牌，結果要找家人飛的送來，認真大懵。彭浩翔說：「最難係葵涌嗰條路，之前都有操練，平時都係跑10K同11K，好開心有啲大學生擺檔口畀參賽者食番茄同提子補充糖份，仲有葡撻，不過我覺得太過份喇！」</p></body></html>