<html><header><meta charset="utf-8"><title>智取大市：調整再最後一升 - 晉佳</title></header><body><h1>智取大市：調整再最後一升 - 晉佳</h1><p>上證50指數氣勢略見減弱，港股就由二三線股追落後接力，港股黑期更升逾200點收市。不過執筆時美國預計會喺周一凌晨一點再表決撥款政府一事，意味住港股有不明朗因素，如果配合A股即市轉弱，港股二三線股追完落後，強弱都炒過一轉，升勢的確似要暫停，重倉者不妨略為減持，將風險相應調低。<br>原先預期港股加速上升、然後短線見頂呢一幕，去到星期五仲未出現。華府停擺只係短暫因素，而A股亦極需調整，希望藉此有一個小小調整，就足夠消息呢兩個因素。現階段可博短線調整令投機者沽貨獲利，但其後指數觸底回升，又會引發投機者補貨潮，到時先至令港股升勢加速，呢個就係將股票高位大規模脫手嘅機會。<br>恒指9日RSI升至91.32，最近25年恒指9日RSI升穿90嘅個案，十隻手指數得晒，對上一次係2015年4月港股大時代期間，再對上一次已經係2007年10月熱炒港股直通車期間，每一次恒指喺升浪觸及9日RSI高於90然後觸頂的話，輕微調整過程唔會超過5日，跟住又再升過，數據亦支持最後一升未到嘅判斷。總結，之前擬定嘅劇本略改一改，不過等大升才掟貨嘅做法，繼續維持。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>