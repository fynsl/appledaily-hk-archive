<html><header><meta charset="utf-8"><title>【馮仁昭四圍超】《一家大晒》家溫暖思捷讚阿蘇　狄龍鬧導演</title></header><body><h1>【馮仁昭四圍超】<br>《一家大晒》家溫暖<br>思捷讚阿蘇　狄龍鬧導演</h1><p>李思捷、蘇玉華（阿蘇）、狄龍同元秋日前喺尖沙嘴宣傳家庭喜劇電影《一家大晒》，首次執導嘅思捷話今次係想拍一部向過往家庭喜劇致敬嘅電影：「80年代冇手機，一家人攬住好溫暖嘅感覺，我好想表達呢種訊息。」阿蘇自爆最初係唔肯接呢部戲：「初時叫佢搵第二個演，我要好清楚了解角色，可唔可以做得好至係我最關注，經過深思熟慮後，我應承咗，感激思捷帶我去電影世界。」思捷就力讚阿蘇：「我諗唔到有邊個做得好過佢。我偶像係梅麗史翠普（Meryl Streep），佢就係我後生版嘅梅麗史翠普，呢個人做乜都得。」</p><p>首拍笑片</p><p>演慣大佬嘅狄龍今次初嘗笑片，佢批評不少導演冇做好本份，令香港電影沒落：「我唔開名，有導演對動作唔熟就交畀動作指導，之後唔理去食燒鵝，呢啲會慢慢走向死亡，香港電影就係咁，思捷就冇，拍乜都喺現場。」《一》片講家庭關係，狄龍話：「套戲係提醒我哋，家好緊要，家係起點亦係終點，夫妻間要包容、溝通、體諒，提醒男人唔好咁大男人，識得退先至有進步。其實冇手機嘅生活，我哋都經歷過，有愛就得。」元秋就話好珍惜今次同狄龍合作機會。<br>撰文：馮仁昭</p></body></html>