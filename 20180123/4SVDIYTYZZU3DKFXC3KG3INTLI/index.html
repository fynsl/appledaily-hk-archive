<html><header><meta charset="utf-8"><title>智取大市：末路短炒時機到 - 晉佳</title></header><body><h1>智取大市：末路短炒時機到 - 晉佳</h1><p>港股升極唔識停，調整仲未出現，上期提到重倉者慎防調整、可作出適度減持食糊，但市況癲多一日、短炒氣氛就推升多一日，就趁住港股氣氛越嚟越high，短炒選擇亦會慢慢浮現。𠵱家手上唔夠騰訊（700）、平保（2318）、港交所（388）嘅基金或散戶，大有人在，呢批資金越落後越心急，個股見突破就會有唔少資金跟進，加上日日1,500億成交以上，夠照起唔少股份爆升，估計嚟緊係短線搵食較易嘅時段。中糧包裝（906）有復星恆利入股就曾經爆升15%，已屬一例。<br>大家可能聽到手機設備股就驚，噚日仲話有神級分析師估iPhone X第三季就停產，咁大劑之下，瑞聲（2018）即市跌完3%再倒升1%收市，壞消息股價升就係好兆頭，與此同時舜宇（2382）亦醞釀爆上，短線應該有一轉。<br>復蘇概念嘅油服股近期成交轉趨活躍，宏華（196）似造旗再上，安東（3337）、中海油田（2883）調整幾日開始守穩，有條件再起動。<br>12月強勢股中車時代（3898）由53蚊高位回落超過一成，46蚊呈現平台支持，連續3日坐穩呢個水平，睇周線圖亦守住保歷加通道中軸，大漲小回機會高，同樣值得一買。<br><br>晉佳<br> http://fb.com/advanceguy1 </p></body></html>