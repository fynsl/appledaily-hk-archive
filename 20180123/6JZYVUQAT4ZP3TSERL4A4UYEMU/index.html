<html><header><meta charset="utf-8"><title>隔牆有耳：阿媽屋企捕獲無人機　恩恩豬驚被偷拍　大鬧政府監管不力 - 李八方</title></header><body><h1>隔牆有耳：<br>阿媽屋企捕獲無人機　恩恩豬驚被偷拍　<br>大鬧政府監管不力 - 李八方</h1><p>立法會發言不時令人不明所以嘅新民黨容海恩，上周五晚喺fb自爆發現「不明飛行物體」入侵家中露台後，噚日罕有單人匹馬喺立法會咪兜講述事件。恩恩豬話上周五晚，佢媽媽喺灣仔二樓寓所打掃屋企期間，突然聽到「嘭嘭」兩聲，之後出露台就發現有一架航拍機跌咗喺露台，擔心被人偷拍而報警。</p><p>熟女莊教落窗簾</p><p>恩恩豬話發現呢部航拍機時，機身有着燈，顯示仲有四格電（圖），唔知影咗幾耐，話媽咪用魚網網住部機後，即刻掹走機中電池，但冇查過裏面有冇SD卡，唔知有否錄到屋內情況。容母約3小時後，見無人上嚟攞番部機，就攞埋部機去灣仔警署報案兼錄口供。<br>恩恩豬擔心今次會洩漏個人私隱，大鬧政府現時監管航拍機法例有漏洞，希望個人私隱專員公署檢討無人機使用指引。路過嘅公民黨陳淑莊聽到都對佢遭遇深表同情，仲分享落窗簾「秘技」：「一滴光都唔透㗎。」陳又笑言即使有人偷拍，都冇嘢好睇。恩恩豬笑稱相信唔同偷拍人士都有唔同喜好。被問到會唔會同佢緋聞有關時，佢就話：「我唔相信係囉……點知佢哋係咪想影其他嘢？」<br>警方話灣仔警署喺20日接獲64歲姓余女子報案，話其太和街住所露台發現來歷不明嘅航拍機，懷疑被人偷拍，案件由灣仔警區刑事調查隊第二隊跟進，暫未有人被捕。<br><br>李八方</p></body></html>