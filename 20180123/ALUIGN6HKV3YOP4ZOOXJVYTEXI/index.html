<html><header><meta charset="utf-8"><title>狗年運程（二） - 左丁山</title></header><body><h1>狗年運程（二） - 左丁山</h1><p>傅會長講完團年吉日，就順勢講狗年開年吉日，2月16日年初一早上向父執輩拜年過後，午時未時皆吉（十一點到三點），可一併用作開年之用，是日為除日，除者，解除也。解除甚麼？係解除舊習，舊物，重新開始之意，用作開年之用，正合此意。一般商舖，多在年初二開年，狗年年初二（1月17日）為滿日，本來亦可，但適逢係庚辰日，辰戌相沖（即歲破日），開年可免則免，如一定要開舖，選吉時啦，巳時至未時（九點至三點）皆吉。因狗年（戌年）係辰戌相沖，故此狗年內所有辰時（上午七點至九點）皆是凶時，盡量免用。<br>開工又有乜吉日呀？新年假期由年初一放到年初四（星期五至星期一），2月20日星期二年初五返工，初五屬執日，可用，九點開工乃吉時。初六（2月21日）乃月破日，勿用，初七星期四（2月22日）係危日，早上冇乜方便吉時，最好日子係年初八（2月23日星期五）成日，乃黃道吉日，九至十一時係吉時，返工最正，通勝說明是日忌庚辰、壬辰生人，而是日係丙戌日，丙戌年生人者，師傅話也有避忌，但現代世界有一定返工標準，放假唔可以放得太耐，有時避無可避，唯有選取吉時而已。打工仔未必可以放假放到年初八，無假期嘅話，索性乖乖地在年初五吉時返工好了。<br>傅會長講到辰戌相沖，梗係問埋狗年犯太歲啦，犯太歲有四，最主要係辰（龍）沖太歲，丑（牛）刑太歲，戌刑未（羊），戌犯戌（狗），即是生肖屬龍牛羊狗者四類皆是俗稱犯太歲，以往左丁山會向會長訂購太歲牌，點知會長話年紀已老，設計及訂造白銀太歲牌好費神費力，今年唔再搞。哦，即是狗年無太歲牌可掛，信此事者只好自求多福，行事謹慎小心，或在新年時份，到黃大仙、車公廟、觀音廟等寺廟拜太歲咯。不信者，就順其自然可也，等到真的有事情發生，咪講句倒霉就算囉。<br>（作者按：1月18日本欄談余光中輓聯，余伯樂閱後來短訊指正，上聯頭二句應是左手成文、右手成詩（不是右手寫詩），否則與下聯「堅心以學，苦心以教，不稱」。左丁山翻讀手稿，確應如此，自己弄錯，謹此致歉！又，流沙河的輓聯，余伯樂估計上聯應是「二友重逢」，不是「重逢二友」，可能是網上資料有誤，或是左丁山抄錯！」）</p></body></html>