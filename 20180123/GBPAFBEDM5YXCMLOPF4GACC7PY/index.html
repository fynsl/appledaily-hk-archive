<html><header><meta charset="utf-8"><title>操盤手札記：騎牛要趨吉避凶 - 割柑人</title></header><body><h1>操盤手札記：騎牛要趨吉避凶 - 割柑人</h1><p>特朗普果然係全球危機之源！軍事上，同北韓隨時由嗌交變成打仗；經濟上，藉加息、稅改打金融消耗戰，引導資金流向美國，別國怕走資，唯有局住跟。稅改對內係減稅，對外係加稅——加徵反傾銷稅、反補貼稅，即係打貿易戰！據《華爾街日報》爆料，美國貿易政策嘅焦點係抵制中國！<br>雖然特朗普話希望避免中美貿易戰，卻補一句：「但若爆發，那就爆發。」（But if there is, there is.）一副撩交打口吻。本周，美國針對中國嘅貿易調查陸續出爐，繼鋼鐵產品之後，周一輪到鋁產品，周五就到太陽能設備。另外，針對知識產權嘅調查，月底或有初稿。<br>中美一旦爆發貿易戰，唔止會震動金融市場，仲會搖動世貿（WTO）體系。市場估計，貿易戰首個戰場可能係太陽能電池板。投資要趨吉避凶，光伏股宜避開吓。抽水高危股如負債比率較高嘅內房股、紙業股、航空股亦宜暫避。雖然內房當炒，都要提高警覺。<br>港股今浪由2016年12月28日21488起步，至上周三突破2007年高位31958，再創新高31983，經251個交易日升10,495點或48.8%，相對2007年只經50個交易日就升12,572點或64.8%，今次可謂慢牛。睇番以往大牛市，1997年同2007年升勢末段，升幅都會加劇，波動性亦相應加劇。<br>現時港股仍未大幅急升，未至喪失理性，上升勢頭可望延續，但後市會相當波動。想食盡升浪，有貨可耐心揸住，無貨高追風險增，宜候調整分注吸納，大藍籌如騰訊（700）、平保（2318）、港交所（388）較穩陣，前兩者大把金蛋分拆，後者則受惠大市交投暢旺，又有同股不同權等消息跟尾。<br>講到港交所，無貨都有機會分羹，皆因政府喺2007年透過金管局嘅外匯基金，以約155元平均價掃入約6,000萬股港交所，又喺2012年參與配股，以118元認購約380萬股。以現價計，政府賬面獲利近95億元。外匯基金舊年大賺，下月28日公佈財政預算案，有望派糖。<br><br>割柑人<br>本欄逢周二刊出</p></body></html>