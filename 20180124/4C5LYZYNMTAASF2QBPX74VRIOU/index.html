<html><header><meta charset="utf-8"><title>隔牆有耳：出錢出力　蔡加讚紅色仕途高升 - 李八方</title></header><body><h1>隔牆有耳：出錢出力　蔡加讚紅色仕途高升 - 李八方</h1><p>全國政協常委會噚日朝早繼續喺北京開會，討論新一屆全國政協委員名單，常委陳永棋形容名單大換血，會有好多新面孔，仲透露最年輕委員僅32歲，係青年才俊，相信會為香港帶嚟新元素。咁啱嘅係建制圈流傳捲入「謎網50」風波嘅玩具大王蔡志明，佢囝囝蔡加讚有機會喺呢屆獲任港區全國政協委員。蔡加讚生於1986年，今年啱啱32歲，有人向八方確認蔡加讚就係棋哥口中嘅青年才俊。<br>蔡加讚近年喺親中政圈極度活躍，除咗係義工聯盟常務副主席，更擔任廣西社團總會會長，似乎向北發展鋪咗條靚路，而蔡家嘅出手闊綽亦令唔少人記憶猶新，好似2014年民建聯黨慶，多次競投嘅蔡加讚至少捐咗400萬，身體力行愛國愛黨，紅色仕途高升，有乜咁奇？</p></body></html>