<html><header><meta charset="utf-8"><title>中環在線：員工公投　康宏仍然叫康宏 - 李華華</title></header><body><h1>中環在線：員工公投　康宏仍然叫康宏 - 李華華</h1><p>又到《康宏風暴》時間啦！上星期講到，康宏環球（1019）見近排是非纏身，為咗再次省靚個品牌、重新定位，就諗住改番個靚名轉運，仲搞個內部公投，由1,700位員工投票決定。事隔數日，聽聞終於有結果。<br>一心想接到「你好！呢度係答案（Answer）理財」或者「你好！呢度係早點（Breakfast）理財」嘅客戶，恐怕要失望嘞，因為康宏初步決定以不變應萬變，都係叫番「康宏」。<br>據了解，今次投票，康宏理財嘅經紀好踴躍，皆因拎住公司個名出去搵客嘅係佢哋，究竟最終每個選擇嘅投票比例係點，華華就唔知道，但聽聞經紀就唔多接受康宏管理層好有創意嘅建議，即係Answer Financial Services（有方理財）同Breakfast Financial Services（早點理財），所以康宏最終順應民意，叫番康宏。<br>其實康宏改名唔係第一次，不過改嚟改去都係改後面兩個字，2010年上市時叫康宏理財，2014年易名為康宏金融，事隔兩年再改為康宏環球。無論點改，「康宏」兩個字屹立不倒，睇嚟員工對呢個品牌係有感情嘅。不過講到尾，最重要都係個餡啫。<br><br>李華華<br>mailto:LiWaWa@AppleDaily.com</p></body></html>