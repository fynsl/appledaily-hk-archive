<html><header><meta charset="utf-8"><title>【馮仁昭四圍超】傳千語移情富二代林峯唔敢答：你問番佢</title></header><body><h1>【馮仁昭四圍超】傳千語移情富二代<br>林峯唔敢答：你問番佢</h1><p>林峯、蔡卓妍（阿Sa）、張繼聰、方中信、溫碧霞、鍾淑慧同好耐冇見嘅盧慶輝等，噚日喺西九龍W酒店出席網劇《PTU機動部隊》發佈會。五年冇返香港拍劇嘅林峯，喺劇中飾演PTU，仲係蔡卓妍嘅下屬。林峯離開英皇後轉投古天樂公司，問佢係咪會自組工作室？林峯就話：「我想先搞掂自己嘅工作，尤其係內地，都想有唔同嘅嘗試。」<br>提到同吳千語嘅感情，林峯話：「佢𠵱家喺橫店拍緊嘢，好忙，我哋有keep住聯絡，但感情就唔講，多謝大家關心。」有傳吳千語搭上富二代？林峯笑住話：「呢啲你問番佢，佢都係藝人，唔使我代答。」<br>阿Sa噚日戴住假髮出現，佢解釋因為做緊演唱會唔可以剪短頭髮。講到之前部劇拍爆炸戲受傷，阿Sa話：「當日拍嘅時候，我要就機位，所以企近咗，點知一炸，啲碎物彈到塊面，瘀咗少少。」<br>張繼聰就話無綫台慶頒獎禮當晚喺屋企睇電視支持，對於當晚《誇世代》監製上台領獎有提佢個名，張繼聰話：「監製有雷！其實冇可惜，完成呢個章節係好開心。」</p><p>盧慶輝追B</p><p>有18年冇喺香港拍劇嘅盧慶輝，喺內地做過地產同文化公司。問佢今次係咪返嚟過戲癮？佢話：「都唔係，我諗住係正職。」慮慶輝話結咗婚七年，囝囝都四歲，𠵱家定居北京：「個仔好玩到不得了，我有打算再追多個。」<br>撰文：馮仁昭</p></body></html>