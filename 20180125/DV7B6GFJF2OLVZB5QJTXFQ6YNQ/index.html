<html><header><meta charset="utf-8"><title>快過打針 - 邁克</title></header><body><h1>快過打針 - 邁克</h1><p>荷里活懲罰有性侵嫌疑的男演員，真是快過打針，剛剛公佈的第九十屆金像獎提名，數周前尚未爆出醜聞的大熱門占士法蘭高名落孫山，當然是矚目例子，殺雞儆猴立竿見影，有前科的同行可想個個魂飛魄散，唔知幾時輪到自己身敗名裂，逞一時之快抽水索油後果不堪設想，周身方法演技再神級，也跨不進美國演藝學院門檻。是否起到令鹹蟲從此戒淫的正面作用言之尚早，但恐怕會引發一波hea演潮，身有屎的甲乙丙見同撈同煲的鹹家將死得咁慘烈，難免心灰意冷，既然演得幾咁好都會因為受害人踢爆風流史而遭拒諸門外，甚至所有鏡頭被剪掉由清潔組組長頂替重拍，時辰一到無所遁逃，點解仲要嘥心機捱眼瞓，不如求求其其交差，趁遭玩弄的姐姐仔哥哥仔群起告發之前刮得幾多得幾多，一旦被迫收山也有個揸拿，平平地搬去泰國芭堤雅，可以安穩過其左擁右抱晚晚換畫的下半生。<br> 《萬惡金錢》的基斯杜化龐馬榮獲提名最佳男配角，不知道算隔山打牛抑或棒打落水狗，總之皮開肉綻的奇雲史帕西不會不感到全身疼痛，眼白白睇住原本應該是自己囊中物的小金人飛入別人懷抱。唯恐天下不亂的是非精，立即奮身替龐馬義務拉票，祈禱臨危受命執二攤的老先生旗開得勝，看看到時上台領獎，多謝完導演當機立斷，敢不敢公開感激那批告發史帕西的不足秤小鮮肉：「如果唔係你哋站出來指證淫蟲，老朽點會冷手執個熱煎堆，只不過曬咗九日水銀燈，就再奪一枚奧斯卡光宗耀祖？」順便歌頌#MeToo同#Time'sUp，被嘲左膠又如何？</p></body></html>