<html><header><meta charset="utf-8"><title>中環在線：李小加想沽388要問過老婆 - 李華華</title></header><body><h1>中環在線：李小加想沽388要問過老婆 - 李華華</h1><p>近期港股日日都有千億成交，帶動港交所（388）股價氣勢如虹，企穩300蚊樓上，距離歷史高位311元越來越近，有投行最牛睇目標價400蚊㖭。但講到對港交所最有信心嘅人，當然就係港交所行政總裁李小加喇，事關佢持有96.8萬股港交所，而且係一股都未沽過，目前市值2.9億大元呀。<br>咁有眼光一股不沽，原來呢一切都係小加太太嘅主意。小加總裁噚日被問到有冇心郁郁想沽貨套現，佢甜笑話，要返去問吓太太先，因為太太是屋企嘅首席投資顧問，一切都由太太決定。嘩，原來錫老婆會發達係真㗎。</p><p>股份代酬金  累積96.8萬股</p><p>小加2010年1月正式上任CEO後，每年除咗有真金白銀2,000萬元嘅董事酬金，仲有約2,000萬元以股份支付酬金，即每年平均獲取超過10萬股港交所股份，累積股份數目有96.8萬股，港交所噚日收報301.4元。<br>小加總裁多年來嘅工作表現如何，市場自有定論，但若果講股價，就絕對交足功課，由佢正式上任計，港交所股價8年來，截至噚日累升超過1.2倍。唔怪得小加一直以來都咁落力，為港交所諗咁多新計仔喇。<br><br>李華華<br>mailto:LiWaWa@AppleDaily.com</p></body></html>