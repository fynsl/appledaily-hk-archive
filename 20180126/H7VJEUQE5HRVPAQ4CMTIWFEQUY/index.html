<html><header><meta charset="utf-8"><title>會師中環：做爛市死路一條 - 神仙丁</title></header><body><h1>會師中環：做爛市死路一條 - 神仙丁</h1><p>會計界競爭激烈已經唔係新聞，即使是Big4，一樣要和中小型會計師樓打泥漿摔角，齊齊減價做爛市搶客。就市價而言，如果要搶客，減兩三成核數費用為基本消費，某啲情況甚至會附送其他專業服務。<br>這種做爛市的打法其實已存在一段時間，老闆的賺錢思維是：「減價唔緊要，最緊要喺其他地方賺返。」所謂其他地方，說穿了就係拎員工開刀，只要每人無償加班幾小時，條賺錢數就計好了。這種想法雖然離地，卻十分湊效，所以減價戰就開始漫延全行。然而減價總有盡頭，員工加班亦有極限，這種「七傷拳」的打法終有一天連自己都打死埋，對公司甚至行業的長遠發展都冇甚益處。<br>「七傷拳」打法，前提係要盡量將成本壓低，但現今的經濟環境已不再容許這種做法。通漲不斷、會計人員薪金重拾升軌、香港寸金尺土等因素都對會計師樓帶來相當嘅壓力，面對如廝環境，老闆們實在應該考慮建構一個更具持續性的生意模式，尤其是如何在AI和區塊鏈的大趨勢下增加效率和服務價值。可惜就我所見，現時行業做法就係使用更多「七傷拳」減價搶客填數。<br>其實，減價戰的後遺症已漸漸浮現，例如公司越搬越偏僻，由中環去金鐘再到銅鑼灣；又或者要員工經常OT嚇到人才鳥獸散。如果老闆們到現在仍沒感覺，到冇彎轉時才醒覺，就未免太遲了。<br><br>神仙丁<br>《審計搵丁》負責人<br> http://facebook.com/AuditSlave/ <br>本欄逢周五刊出</p></body></html>