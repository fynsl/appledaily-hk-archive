<html><header><meta charset="utf-8"><title>【iOS11.3預告】舊iPhone快慢有得揀　電池玩完識提你維修</title></header><body><h1>【iOS11.3預告】舊iPhone快慢有得揀　電池玩完識提你維修</h1><p>之前Apple因為電池效能問題，私下地對舊機進行自動減速，聲稱防止意外關機，原意是好，但就令不少舊機用戶不滿。</p><p>而Apple為補鑊在剛公佈的最新iOS 11.3測試版中，其中一個重點功能，就是可讓用家們查看電源管理功能有否開啟，並選擇把功能關閉， iPhone 6、iPhone 6 Plus、iPhone SE、iPhone 6s、iPhone 6s Plus、iPhone 7 和 iPhone 7 Plus，都可以在「設定」中的「電池」選項中設置這功能，只要關閉後，就再不會把你的iPhone減速，不過會唔會加快食電，又或者較容易意外關機就唔知喇，不過就總算把決定權交番俾用家。另外，iOS11.3更加入顯示電池效能的全新功能，會在電池需要維修時提供建議，等用家唔需要估估下，知道電池幾時真係玩完。</p><p>除了電池，在iPhone X頗受歡迎的Animoji亦有新嘢，就是加入了16個全新的Animoji，加埋原本的12個，即總共會有28款俾你玩，而新角色就包括有獅子、小熊、龍和骷髏頭等等。另外，iOS 11.3亦會加會全新的Business Chat功能，用家可與客戶服務代表對話、安排預約，甚至在訊息app內以Apple Pay 進行付款，同時卻不需要與商戶分享自己的聯絡資訊，亦可隨時終止對話，聽落幾方便，不過暫時就只限美國用，香港唔知要等到幾時。</p><p>當然叫得大更新，就仲有唔少新功能喇，好似Apple近期大力推的AR，就會有ARKit 1.5，可把解像度現提升達50%，支援自動對焦，令AR視覺效果更好。「健康」 App亦將可跟醫院、診所的數據結合，用家可隨時查閱，不過相信暫時都係美國限定。<br><br>記者：韓繼聰<br><br>全新旅遊專頁，即like籽想旅行： https://fb.com/travel.appleseed <br></p></body></html>