<html><header><meta charset="utf-8"><title>五億老婆腳頭好黎諾懿為接吻戲起拗撬</title></header><body><h1>五億老婆腳頭好<br>黎諾懿為接吻戲起拗撬</h1><p>【《蘋果》專訪】黎諾懿14年娶拍拖三年、五億美容王國太子女李潔瑩（Nicole），隨即被指女尊男卑，冠以「五億駙馬」稱號。原以為Nicole會為報道感到不快，但外表柔弱的她，性格相當硬淨，還帶幾分儍氣，她說：「佢養得我起有餘啦！」</p><p>隱瞞非講大話</p><p>Nicole日前在旺角接受《蘋果》訪問，首次接受專訪的她，豁達回應負面報道：「真係冇理，佢初初可能有啲唔開心，而我就覺得冇乜嘢，佢好勤力付出，同埋我同家人知係點就OK，佢養得我起有餘！」Nicole又讚老公將家人放首位，不過就踢爆老公不浪漫，她說：「諗佢做過嘅sweet真係好難，唯一係佢鍾意煮飯，但佢因為好忙，所以都好耐冇煮喇！」問到可介意老公拍親熱戲？Nicole說：「其實唔係太介意，但佢拍之前一定要同我講咗先，佢初初同我拗，話隱瞞唔係講大話，但最後都屈服咗。」</p><p>初見印象麻麻</p><p>Nicole曾於07年參選港姐，她說：「當年參選係媽咪同auntie幫我報名，我嗰時喺澳洲讀書，媽咪打電話畀我，話同我報咗名參加港姐，我都嚇咗一跳。」至於與諾懿相識經過，Nicole表示媒人是周美欣：「佢同諾懿拍《讀心神探》，成日話呢個人好funny要介紹我識，有次喺周美欣屋企見到佢，但嗰次印象麻麻。」<br>當初，Nicole跟諾懿拍拖，連父母都不知情，她說：「諗住了解吓先，點知好快俾人影咗。」為平息父母擔心，已好快安排見家長，而兩老見到諾懿都好鍾意。另外，談到諾懿婚後事業運大增，近幾年角色都非常入屋，Nicole即笑言：「腳頭都幾好㗎！」<br>採訪：鄉奈仁<br>攝影：林德雄<br>場地提供：壹壹漁</p></body></html>