<html><header><meta charset="utf-8"><title>人人問男神　甩票房毒藥信心子華呻陰功：拍戲搵唔到食</title></header><body><h1>人人問男神　甩票房毒藥信心<br>子華呻陰功：拍戲搵唔到食</h1><p>【《蘋果》專訪】【蘋果動搞作】黃子華是觀眾心目中的男神，他與佘詩曼主演下月15日年三十晚上映的賀歲片《棟篤特工》，齊放笑彈。曾被封做「票房毒藥」的子華，今次有信心一雪前恥變回票房靈丹。日前他與阿佘在銅鑼灣接受本報專訪，並在「人人問」中親自解答粉絲的問題，他笑言如大家要他回水，首要親自入場看《棟》片。有人問子華覺得拍戲還是開棟篤笑可以搵食，他大呻：「拍戲對我嚟講，係搵唔到食嘅。」<br><br>採訪：蘇美怡</p><p>（1）伍小姐：
你有冇信心今次會甩到「票房毒藥」呢個名？</p><p>子華：我就不厭其煩解釋一次，電影係有命運㗎！同人嘅命運一樣，所以唔好理，總之做好自己。</p><p>（2）黃先生：
一係唔拍戲，一拍就賀歲片，怕唔怕觀眾又嗌「回水」？</p><p>子華：嗱！一定要入場，唔入場冇得嗌回水，喺街嗌嗰啲唔當係回水㗎。</p><p>（3）李先生：
係咪專登度個古仔畀自己做男主角，仲要係型嗰隻？</p><p>子華：你誤解晒，呢套戲係一啲都唔型仔，你入到戲院就知道係幾咁折墮。<br>阿佘：唔係啊，我覺得。<br>子華：今時今日，折墮都俾人話係型啦！</p><p>（4）黃先生：
阿佘覺得子華戲外係咪都鍾意搞gag？</p><p>阿佘：我覺得佢係幾幽默嘅人，同埋唔發脾氣。<br>子華：我係大局為重嘅人嚟嘛。</p><p>（5）鄧小姐：
鍾意拍戲定係棟篤笑多啲？</p><p>子華：咁又真係好坦白同你講啲內心說話，拍戲對我嚟講呢，係搵唔到食嘅， 咁我都做，你話我幾鍾意做呢樣嘢。咁寫呢個戲又寫咗兩年，大佬，好陰功啊拍戲，唔好喊啊！</p><p>（6）莫先生：
子華神，可唔可以講句金句嚟聽吓？</p><p>子華：哥哥，可唔可以畀啲錢嚟使吓？我搵食㗎。</p><p>（7）黃小姐：
我想問幾時再開棟篤笑？</p><p>子華：你睇完《棟篤特工》，我就會話你知㗎啦。<br>阿佘：最重要係可以攞到幾多張飛？<br>子華：睇下一條題目啊。<br>阿佘：次次問親你都話冇飛。</p><p>（8）吳小姐：
你心目中嘅一代笑匠係邊個？</p><p>子華：咁首先許冠文啦，跟住當然就係周星馳啦，喺我哋香港……<br>阿佘：梗係黃子華啦！<br>子華：我只係一代嘅男神啫，我係唔屬於笑匠。</p><p>（9）林小姐：
我想問吓，今次套戲有冇滿足觀眾要求除褲呢？</p><p>阿佘：嘩！你有曾經咁樣提過咩？<br>子華：嗱，呢個真係絕對滿足到你喇，喺套戲裏面，唔單止除褲咁簡單，係除咗好多嘢。</p><p>（10）廖先生：
Poster上面條腿係咪真係你（佘詩曼）嚟㗎？</p><p>阿佘：我條腿梗係靚好多啦，邊有咁黑啊？其實點解你唔搵我影番呢？ <br>子華：講真我係未見過你條腿係點㗎喎。</p><p>（11）姚先生：
阿佘覺得最型嘅男演員係邊個？</p><p>阿佘：梗係發哥啦！<br>子華：我都同意。<br>阿佘：你係第二型。<br>子華：嘩，已經好褒獎。啊！黃發華！<br>阿佘：哈哈，唔該你啦！</p><p>場地提供：Papi of Fashion Walk<br>化妝：Judy Cheung、江中平<br>髮型：Helen of Fifth Salon、Seiko of Hair Culture</p></body></html>