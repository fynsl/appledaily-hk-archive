<html><header><meta charset="utf-8"><title>70後衝動創業　搞美容輸百萬「以後我寧願打工」</title></header><body><h1>70後衝動創業　搞美容輸百萬<br>「以後我寧願打工」</h1><p>【周末專題】<br>70後阿May（化名）打工十多年，儲下100萬元，創業搞美容生意，開業半年聞燶味，想打退堂鼓卻又不得要領，最旺一個月才8個客人，人均消費400元，營業額僅3,200元，連每月3.3萬元租金都交不起。死捱兩年，最終百萬血汗錢付之流水，惟有重做秘書，「以後都唔創業，我寧願打工！」<br>記者：陳家雄</p><p>70後阿May是一名秘書，年約四十，返朝九晚五，收工鋌而走險做無牌小販。「每日做到凌晨十二點、一點，一個女仔，擺晒啲衫出嚟賣。」坦言多年來已被食環署拉過好多次，每次罰幾百元，貨物被充公。計過度過，罰錢充公還有得做，周而復始十多年，儲落過百萬元積蓄。</p><p>最旺時月入僅$3,200</p><p>幾年前去日本旅行，「試過一張床，本身有靜脈弓脈，瞓完後，隻腳鬆啲，之前係行唔到路，企5分鐘已好辛苦。好大膽同店主講，可唔可以入貨嚟香港。佢痛症、美顏、頭髮護理都得，所以就算張床咁貴都入返嚟。」那張床便是日本近年興起的岩盤浴，岩床鋪石，稱有排毒、放鬆肌肉等作用。<br>「投資額無諗過咁大，預60萬，諗住呢度（銅鑼灣）地點好，點知成幢嘢人流寥寥可數。裝修又超支，裝修師傅同你講咁多錢，但最終又係另一個價錢。生意額唔好，夜晚仲要繼續做小販，貼租貼人工！最好時，都係得一個月咋，試過有8個客，人均消費400元，營業額3,200元。」<br>無生意想跳船，曾找中間人頂讓全盤生意，她說：「問過業主代表，佢話你唔使諗，點都要完成晒成個租約。」甩唔到身，惟有死頂，「賣廣告、整facebook、街邊擺易拉架、去豪宅禮頓山派傳單，但冇效果。後期幾乎冇經營，租約第2年幾乎全年白交租。」</p><p>業主要求還原單位</p><p>回憶最惡劣時，她說：「我直情有跳樓自殺嘅衝動，舖頭曾經好worse、好worse，worse到自己都驚。」<br>捱足兩年，租約結束，「點知業主要我還原單位，結果裝修用咗6萬蚊，但業主代表話唔接受。」根據她和業主簽訂的租約，當中列出單位還原要求，包括牆身及地板。記者現場睇過她花6萬元委聘裝修師傅進行工程後的情況，一幅牆身凹凸不平、地台沒有盪平、廁所有條去水喉無封，並不符合租約的要求。<br>阿May稱：「地台不平，洗手間喉管外露，再整嘅話，裝修師傅話要多3萬元。唔整，又可能會被業主沒收按金，嗰度近10萬蚊。」單位已交回業主，截稿前，業主暫未回覆她會否沒收近10萬元按金。<br>回想當初明明賣衫，卻經營從未接觸的美容行業，承認一時衝動，「今次輸咗100萬元，好心痛，當買咗個經驗。經過呢次，以後都唔會創業，我寧願打工！」</p></body></html>