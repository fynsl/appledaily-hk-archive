<html><header><meta charset="utf-8"><title>我唔接受我係一個冇身材嘅……人 - 李碧華</title></header><body><h1>我唔接受我係一個冇身材嘅……人 - 李碧華</h1><p>狐狸精：<br>你做乜勾我老公？<br>你個賤人趁我好忙好忙，飛嚟飛去炒樓，唔喺香港，冇為意?時候，勾──我──老──公！<br>我哋新婚先至一年，而你個賤人，枉我當你係好姊妹，有今生冇來世，咁都落得手？我同佢朝夕隔住暗門相對，又響僭建地牢唱K睇戲，我honey對我一條心──係你！乘虛而入，仲留低煙頭同埋個紅bra，證據確鑿，我同你一齊買一人一個，點知你送埋畀我，真係眼寃！囂張得你吖，我剪爛咗索性燒咗佢，都難洩我心頭之恨！<br>阿娥，你犯咗全天下狐狸精都會犯嘅錯，個個唔勾去勾好姊妹二佬？你仲同我honey恥笑我冇身材──我唔接受我係一個冇身材嘅……人！我其實已經有認可人士去睇過晒同埋量度過三圍，我係G奶、G臀，加G腰：36、36、36。豐滿圓潤，貫徹始終，腰纏萬貫，穩如泰山，有恃無恐。點會冇身材？只係冇曲線。身為婦女界驅狐團嘅公職王，專門對付你呢亭，樓都冇一層，就算恆指升到4萬點，都貴唔起嘅賤人！呢D唔係一個人嘅事，係一個制度嘅事──你咁做，對得住黨同國家咩？做人最緊要誠信同知碇，睇路呀！<br>大婆驊</p></body></html>