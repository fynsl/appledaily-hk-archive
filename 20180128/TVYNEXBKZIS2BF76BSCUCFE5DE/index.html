<html><header><meta charset="utf-8"><title>【最後一Rap】MastaMic寧刪大事多Rap小人物　記錄香港十年史</title></header><body><h1>【最後一Rap】MastaMic寧刪大事多Rap小人物　記錄香港十年史</h1><p>你未必認識Hip-Hop，但都應該聽過MastaMic（馬米）的《RAP UP》系列，每年年三十晚，風雨不改，至少Rap足六分鐘大小事，今年已來到第十年，不過亦是最後一Rap。</p><p>兩句、四句總結一則新聞，嬉笑怒罵，《RAP UP》嘅輕鬆得意曲風、合適嘅速度節奏，令大家可以聽清歌詞，馬米話專登做到老少咸宜，「即使你阿爸唔識Hip-Hop、不聽流行曲，都會聽一下。」2012年開始，社會時事嘅份量超越娛樂圈，馬米坦白：「最初係Gimmick，想多啲人認識馬米，去到第四、五年，我已經覺得不是抽水。」講起抽水，佢有啲激動，「我係音樂人，用我嘅創作手法去記錄，你會唔會話報紙同《頭條新聞》抽水？真係抽水嘅人唔會花咁多心機去做呢件事。」他拎起用環保紙做嘅筆記，幾廿頁紙，百分百手寫，用point form寫低大小新聞，小到「17年，最炎熱夏天，最高氣溫錄得36.6度，歷史紀錄以來最高」，即係睇晒全年報紙啊？忙緊準備3月新專輯《MastaPiece》同演唱會，「今年啲報紙仲未睇完啊，雖然我已經跳咗財經版，唔睇副刊，國際新聞只會睇最大幾則，體育都少睇，除非同香港好有關係，但份量真係好難啃。」如此動作，每年做一次，「我每年年尾都不想做，寫歌不難，最難是一掀報紙，心裏已經……365份啊大佬！最少要個半至兩個月。」堅嘔心瀝血，未正式訪問前，馬米帶記者睇佢嘅「收藏」──報紙，佢拿起大笑：「我唔係淨係睇《蘋果》，我會睇唔同報紙，去了解事件嘅完整層面。呢份係貴州人示威，我會收起我認為重要嘅新聞，仲有好多喺屋企。」《RAP UP》好多社會議題和敏感內容，每年都有唔少傳媒訪問，「對我來講，唔係因為這樣，而係一個簡單想法，想用音樂記錄香港。」係半個娛樂圈人、爭取曝光機會嘅馬米過去兩三年推咗關於《RAP UP》的訪問，寧願低調做史官。</p><p>過去十年，香港動盪，馬米說：「啱啱好撞到呢十年，歷史嚟講係好好，香港80至90年代大部份時間都風調雨順，你唔會看到人民的轉變。」頭幾年《RAP UP》，娛樂新聞佔一半，輕鬆搞笑為主，「但慢慢，我挑選的題材也隨時代、市民留意嘅事物改變。」李國章出任港大校委會主席事件、大白象撥款、免費電視牌照、新聞及言論自由，每年都跟得好貼，一口氣聽番呢幾年《RAP UP》系列，成個timeline出晒嚟，香港被吞噬嘅full picture顯而易見。民生同政治都好多大事，最令他深刻的卻是小人物，這幾年，馬米寧願刪減大事都要記小事，中環整遮阿伯2014年退休，佢咁樣Rap：「屹立60年遮王何洪希收山，一代遮王自此絕跡中環」，石硤尾雪糕伯伯今年離世都令佢動容，「而家香港缺乏人情味，人情味都留喺facebook，新聞報過後，三天內有人討論，三天後呢？不會記得。真正陪伴香港人成長嘅係呢啲人，呢啲先最記錄到香港歷史。」今年的《RAP UP》都會有雪糕伯伯，「當係自我安慰，覺得自己都為呢啲人做啲小事。」</p><p>最後一Rap仍會在農曆年三十發佈，剛好一個年代，馬米話天下無不散之筵席，在還沒想到更好的方法突破框架，係時候暫停一下，更希望走出《RAP UP》這comfort zone，在音樂創作上有新嘗試。佢希望《RAP UP》在香港流行音樂歷史中有啲位置，「希望聽過我歌嘅人可能做咗老師、教授，拎出嚟同人講香港呢十年係咁咁咁。原來有個人做過香港十年歷史系列，我唔知係幾耐之後，可能三十四十年後。」佢仲話今年上半年仲會有《Rap-Up of the Rap-Up》，唔好走數啊。<br><br>記者：列淑華<br>攝影：周芝瑩<br><br>全新旅遊專頁，即like籽想旅行： https://fb.com/travel.appleseed </p></body></html>