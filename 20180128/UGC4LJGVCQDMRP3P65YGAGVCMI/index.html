<html><header><meta charset="utf-8"><title>十大名中學 - 左丁山</title></header><body><h1>十大名中學 - 左丁山</h1><p>昨日談及地產Y，佢話多時不見，立即約食午飯，於是前幾日去咗佢辦公室附近嘅西班牙餐廳OLE，就在雪廠街最上嘅一段，隔籬就係順豪大廈，離FCC好近。呢間餐廳以前嚟過，但因為位於斜路之上，左丁山行上去會喘氣，故此幾難時時去，都係去上海總會多，夠近夠舒服吖嗎！<br>OLE由西班牙人做老闆，印度人管理，地產Y話夥計多是尼泊爾人。呢度本來以西班牙燒乳豬最好食，不過呢日有傷風，無謂食咯，飲個包冇撞板嘅南瓜湯，十分可口，可惜主菜劍魚只係幾麻麻。<br>地產Y亦奇人也，讀完中學就考入政府做量地官，在新界地政署工作，見過不少界別怪事，話新界地政與僭建自古以來已有說不出的複雜與荒謬，對律政司司長鄭若驊之獨立屋僭建事，只能一笑置之。<br>地產Y憑對地政之熟悉，被地產商挖角，離開政府後先後加入不同地產公司，薄有名氣後先至以成年人學生身份，到港大讀咗一個學位，故此佢對甚麼名校出身論，嗤之以鼻，指讀名校未必就係叻晒、能在社會出人頭地，佢大大聲講：「左丁山你又讀過乜嘢名校呀？咪又同我一樣咁渣！」於是相對大笑，舉杯同飲熱檸水。<br>吃飯之前兩日，收到一個教師朋友傳來嘅短訊，列出2017年12月23日「香港專業導師協會」（ProfessionalTutor.hk）引用，來自「香港專業教育出版社」製訂嘅香港十大名校名單，由第一名至第10名係：（1）聖保羅男女，（2）女拔萃，（3）喇沙，（4）皇仁，（5）聖瑪利，（6）聖保祿學校，（7）瑪利諾修院，（8）道教鄧顯，（9）英華女校，（10）聖公會曾肇添，（10）男拔萃。十大名中學之中，只有一家皇仁無宗教色彩。左丁山問教師：「名單可唔可靠呀？」佢話：「聽講係計算公開試成績得出嚟嘅，應該幾可信。」<br>左丁山讀書時代，還沒有鄧顯與曾肇添，傳聞之中，呢兩間傳統文法中學係以考試至上，畢業生入大學者不少成為律師，醫生，建築師，會計師，工程師等等。肥仔K就係曾肇添學生，不過佢屬於成績差學生一類，讀完中五就返唔到去讀中六。左丁山故意傳畀獅子王睇吓，獅子王即刻有回應：「我間學校十大不入噃」，問佢係邊間，佢話係St. Paul Boys，唔怕啦，出產咗曾鈺成曾德成兄弟，又有劉兆佳、葉澍堃等名人，都好巴閉呀，獅子王駛乜悶悶不樂啫！</p></body></html>