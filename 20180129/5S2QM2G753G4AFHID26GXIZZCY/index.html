<html><header><meta charset="utf-8"><title>笑到最後：一出糧買恒指牛 - 高明</title></header><body><h1>笑到最後：一出糧買恒指牛 - 高明</h1><p>港股稍為調整一日便再開波，高明認為類似情況會持續，所以早喺2017年11月12日寫嘅「十條狂牛必守戒律」已強調，「趁未到三萬點、狂牛未到，求其買兩手盈富基金（2800）參與吓啦」。<br>不過，如果有跟但震走咗，又或完全冇跟，咁點好？高明建議一出糧買恒指牛。喺每月消費入面，搵出最無謂嘅開支使費，停咗佢，拎返出嚟。假設最後大約每月有10%開支係純浪費，香港人月入中位數16,000，每月出糧時，直接將嗰1,600蚊，不問價買入一隻恒指牛證，然後唔再睇。下一個月再出糧，又再買過。直至確認大市掉頭為止。<br>重申一次：做實業最值得尊敬，靠打工搵食亦受人尊重。但牛市持續，總有朋友有參與股市受惠，即使努力工作，長久下去一定心理不平衡，最大壞處係：往往一路升時唔買，等股價升至最高點先仆入去。去年底騰訊（700）已係一例，300蚊冇人敢「高追」，要升至439蚊後回落先覺得有買貴冇買錯，最後一下子殺到落366蚊，貼價騰訊牛全軍覆沒。幸好升勢未完，當日血肉長城嘅正股客至今全部大賺。<br>不過，升市至今，一手騰訊或平保（2318）正股已接近五萬元、港交所（388）亦要三皮。折衷方法惟有用生活中最無謂嘅消費開支買恒指牛證，該筆開支本來已經係浪費，轉化為牛證有兩個可能：一係打靶，一係坐牛市順風車。即刻變成有一半機會唔使輸晒。<br>至於買咩條款，可以選擇同現價相差約1,000點收回價嘅恒指牛，博大市唔出現千點以上嘅調整繼續上。可能有人會話，咁細注搵唔到食，不如瞓身？如果舊年你冇瞓身，證明你眼光都唔係太好，今年先瞓身隨時瞓街。趁住月底出糧，拎一少部份出嚟，逐步重新入市，埋單都叫有享受過今浪大牛市。<br><br>高明<br> http://fb.com/bigricetea <br>本欄逢周一刊出</p></body></html>