<html><header><meta charset="utf-8"><title>智取大市：美股68年最超買 - 晉佳</title></header><body><h1>智取大市：美股68年最超買 - 晉佳</h1><p>上周四港股調整304點，翌日就升499點，再破頂。根據過往9次恒指9日RSI突破90之後嘅往績，調整越短、後市升勢越急促、越快短線見頂，周五晚美股大升，港股黑期再升274點，睇嚟港股又再直線挾到上天。熱炒板塊內銀、內房，當中落後股分別有徽商銀行（3698）同寶龍地產（1238），之前減持套現或仍有閒錢者，可留意呢類落後股。<br>轉場去睇美股主要指數，超買程度較港股更誇張，以周線圖計，標普500指數9周RSI 94.19，係自從Yahoo財經顯示1950年有紀錄以來最超買，9個月RSI 94.77亦係68年來最高。雖然標題上嘅68年最超買絕非真實答案，但小弟冇打算考究係100年最超買？還是200年最超買？皆因睇周線圖68年數據已經足夠參考有餘。<br>以周線圖計，標普500嘅9周RSI對上一次接近90已經係1995年嘅事，Sample太少，因此冇必要做統計，更重要嘅係，如斯長線超買水平背後帶來乜嘢意義。小弟相信呢個係吉兆，因為買需實在太強，況且大升浪嘅第一個中線調整都未出現，稍後見到所謂嘅「頂」，都只係中線頂，長線頂估計仲未見到。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>