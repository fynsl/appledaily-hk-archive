<html><header><meta charset="utf-8"><title>中環在線：工人今抗議美高梅肥上瘦下 - 李華華</title></header><body><h1>中環在線：<br>工人今抗議美高梅肥上瘦下 - 李華華</h1><p>美高梅（2282）近期似乎處於風頭火勢。原定今日開幕的新路氹項目「美獅美高梅」再度延期後，點知咁啱得咁蹺，美高梅員工同一日就話要喺新項目門口遊行，質疑公司「肥上瘦下」，要為基層員工爭取花紅。<br>新澳門博彩員工權益會，日前已經向美高梅CEO簡博賢發出公開信，質疑公司發放花紅的比例不公平。信中提到，值班經理以上的高級職員舊年出咗3個月或以上花紅，但一些基層員工，包括保安部、工程部、餐飲部同部份文職人員等只係得一個月。博彩部都係咁，區域經理、監場主任、莊荷又係得一個月花紅。</p><p>高層照出花紅  基層乜都冇</p><p>封信就話，美高梅今年再差啲，高級職員一切照舊，但區域經理、監場主任、莊荷連一份都沒有，擺明肥上瘦下咁話。搞到員工非常唔妥公司，要走出嚟遊行，爭取所有員工每年出兩個月花紅。<br>咁又難怪嘅，舊年賭股回勇，金沙（1928）啱啱上星期先公佈，所有做夠一年的員工都有一個月花紅，人有我無，員工梗係嘈啦。舊年銀娛（027）都係因為花紅加上風災善後問題，引來員工示威，好彩最後提早派獎勵股份拆掂，睇嚟博彩企業要多啲同員工溝通了。<br><br>李華華<br></p><p>mailto:LiWaWa@AppleDaily.com</p></body></html>