<html><header><meta charset="utf-8"><title>操盤手札記：國指準新貴衝刺 - 割柑人</title></header><body><h1>操盤手札記：國指準新貴衝刺 - 割柑人</h1><p>美國總統特朗普上任一年，即將發表首份國情咨文。呢一年嚟，佢對內對外都好惹火，「通俄門」越燒越烈，朝野對佢越嚟越distrust，睇見印喺美鈔嗰句「In God we trust」，情何以堪！香港亦瀰漫distrust，電影《十年》話齋：「呢十年嚟……我哋失去最多嘅係信任。」<br>特朗普接受路透社訪問時爆響口，話會喺國情咨文講對華貿易逆差。市場估計，佢會提出針對中國嘅貿易反制措施。事實上，佢上周二已打響貿易戰第一槍，對太陽能電池板同洗衣機徵重稅。下一槍應瞄準知識產權，對侵權罰巨款。淘寶隨時瀨嘢，揸阿里巴巴要留神！<br>美匯指數（DXY）上周接連跌穿90、89兩關，見3年低位，市場擔心美國以弱美元打貿易戰，但特朗普忽然開腔撐強美元，令市場意外，過往佢多番反對強美元，指有損競爭力，今番似乎言不由衷。不過，美匯隨即反彈，但其實主因係歐洲央行話今年加息機會極低，歐元回落所致。<br>DXY係由美元對六種貨幣嘅匯率加權計算而成，當中歐元比重最大，達57.6%，因此主要反映美元兌歐元嘅變化。過去一年，DXY累跌11%。睇走勢圖，舊年5月跌穿200天線（美國視為牛熊線）見熊，上月跌穿93密集阻力位更熊。若今趟反彈未能重上93，中期弱勢未改。<br>美元弱勢，反映資金流出美國，利好新興市場。期指結算前夕，港股衝上33484破頂後掉頭，收32966，跌187點，正常調整。後市要睇美元，中線嚟講，港股仍未轉弱。策略宜由buy and hold改為hit and run；揀股方面，可留意國企指數準新貴。<br>國指改革終於上場，下周二恒指季檢，將同時公佈10隻納入國指嘅紅籌同民企，3月生效。騰訊（700）同中移動（941）係大熱，舊年至今嘅升浪，前者升近1.5倍，後者只升8.4%，相對恒指升近五成，跑輸幾條街。中移動有追落後價值，皆因估值平，PE僅12倍，息率8厘。<br><br>割柑人<br>本欄逢周二刊出</p></body></html>