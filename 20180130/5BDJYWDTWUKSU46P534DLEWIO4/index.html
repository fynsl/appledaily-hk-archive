<html><header><meta charset="utf-8"><title>Can Bank：你肯畀錢睇亞視嗎？ - 散子</title></header><body><h1>Can Bank：你肯畀錢睇亞視嗎？ - 散子</h1><p>亞視噚日正式「復活」，今次借App還魂，透過OTT（Over The Top）網上平台正式復播，除咗直播部份可以免費之外，點播係要收錢，最平係用App睇，月費38元，機頂盒月費68元元，不過三月之前都係免費。<br><br>自從OTT出現，尤其是Netflix打入香港市場之後，散子身邊唔少朋友都開始習慣付費，問題係畀錢可以攞到啲乜？上個月吳雨出嚟見人就話，會開拍《英雄本色》，又會有由陳志雲主持的《百萬富翁2018》。真係未睇到都聞到陣亞視味。<br><br>問題係，食返條舊水係咪行得通？參考吓TVB旗下嘅OTT平台，myTV SUPER都有經典頻道，專門播番舊劇，散子屋企有用，散子媽（退休人士）經常使用，簡直係去到唔能夠無咗個機頂盒嘅地步。散子曾經問：「你有無睇過舊劇？」散子媽：「有咁多其他嘢睇，仲乜要睇舊嘢？」有幾多經典到可以好似《大時代》咁可以引起翻煲熱潮？就算可以，又可以維持幾耐？<br><br>另一方面，亞視上次熄機之後，為咗解決舊債問題，已經賣走部份劇嘅版權，台未開，吳雨只係上個月講過會重拍《我和殭屍有個約會》，即刻就引來FOX溫馨提示，套劇嘅版權已經賣咗畀佢，睇嚟食返條舊水都唔係咁容易。<br><br>散子在打稿嘅同時一直有睇亞視開台節目，節目中間嘅廣告，大部份以賀年廣告方式，祝賀亞視翻生，而正常嘅商業廣告，就同亞視未熄機之前一模一樣，以中國企業普通話廣告為主，開台節目開始藝員表演嘅參差不齊，陣亞視味濃到聞唔到其他味。<br><br>舊亞視未死之前，唔使錢都無人睇。新OTT版嘅亞視，又有幾多人願意畀錢睇？<br><br>散子</p></body></html>