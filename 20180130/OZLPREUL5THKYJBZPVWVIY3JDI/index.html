<html><header><meta charset="utf-8"><title>【日本Guide坊】山梨山中湖上賞富士山　水陸兩用巴士好刺激</title></header><body><h1>【日本Guide坊】山梨山中湖上賞富士山　水陸兩用巴士好刺激</h1><p>山梨縣山中湖山明水秀，睇風景影靚相真係一流！想舒舒服服欣賞山中湖嘅美景，山中湖水陸兩用巴士KABA就啱晒你啦。這架水陸兩用巴士KABA可以「上山下海」，無論穿梭紅葉林定係衝入山中湖，都難唔到佢。</p><p>車程30分鐘 見盡山中湖水陸美景</p><p>KABA圍繞山中湖行一圈大約需時30分鐘，沿途會經過樹林、公園等等，秋天望落去成大片紅葉林真係好靚！行到咁上下，架車就會衝落湖，見到巴士外啲水花彈到咁高，成架車所有乘客都好high！巴士喺湖上面會變成船，喺湖上開20分鐘，這20分鐘入面，大家要把握時間同湖上超級近嘅富士山打卡啊！我當日咁啱個太陽喺富士山上面，真係靚到不得了。</p><p>車上大玩知識小遊戲</p><p>有啲人怕悶唔鍾意玩觀光車，不過坐KABA就一定唔會悶親你啦！因為導賞員會沿路為大家講解車外嘅景點，又會同乘客大玩小遊戲，例如叫大家估下代表山中湖嘅花係乜之類，大家都好踴躍答問題，好搞笑！<br></p><p>語音導覽 唔識日文都唔驚</p><p>啱啱講到導賞員會沿路講解車外景點啦，咁唔識日文點算啊？唔使擔心，大家可以利用免費嘅語音導覽機，咁大家就可以一路聽住中／英文解說，一路欣賞美景啦！另外，大家可以喺前面座位椅背後面個袋搵到每一題小遊戲嘅繙譯本，咁就連外國人都可以冇任何語言障礙地同大家一齊玩小遊戲啦。</p><p>水陸兩用巴士KABA</p><p>地址：山梨縣南都留郡山中湖村平野506-296<br>票價：大人2200日圓，小童1100日圓<br>交通：乘搭路線巴士於山中湖旭日丘站下車<br><br>採訪：Mika@Like Japan<br>攝影：Kelvin、Heiman@Like Japan<br>製作：喜愛日本 Like Japan<br></p></body></html>