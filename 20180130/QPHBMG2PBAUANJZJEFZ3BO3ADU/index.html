<html><header><meta charset="utf-8"><title>阮經天正式出局33歲許瑋甯台灣拖新歡返香閨</title></header><body><h1>阮經天正式出局<br>33歲許瑋甯台灣拖新歡返香閨</h1><p>33歲台灣女星許瑋甯與阮經天拍拖8年，男方多次被發現偷食，2015年3月更被指搭上「謀女郎」周冬雨，男方曾極力挽留感情，發表「許瑋甯依然是我女人」宣言，更失控狂罵網民﹕「去死吧！」可惜許瑋甯仍是決心斬纜。不過分手後，二人又不時傳出復合，關係似乎欲斷難斷。<br><br>直至去年10月，許瑋甯身邊終於出現新嘅另一半，被影到與身高六呎嘅攝影師劉又年一齊甜蜜睇電影。最近兩人感情升溫，前日被台灣《蘋果日報》影到男方喺許瑋甯香閨出現，似乎已到同居階段。<br><br>近日台灣天氣都唔穩定，陰天有雨，許瑋甯同男友就兩個人撐住一把傘離開寓所。見劉又年好細心，一邊撐雨傘一邊拖住許瑋甯隻手，當雨越落越大時，佢就主動將雨傘傾向許瑋甯一邊，自己淋雨都冇所謂，用行動宣告舊愛阮經天正式出局！<br><br>之後兩人到附近餐廳食飯，由許瑋甯負責點菜，劉又年冇畀意見，只係靜靜望住女朋友，食完飯又一齊返去女方屋企。問佢哋約會細節，許瑋甯經紀人只答：「謝謝關心啦！這些就不多說了。」</p></body></html>