<html><header><meta charset="utf-8"><title>【新電訊商參戰】登記即送3個月5GB流量　無合約互傳分享數據</title></header><body><h1>【新電訊商參戰】登記即送3個月5GB流量　無合約互傳分享數據</h1><p>一間全新電訊商「Birdie」啱啱喺灣仔搞咗個記者招待會，公佈將會加入香港嘅電訊商市場！</p><p>官方強調「Birdie」暫時會有三個賣點，分別係：「無合約」，「無行政費」同「數據P2P」。不過點樣無合約同無行政費但又有咩服務，官方就話要賣個關子，等遲少少先可以再公佈，但「數據P2P」就有詳細解釋。<br><br>簡單來講係可以將用唔晒嘅Data，經過「Birdie」嘅App過給你嘅朋友。最低限度要轉移0.5GB，但就無上限，同一般開行動熱點Share網絡給朋友不同，係真真正正唔需要經你手機，就可以分享Data給朋友用喇！<br></p><p>硬料講完點都會派少少糖吸引人試用嘅，由即日開始直到3月25日，只要登記成為會員同使用「Birdie」嘅Sim卡，就可以每月免費使用5GB流量(4G LTE 21Mbps )，方法都幾簡單！只要Download佢哋個App（暫時iOS可於App Store 下載，但Android就需要上官網搵喇)，以身份證同Email 進行登記，再去Email 核實身份再依指示綁定Sim卡就可以開始試用。只要在登記時填上地址，官方就會將Sim卡直接寄給你，門都唔使出添。<br></p><p>登記方便不復雜，只需要簡單個人資料就可以，不過大量記者於登記後收不到驗證電郵，需要手動要求電郵再次寄出。而速度方面，記者於同一地方做了7次Speed Test，除了第一次沒有記錄的測試上載速度為6Mbps之外，其餘6次上下載速度平均都有19Mbps，相當不錯。<br><br>不過有一點需要留意，因為「Birdie」賣點之一「數據P2P」服務的出現，咁係咪「Birdie」將唔會有無限Data Plan？官方就話暫時無可奉告，連之後嘅收費內容都唔講，只係話會有震撼價推出，大家拭目以待喇！</p><p>文：Zero<br><br>全新旅遊專頁，即like籽想旅行： https://fb.com/travel.appleseed <br></p></body></html>