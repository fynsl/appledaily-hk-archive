<html><header><meta charset="utf-8"><title>Money Walker：美元中長期仍弱勢 - El.</title></header><body><h1>Money Walker：美元中長期仍弱勢 - El.</h1><p>環球貨幣戰悄然揭幕，先有日本央行行長黑田東彥拒絕承認日本央行正在減慢買債，再有歐央行行長德拉吉（Mario Draghi）於周議息後記者會上稱內部暫未討論減慢買債，藉此淡化有關預期，不過最爆嘅係美國財長姆欽（Steve Mnuchin）。<br>姆欽上周發表完弱美元有利美國貿易嘅言論後被要求澄清，但佢堅稱自己呢番說話「清晰」且「前後一致」。點知轉過頭就表示自己之前講嘅嘢被斷章取義，又改口話美元長期走強對美國先係最好，分明係因為高調撐弱美元一事而被照肺要補鑊。其實所謂貨幣戰，就係指透過言論左右市場對本國貨幣走強嘅預期升溫，特朗普班子屬意弱美元嘅意圖早已表露無遺，所以即使姆欽改口為幣戰降溫，市場亦明顯不被說服。<br>近期成日聽到有分析指美元疲弱利好港股，呢個講法筆者絕對認同。但要留意一點，就係與以美元計價嘅商品，好似黃金同石油不同，美元與港股兩者間之反向關係，其實係體現喺較中長期之上，並非美元今日跌1%，恒指聽日就會升1%。換言之，只有美元未來中長期維持弱勢，該段期間先會利好新興市場。<br>美匯指數已跌穿90大關，即使近日跟隨美債息上升而略有反彈，筆者認為美元長期大勢依然疲弱。原因係美國加息預期雖然升溫，但畢竟其加息周期已經走咗一半或以上，而歐元區同日本而家先開始考慮減慢買債，意味美元與其他貨幣之息差未來即使唔收窄，亦唔會擴闊太多。基於上述原因，筆者繼續對金價與非美貨幣睇高一線。<br><br>El.<br> http://fb.com/moneywalkerhk <br>本欄逢周三刊出</p></body></html>