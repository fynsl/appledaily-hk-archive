<html><header><meta charset="utf-8"><title>袁海文：14分鐘即退選不難受</title></header><body><h1>袁海文：14分鐘即退選不難受</h1><p>【本報訊】民主黨袁海文周一報名參加九龍西補選後，因得悉戰友姚松炎成功「入閘」，正式參選僅14分鐘即申請退選。袁笑稱相信創下了最短參選時間紀錄，「我諗呢個紀錄都幾難破」，他透露曾因補選失眠兩晚，坦言考慮參選過程壓力極大，但對退選不感到難受，「我成日好記得外婆做人處事嘅方法，就係幫到人就OK」，稱民主黨將全力為姚松炎助選。<br></p><p>壓力極大兩次失眠</p><p>本身為深水埗區議員的袁海文坦言民主派初選結束後，無想過有機會代表民主派參加補選。回望今次參選歷程，袁接受訪問時坦言壓力極大，上周曾兩次失眠，包括民協馮檢基宣佈不出任Plan B及民主黨決定支持他出戰補選的兩個晚上。臨危受命的袁坦言：「爭取民主呢條路，從來都非常崎嶇同一定好難，如果呢啲壓力都頂唔到，點可以喺咁長期艱難嘅路，同巿民爭取民主？」<br>袁解釋決定答應做姚松炎的Plan B，是因為與民主動力開會後知道民主派無其他後備人選，「我承擔咗呢個責任嘅話，起碼可以即時令到民主派停止再喺度諗後備方案嘅爭議，呢個好緊要」。<br>袁指早前參選不只是個人決定，亦要獲黨支持，對黨中委會支持表示感動，透露黨除答應每名立法會議員捐出5萬元助選，更計劃成立心戰室，應付補選硬仗。<br>最終袁在姚松炎、馮檢基陪同下報名參選，並在報名完成後僅14分鐘，折返現場提交早已填好的退選申請書。<br>袁稱前日完成報名後，即與黨友到茶餐廳小休，「我叫咗杯熱檸水，杯嘢都未嚟到，跟住就收到WhatsApp，見到佢哋（姚松炎競選團隊成員）typing緊，即係有消息啦，我就即刻打畀佢哋，佢哋就同我講口頭confirm，我就即刻返去退選」。袁坦言聽到姚成功入閘時「有啲開心」，「因為初選個結果就係想姚教授入到閘，我哋做咁多都係想防止（民建聯）鄭泳舜自動當選」。<br>袁笑指創下參選時間最短的紀錄，對退選不感到難受，他不諱言早前民主派就出選安排的爭拗，或對民主派選情有短期影響，「嗰時造成咗啲傷害同唔信任，如果真係要建立返個信任，我覺得係一步一步嚟，大家都要放低爭議，專心去助選」，指民主派未來最重要「槍口一致對外」，才有機會勝出硬仗。<br>■記者林俊謙</p></body></html>