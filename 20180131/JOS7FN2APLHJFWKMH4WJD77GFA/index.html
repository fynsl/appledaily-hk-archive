<html><header><meta charset="utf-8"><title>收市閒情：「股民的話」真正解讀 - 千頌C</title></header><body><h1>收市閒情：「股民的話」真正解讀 - 千頌C</h1><p>港股2018年之後勢如破竹，係嘅係嘅，噚日回吐300幾點，但有一點，好明顯係「牛」氣不改──近來身邊多咗朋友入市。但如果你聽到以下說話，如果你當佢哋係朋友嘅，為佢好，我會叫你勸佢：你收手啦。<br>1：「買報價機？一個月，大大話話都幾嚿水。」係嘅，市靜市衰大跌市，個市真係睇都廢事，睇完多手手痕買咗嘢，仲蝕多兩錢重。今時唔同往日啦，家陣報價機真係最佳投資恩物，喺街睇住盤隨行隨買。大牛市下，為慳幾百蚊，分分鐘蝕數以十萬計嘅利潤，如果呢條數都唔肯畀，不如唔好炒<br>2：「今日跌咗成百點，點算好？」「定啲來。」「依家升咗4%，我係咪應該走。」「你明明睇升一成！」「但今朝升8%依家回緊呀」<br>以噚日為例，跌300幾點，好多買正股嘅都走夾唔唞。喂，單單係1月份，就升3,000幾點，休息是為了走更長的路，佢識回吐，呢個牛市反而仲健康。震少少落嚟就嗌「驚驚」，不如唔好炒股返去銀行收息吧。<br>3：「講秘密你知呀，我All in我副身家落去隻Call！呢隻股，一定會升嘅」，最怕係隻Call已回咗幾成，過多排輸埋時間值，佢再同你講，「佢一定會升返！」仲配以一個堅定眼神，人生充滿希望。聽到呢類對白，真係好心相勸佢收手，通常呢類人兄，「賭徒」已進化成完全形態。講真，喺股壇入面，炒輪證賺大錢繼而成為職業賭徒兼唔走火入魔唔輸返轉頭嘅人，真係少之又少。為佢好，叫佢冷靜吓。<br>4：「我想買股票呀，買咩好？」一聽呢句，就知呢位朋友平時冇買開，如果呢句說話，喺你生活圈子不停出現，你有兩個選擇，一係叫佢收手；如果佢堅持要買貨，仲大手大手咁買，為自己好，我會勸你：是時候造淡了。<br><br>千頌C<br> http://fb.com/winbigwok <br>本欄逢周三刊出</p></body></html>