<html><header><meta charset="utf-8"><title>隔牆有耳：畢加索一幅畫　兩段情四個億香港首展　下月倫敦拍賣   - 李八方</title></header><body><h1>隔牆有耳：畢加索一幅畫　兩段情四個億<br>香港首展　下月倫敦拍賣   - 李八方</h1><p>知名藝術大師畢加索嘅名作首度喺香港展出免費畀市民欣賞！拍賣行蘇富比將會喺下月28號喺倫敦舉行拍賣會，其中一幅最矚目嘅畫作就係畢加索喺1937年所繪畫嘅《戴貝雷帽、穿格子裙的女子（瑪莉‧德雷莎‧沃特）》，呢幅大作創作於佢畫家生涯嘅巔峯時期，預料估價達到近4億港元，噚日起一連4日喺金鐘展出。</p><p>以剪影暗示新情人介入</p><p>蘇富比專家話，呢幅畫珍貴在於首次喺拍賣市場上出現，以往一直屬私人收藏，估價達5,000萬美金，即約3.9億港元，作品以畢加索嘅情人「金髮繆思」瑪莉‧德雷莎‧沃特為創作靈感，刻意喺主角背後描繪另一人剪影，顯示畢加索雖仍深愛瑪莉，但亦暗示新戀人朵拉‧瑪爾日正介入二人感情。<br>今次展覽一共展出大約20幅拍賣品，包括著名瑞士雕塑家阿爾伯托‧賈柯梅蒂（Alberto Giacometti）喺1952年以青銅鑄造嘅《女子、男子及小鳥吊燈》，估價大約6,357至8,476萬港元；另一藝術品係比利時嘅超現實主義畫家雷內‧馬格利特（Rene Magritte）嘅《天空—瓶子》，亦有唔少港人熟悉畫家嘅作品，例如莫奈嘅《維圖伊花園小門》、達利嘅《給情愛妄想症患者的房子》等。<br>展覽於即日起至2月2日喺金鐘太古廣場蘇富比藝術空間展出，免費入場參觀。<br><br>李八方</p></body></html>