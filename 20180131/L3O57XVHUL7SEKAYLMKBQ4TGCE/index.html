<html><header><meta charset="utf-8"><title>周星馳答乜Q？ - 馮睎乾</title></header><body><h1>周星馳答乜Q？ - 馮睎乾</h1><p>五年前，周星馳獲欽點為廣東省政協委員，事先毫不知情，但國家有任務交畀你，阿漆當然不能推。可他開會常遲到早退，甚至缺席，理由跟鄭若驊一樣，也是「忙」。「從政」五年未見提案，毫無貢獻，備受媒體批評，大家以為他仕途黯淡，前程似咁，但共產黨畀你估到，咁佢就唔係共產黨啦。國家領導可能覺得「就算一張廁紙，一條底褲，都有佢本身嘅用處」，所以阿漆今年又無厘頭連任了。<br>日前星爺罕有地露面，出席廣東省政協會議閉幕大會，滿頭灰白髮，戴一副粗黑框眼鏡，身穿西裝，是見老了，但史提芬周魅力依然，同場政協都變成小粉絲，紛紛跟他合照。他接受記者訪問，有人問他大陸發展機會如何，星爺以一貫嚴肅的神情、審慎的口吻作答，以下是逐字紀錄：「內地的而且確有好多發展機會，咁……呀……我自己覺得，即係如果喺內地呢，即係對我嚟講，即係我，喺創意方面係，嗰個發揮嘅空間就大咗好多。」語畢，記者似乎不懂反應（我真想看看她表情），大概勢估唔到，居然有人會說內地創作有更大發揮空間，憑此一句，已知道星爺寶刀未老──估你唔到吖嘛。<br>報導出街，媒體大字標題，皆作「周星馳：內地有更大發揮空間」，且強調「廣東省政協」身份，網民多數負評，我覺得有點冤枉了他。正如我第一段所指，他已盡晒力hea做，博唔撈。但精通讀心術的黨，早已洞悉他的詭計，非但不DQ你，還要罰你連任，問你怕未？他說創意空間更大，其實沒半分虛言，因為他一而再強調，「即係對我嚟講，即係我」。大陸電影審查的潛規則，不是有一條說「建國以後不能有妖魔鬼怪」嗎？但你不妨看看《美人魚》，竟然可以「犯禁」，可見星爺地位超然。別人笑他太瘋癲，我笑他人看不穿，當大家只留意「更大發揮空間」這sound bite時，我聽得最清楚的卻是「對我嚟講」。</p></body></html>