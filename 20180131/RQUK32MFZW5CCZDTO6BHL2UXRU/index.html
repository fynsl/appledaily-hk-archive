<html><header><meta charset="utf-8"><title>【大師之言】沈大師：「大沈判」未到　過年前安全！</title></header><body><h1>【大師之言】<br>沈大師：「大沈判」未到　過年前安全！</h1><p>港股昨日急跌逾300點，訊匯證券行政總裁沈振盈「沈大師」，昨日開腔為大家指點迷津！被問到大市是否已「沈判日」，大師指，「大沈判？未到未到，仲等緊啲因素出現。」<br><br>他表示，「呢兩日嘅跌，暫時未可以Confirm個市係大跌住。」他解釋，由於1月份升幅大，期指結算後出現回吐亦合理，而北水亦開始套現，「臨近過年，升咗咁多，都會有套現壓力，所有我諗嚟緊呢個禮拜，都會偏軟為主。或者試一試落31800至32000點呢啲位。」<br><br>他強調，早前睇淡的因素一直存在，「發酵緊但未到觸發點，我估計個市過年前都安全。只係回吐，但回吐完又會發彈返上去咁樣。」<br><br>「香港投資者情緒仍然好樂觀，似乎唔理會背後因素，所以暫時落完去都會抽返上去，直至因素發酵，如3月議息。」<br><br>他指出，要留意美國十年長債息，現時債息升至2.7厘，如果升勢未止，則壓力會加大；另要留意美匯，料短期會見底回升，如美金抽升，應會對美股有壓力。<br><br>另外，被問到是否仍「一股不留」，他指，「冇架，我只係炒輪咋，都係以高沽為主，股票我冇啦，連我啲愛股我都清晒。」他透露，現時主力指數熊證「打游擊」，一高即沽，「未大口坐倉」，「通常抽高，我就會用300-400點距離打靶嘅熊證，預咗3-400點嘅止蝕位。」<br><br>「當Confirm個市落，我就會沽個股，目標都係港交所（388）、騰訊（700）、平保（2318）」</p></body></html>