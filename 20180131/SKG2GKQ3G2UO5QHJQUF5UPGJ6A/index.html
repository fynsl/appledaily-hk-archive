<html><header><meta charset="utf-8"><title>中環在線：反擊內房主導論陳啟宗︰港地產商身經百戰 - 李華華</title></header><body><h1>中環在線：反擊內房主導論<br>陳啟宗︰港地產商身經百戰 - 李華華</h1><p>恒隆地產（101）主席陳啟宗每次出場都唔會有悶場，噚日恒隆業績會，講到買地，佢就講番，一年前喺內地同班內地朋友食飯，席間有人「預言」，話五年之內香港地產市場係由內房主導，就算唔係玩晒，都可以話係七七八八咁話！<br>當時一枱人，得佢一個唔同意（因為得佢一個係香港人），不過就冇講出口，免得hurt到人喎。忍咗成年，佢噚日要爆嘞，指未來五年香港地產仲會係香港地產商主導，原因係香港地產商個個身經百戰，而且非常有智慧（佢好似讚埋自己）。</p><p>「外人嚟玩唔係咁易」</p><p>佢解釋，香港係一個獨特市場，外來人想過嚟玩唔係咁易，加上香港地產商財務好、負債低，可謂實力雄厚。佢不忙暗寸多兩句，話不到一年之前，內房不顧一切來港搶地，話口未完，一年都未夠，最近幾次中標嘅，咪又係香港地產商。咁最近頻撲水嘅海航有冇搵恒隆傾合作先？佢就耐人尋味答一句︰海航都係朋友嘅。<br>但唔知係咪佢去得內地多，記者用英文問問題，佢明明答緊英文，忽然間又轉台講普通話，搞到全場人呆一呆，要人提先轉番台。佢解釋話，廣東話、英文同普通話於佢冇分別喎。唓，又係順便讚自己。<br><br>李華華<br>mailto:LiWaWa@AppleDaily.com</p></body></html>