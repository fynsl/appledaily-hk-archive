<html><header><meta charset="utf-8"><title>隔牆有耳：繼攬吓爸爸　元秋再教精舜仔 - 李八方</title></header><body><h1>隔牆有耳：繼攬吓爸爸　元秋再教精舜仔 - 李八方</h1><p>姚松炎最終避過DQ厄運，入閘戰九西，令九西出現佢同民建聯鄭泳舜（Vincent，圖）、蔡東洲三男爭一席。商台噚日舉行九西選舉論壇，Vincent報名時曾獲蔣麗芸「提場」要攬吓爸爸，舊事昨被重提，但Vincent形容係小事，只屬「前輩對我嘅提醒」，咁識講嘢，難怪獲長輩厚愛。問佢當時係咪「真誠擁抱」？佢話：「真誠擁抱？我哋兩父子呢啲就明白……大家心裏面明白啦！」咁元秋仲有冇其他貼士醒佢啦？原來真係有，Vincent話對方叫佢要誠心坦白，講述政綱理念，「最重要坦誠」。<br>報稱獨立嘅蔡東洲就自信係首個無知名度下勝出嘅人，原來佢曾經因為民建聯有資料庫，「（可以）搵到一大班老人家參加活動」而入黨，希望教長者做運動喎，後來因為免費電視牌照事件同黨立場唔同而退黨，自言當時得廿零歲，只怪自己「年少無知」。</p></body></html>