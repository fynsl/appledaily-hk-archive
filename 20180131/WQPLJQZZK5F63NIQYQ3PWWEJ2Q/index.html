<html><header><meta charset="utf-8"><title>求驗客手記：美職班主夢成真碧咸招兵　保特報名</title></header><body><h1>求驗客手記：美職班主夢成真<br>碧咸招兵　保特報名</h1><p>萬人迷做班主喇！籌組足足四年，碧咸位於美國邁阿密嘅球隊終於喺美國時間周一，獲批准加入美職聯賽，成為該聯賽第25支球隊。碧咸形容自己夢想成真，又多謝邁阿密市民支持佢追夢，「人哋話呢個城市建基於夢想，今日你哋終於令我夢想成真！」<br>美職聯專員加柏（Don Garber）聯同碧咸周一現身發佈會，宣佈呢支以邁阿密為根據地嘅球隊，終於獲批准加入美職聯，將會同紐約城、FC多倫多等球隊角逐冠軍殊榮。呢支球隊目前仲喺起步階段，仲未公佈隊名、隊徽同埋採用嘅主色，但據講碧咸已經物色教練、球員、職員等等，但就未有咩聲氣。</p><p>「邁阿密FC」後年成軍</p><p>根據美國《ESPN》報道，球隊會喺2020年正式加入美職聯，更有傳碧咸會向皇馬球星基斯坦奴朗拿度（C朗）招手。被問到會引入啲咩球員，碧咸就話想建構另一隊曼聯，培養明日之星：「我已經諗到好多一流球員，邁阿密要球星，而我哋都計劃咁做。至於C朗……你最好問吓佢本人，但我嘅夢想就係建設一個最先進嘅青訓系統，將有才華嘅年輕小將一網打盡。」<br>其實碧咸並非單一投資者，佢同多名商人組成咗財團，仲成功喺邁阿密搵到地起球場同訓練設施。唔單止付出汗水，碧咸足足使咗1,800萬鎊（約1.9億港元）先攞到美職聯嘅專營權，但以咸爺嘅財力嚟講根本係九牛一毛。<br>碧咸做老闆咁大件事，好多名人都有出嚟恭喜佢，巴西球星尼馬、牙買加飛人保特、歌手Jennifer Lopez等都有拍片祝賀。而一向鍾意踢波嘅保特仲乘機向咸爺自薦：「如果係要前鋒，我就係適合嘅人選。你要入波，我都可以畀到你！」橫掂碧咸隊波等人用，保特真係可以考慮吓去見工！</p><p>保特為試腳苦練認冇態</p><p>而為咗轉型成為足球員，保特禮拜一就現身南非出席超聯球隊Mamelodi Sundowns嘅操練，佢喺練習之後重申自己係認真想投身足球，但承認以目前嘅狀態，難以喺今年三月到德甲多蒙特嘅試腳當中有所作為。保特話：「我想催谷吓狀態。但今日嘅練習話畀我知，我嘅狀態真係好差。」</p></body></html>