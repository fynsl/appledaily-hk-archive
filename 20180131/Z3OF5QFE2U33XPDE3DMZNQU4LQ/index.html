<html><header><meta charset="utf-8"><title>阿Lam甩底《家有囍事》無奈畀多4倍片酬黃百鳴爆星爺獅子開大口</title></header><body><h1>阿Lam甩底《家有囍事》無奈畀多4倍片酬<br>黃百鳴爆星爺獅子開大口</h1><p>【最港電影大獎　黃百鳴系列之5　星爺開天價】新春將至，又是重播92年上映的賀歲片《家有囍事》的時候。電影中的經典場典、角色到今日仍為人津津樂道。黃百鳴早前接受本報專訪時，大爆飾演「常歡」的星爺只是執林子祥二攤，更獅子開大口，片酬由200萬元，喊價4倍要攞800萬元。</p><p>有網友戲言過年不外乎三件事，開枱打牌、𢭃利是，最後就是看電視無限重播《家有囍事》。雖然有點誇張，事實上《家》片演員陣容強勁，張國榮、周星馳及張曼玉當時都是獨當一面。此片監製兼戲中演大佬常滿的黃百鳴，早前在遊艇上接受訪問，大爆當年這部經典片的逸事。</p><p>要求拍張曼玉</p><p>黃百鳴笑言當初找周星馳演出是逼於無奈，原先構思並沒有星爺：「最先呢三兄弟角色，係林子祥（阿Lam）做大佬、張國榮同我，我就做個camp camp哋，拍吳君如做個tom boy ，張國榮做周星馳嘅角色，就拍張曼玉，點知林子祥（美國）間屋火燭，喺美國返唔到嚟。要即刻換人囉，咁我第一時間就搵周潤發，點知佢話做緊，又係賀歲喎！嗰個叫做《我愛扭紋柴》，咁即係同你對打台。左搵右搵，咦！咁嗰陣時周星馳啱啱冒起緊，咁就搵佢傾啦！」<br>當年星爺開了一個天價，但黃百鳴一樣照付：「我趕住要開拍，我明知佢收緊人哋200萬，佢要攞我800萬，我都畀佢，條友仔梗係𧄌飯應啦。佢仲有個要求，睇完個劇本，佢話可唔可以畀我同張曼玉做對手呀。我話唔得，我同佢講『錢你就攞足喇！嗰個對手係張國榮，有兩個角色畀你揀，一係你就做個花心老公，一係就做個camp camp哋。』佢話打死『我都唔做個camp camp哋，寧願做個花心老公。』」</p><p>高志森勸哥哥</p><p>張國榮當時已經退出返到加拿大，黃百鳴着《家》片導演高志森必定要令到他復出，高志森亦完成任務。當張國榮下機返港當日，就要找黃百鳴飲茶傾偈，黃百鳴說：「一坐低就話，嗱，我睇完個劇本，你唔好同我爭，我要做camp camp哋嗰個，個對手係毛舜筠，因為我哋兩個做係一定贏嘅。」難得張國榮肯演乸型角色，黃百鳴自然順水推舟答應，他說：「嗰時我話『咁得啦，我唔會同你爭，我畀你啦！咁我惟有做個花心老公啦！』跟住就打個電話畀周星馳，同佢講『喂，𡃁仔你恨到喇！𠵱家真係你同張曼玉做對手。』」<br>採訪：陳月媚<br>攝影：陳俊強</p><p>由《蘋果動新聞》和娛樂版舉辦的「最港電影大獎」現正接受讀者投票，選出心目中的最「港」之選，包括最港電影、最港男、女演員等，截止日期為2月21日。賽果將於《蘋果動新聞》和娛樂版揭曉。<br>「最港電影大獎」投票網址 http://bit.ly/thekongestfilmawards </p></body></html>