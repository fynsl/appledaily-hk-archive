<html><header><meta charset="utf-8"><title>廣告定電影？黎明「Just to say hi」最經典</title></header><body><h1>廣告定電影？<br>黎明「Just to say hi」最經典</h1><p>曾經香港嘅娛樂圈五光十色，大家除咗會買碟聽歌追星睇劇之外，就連廣告都令人著迷，好似九十年代四大天王之一嘅黎明，大家諗起嘅一定係佢同電迅商合作嘅一系列「阿May」廣告，當年因為咁身邊都唔知多咗幾多個女仔叫阿May。<br><br>本來阿May只係一個好簡單嘅商業廣告，但係意外地當時大受歡迎，所以就出現咗往後嘅一系列作品，而講到阿May，就不得不提今年45歲嘅童愛玲，廿四年前同黎明拍嘅廣告係系列當中第一套落重本嘅作品，兩分鐘嘅廣告片拍到成套電影咁，難怪當年令到童愛玲彈出啦。<br><br>除此之外，其實歷年嚟做過「阿May」嘅模特兒，發展都幾好，最紅嗰個，仲係天后級！講緊嘅係韓國女神全智賢，佢都係「阿May」之一，當年個故仔講黎明去天山散心，點知遇上全智賢，嗰個廣告嘅經典對白係「Just to say hi」，講「chok」，其實黎明一早已經做到。<br><br>另一個「阿May」，就係楊采妮（Charlie），喺1997年播出嘅廣告，當時Charlie同馮德倫飾演一對姊弟，因為馮德倫反叛出走，黎明為咗去救返對方，上演一幕「要贏人，先要贏自己」嘅笨豬跳，嚇窒馮德倫，最後？當然係奪得美人歸。<br><br>而最後一代嘅「阿May」大家仲記唔記得呢？就係喺04年由徐子珊擔任喇，當時子珊已經係港姐冠軍，佢喺廣告當中同黎明出海捕魚，點知黎明爹哋病危，子珊為咗幫黎明可以快啲返出巿區探爹哋，陪跑到碼頭再送黎明出海，有別於一貫嘅男女愛情線，呢條父子親情線都新鮮，不過可惜隨住資訊爆炸嘅新紀元到嚟，大家嘅娛樂唔再只得坐定定睇人播嘅電視，到咗今時今日，更加有好多手法向廣告說不，呢類型嘅廣告就真係難免買少見少。</p></body></html>