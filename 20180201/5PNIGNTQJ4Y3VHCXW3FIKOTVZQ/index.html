<html><header><meta charset="utf-8"><title>【馮仁昭四圍超】郭藹明陪夫家睇醫生青雲抱阿媽落車</title></header><body><h1>【馮仁昭四圍超】郭藹明陪夫家睇醫生<br>青雲抱阿媽落車</h1><p>今年係劉青雲同老婆郭藹明（Amy）結婚20周年紀念，兩人係圈中出名嘅模範夫妻，數年前青雲獲香港金像獎影帝時，發表太空船宣言冧老婆，有福同享互相扶持，日前下午約2時許，青雲夫婦現身中環置地廣場，仲以為兩人拍拖濕平，原來係陪青雲父母去睇醫生，認真孝順。<br>當時司機駕駛七人車去到置地廣場門口，青雲同老婆率先落車好照顧老人家，之後見青雲扶着劉爸爸落車，年邁嘅劉爸爸撐着枴杖自行步上行人路，之後輪到劉媽媽準備落車時，青雲更細心地用手擋喺媽咪頭頂，以免媽咪唔小心撞到車頂，其後更索性抱媽咪落地，而同行嘅外傭同Amy就上前扶着劉媽媽，一行人齊齊前往中建大廈睇專科。</p><p>助父扣安全帶</p><p>大約個多小時之後，青雲一家人睇完醫生落樓，雖然兩老已經80多歲，但精神睇嚟都算唔錯，外表纖瘦嘅劉媽媽離開時雖然唔使人扶，不過外傭都一直喺旁邊照顧。當司機折返接載時，青雲先扶父母上車安頓之餘，仲幫爸爸扣實安全帶，自己先至放心上車離去。<br>撰文：馮仁昭</p></body></html>