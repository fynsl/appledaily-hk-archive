<html><header><meta charset="utf-8"><title>劉青雲開聯名公司「小飛船」送三千萬dream house畀郭藹明</title></header><body><h1>劉青雲開聯名公司「小飛船」<br>送三千萬dream house畀郭藹明</h1><p>劉青雲同郭藹明呢對恩愛夫妻，直頭可以用模範去形容啊，講到佢哋兩個嘅恩愛事，大家一定會記起喺2015年金像獎嘅愛妻宣言，當時青雲上台獲影帝，佢就話：「多謝我太太（郭藹明），女性觀眾鍾意聽，每次當我揸住太空船，飛到宇宙唔知邊度，你總有辦法令我安全返回地球。」<br><br>喺呢個太空船嘅冧爆宣言出咗之後，2016年青雲就同太太聯名開咗一間有限公司，叫做「小飛船」，一聽就知呢個名係同太空船嘅愛妻號有關啦，嗰時有問過青雲係咪送間公司畀老婆，佢就笑住話：「個名邊個改㗎！其實個名都係順口講㗎啫。」講到用「小飛船」做公司名好冧，仲冧到好多讀者，青雲就話：「大家開心就最好喇！」<br><br>除咗一間公司之外，仲有一個愛妻行動，就係買咗三千幾萬嘅西貢西沙小築送俾老婆，據知呢間係郭藹明嘅dream house，因為郭藹明唔鍾意市區，所以特別鍾意望海獨立屋，而青雲都好識做咁買畀老婆，當時問到送畀老婆咁sweet，佢就話：「香港每日都有人買屋㗎啦，好平常嘅事，我自己又要住，咁啱佢又冇地方住。」咁間屋係咪郭藹明揀㗎？青雲就話：「係大家一齊睇，唔係送嘅。」</p></body></html>