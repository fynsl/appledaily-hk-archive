<html><header><meta charset="utf-8"><title>中環在線：耀才豪派4,000萬花紅 - 李華華</title></header><body><h1>中環在線：耀才豪派4,000萬花紅 - 李華華</h1><p>臨近農曆新年，打工仔都想拎份大花紅過年，如果份花紅厚到成300萬銀就肯肯定係肥年嘞。講緊嘅係華資證券行耀才證券（1428），噚日宣佈豪派4,000萬元花紅，最肥仔一位「卓越表現員工」收超過15個月花紅，總金額近300萬銀，豪爽程度唔輸蝕外資大行。</p><p>卓越員工勁袋300萬</p><p>計番條數，超過15個月花紅收近300萬銀，月薪都成十幾廿萬，收得呢份人工嘅，怕且都係好高級嘅管理層。耀才證券行政總裁（CEO）許繹彬（Edmond）噚日冇正面回應呢位卓越員工究竟係咪佢，但就話今年公司派花紅額係歷年之冠，自己「有汗出、有糧出」，同大部份同事一樣「笑逐顏開」。<br>43歲嘅Edmond由分行做起，2015年升呢做CEO；而耀才截至舊年9月半年純利大增65%至2.15億元，今年初再發盈喜估全年收益大增八成，難怪老闆葉茂林要咁疏爽派花紅嘞。<br>耀才又話，今年獲發4個月至15個月花紅有24人，獲近4個月花紅亦有94人，合共佔總員工人數35%，有員工花紅近百萬，又有人提早實現「上車夢」。Edmond解釋，耀才包午飯，分行員工通常獲指派到屋企附近分行工作，慳埋唔少車錢，加上每月勤工獎，有同事「儲到錢，想買番個單位仔」。<br><br>李華華<br>mailto:LiWaWa@AppleDaily.com</p></body></html>