<html><header><meta charset="utf-8"><title>隔牆有耳：文匯有個陳庭佳袁海文都say hi - 李八方</title></header><body><h1>隔牆有耳：文匯有個陳庭佳<br>袁海文都say hi - 李八方</h1><p>參加九龍西補選14分鐘就因為姚松炎獲確認參選資格而退選嘅白鴿黨袁海文，噚日獲《文匯報》大篇報道「重點招呼」，寸佢「匆匆參選退選，兩粒鐘玩袁」。本身係拔萃仔嘅袁海文對於呢篇報道一啲都唔介意，反而對報道嘅記者「陳庭佳」好有興趣，喺facebook留言：「見到篇報道，再望一望記者個名，心入面就自動rap左出嚟。」仲問：「師弟，真的是你嗎？你別來無恙吧！？」<br>有留意開學界Rap Music嘅網民相信都對拔萃有個舊生叫陳庭佳唔陌生，當年「拔萃有個大x街、大x街、大x街，佢個名叫做陳庭佳、陳庭佳、陳庭佳」，成為唔少網民嘅洗腦歌詞。由於《文匯報》過去一年有唔少以「陳庭佳」署名嘅報道，所以網上一直流傳當年俾同學用粗口rap問候嘅拔萃仔陳庭佳入咗左報做記者，連網上有關男拔嘅維基資料都將佢歸類為傳媒界「著名校友」。<br>八方打聽發現，《文匯報》呢個「陳庭佳」其實只係記者嘅筆名，誤中副車嘅男拔陳庭佳，唔知有冇乜特別感受？</p></body></html>