<html><header><meta charset="utf-8"><title>隔牆有耳：食咗誠實豆沙包？陳家珮：DQ主任睇黨章做嘢 - 李八方</title></header><body><h1>隔牆有耳：食咗誠實豆沙包？<br>陳家珮：DQ主任睇黨章做嘢 - 李八方</h1><p>選舉主任有咩做？以前大家可能唔多清楚，呢次選舉就知嘞，咪就係做一個「刀手」，幫中、西環篩走唔啱心水嘅候選人，好似港島區嘅選舉主任鄧如欣，冇畀香港眾志周庭任何回應機會，落閘DQ周庭喺港島補選嘅資格，勢估唔到，新民黨港島區參選人陳家珮咁坦白，噚日好似食咗誠實豆沙包咁喺港台嘅選舉論壇，就以「DQ主任」稱呼選舉主任，衝口而出嘅嘢，有時確係真心話。</p><p>稱區諾軒好處最大</p><p>港台噚日舉辦港島區補選論壇，就連噚日朝早仲未獲確認參選人資格嘅民主派區諾軒都獲邀。獲建制派群星拱照嘅陳家珮，當然就住自決、港獨問題進行狙擊，而席間談及DQ事件時，形容有關參選人（即係原競爭對手周庭啦）咎由自取，其間仲為選舉主任「獨立性」護航，仲好坦白咁流露心底話：「都係DQ主任（選舉主任）睇返黨章決定，絕對唔係阿爺話事，阿爺底線不嬲喺度，只不過你哋挑戰咁解。」<br>區諾軒就話補選入閘問題上，「西環都承認畀過意見」，「（律政司長）鄭若驊又話唔關佢事，到最後邊一個人能夠決定入閘與否？呢樣嘢體現西環、中環一家親」。陳家珮就回應話喎，「DQ其實對我冇好處，可能（對）區諾軒最大好處」。<br>港島區另一參選人任亮憲席間問過陳家珮有乜黨綱，佢回應話理性務實，總之就冇民族自決。同區另有伍迪希報名參選。<br><br>李八方</p></body></html>