<html><header><meta charset="utf-8"><title>冰說聰明：中小股炒兩個概念 - 青冰</title></header><body><h1>冰說聰明：中小股炒兩個概念 - 青冰</h1><p>近期青冰講得最多嘅兩個概念，係大灣區及港股通新標的，因為這兩個概念，絕對有機會令中小型股份升呢，如果有一隻股食兩家茶禮，就真係不得了，時代地產（1233）可能就是唯一的雙概念股。<br>大灣區規劃應該快將出台，港珠澳大橋亦將於年內通車，但對於大灣區，雖然吹到話會搞醫療及教育等等，不過市場暫時都只係會想到內房，樓價看漲，對於有六成土儲在大灣區的時代地產來說，受惠是必然的事。按半年業績披露，佢哋在大灣區的銷售額，佔收入的87%，區內樓價趨升，有助毛利率再上。相對於同區的同業如龍光（3380）及奧園（3883），時代地產今年只升26%，相當落後。<br>證監會在2015年指時代地產股權高度集中，所以MSCI在2016年初剔除佢出成份股，由於恒指服務公司都有相同規則，即使佢的市值及流通量成交超晒標，都入唔到小型股指數，換言之做唔到深港通標的。有見及此，時代地產去年6月出咗個11頁的通告，指股權集中的問題已解決，目標直指8月的MSCI及深港通重檢，可惜兩間指數公司都唔領情，冇將佢納入。又或者咁講，當日指數重檢的截數日係6月底，你6月初先出通告，未必有足夠時間及說服力。好喇，半年過去了，2017年的月均市值已升到109億，相信今次入選機會頗高。<br>內房普遍債高，時代地產亦不例外，但佢哋自2014年上市至今，從未批股，相信只要有深港通作催化劑，估值追貼番同業，屆時開動抽水機，都係理所當然，所以現價值博率高又安全，坐定定等下星期二出結果吧。<br><br>青冰<br> http://fb.com/chingbing888 <br>本欄逢周四刊出</p></body></html>