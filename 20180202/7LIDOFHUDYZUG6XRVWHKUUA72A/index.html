<html><header><meta charset="utf-8"><title>人民日報要求霹靂手段 - 左丁山</title></header><body><h1>人民日報要求霹靂手段 - 左丁山</h1><p>浸會大學的「普通話必修」事件，經香港的藍絲帶不斷渲染，文匯大公報的窮追猛打、揭底，已演變成政治事件，1月29日「人民日報」發表一篇評論文章：「香港高校管理層的腰桿可以再硬些」，作者署名張慶波，痛批浸大「跪低」（檢討普通話考試），指「姑息這批不法無德的學生和老師」，更由此引申到其他大學的學生行為，要求「以霹靂手段顯菩薩心腸，高校管理層的腰桿子不妨再硬一些」，點樣「硬」法呀？即係對「違規」、「違法」學生要實施限制，「規誡」、與「不務正業」的教師不續約或解除，達到嚴管也是厚愛。講到明白啲，香港啲大學校長以後要對學生強硬呀！<br>點知自少信奉馬列，幾十年受黨栽培嘅曾鈺成唔識趣（或者未知人民日報會喊打），在1月27日出席香港中學校長會舉辦嘅「國際教育論壇」上致辭，竟然講：「現科技發展快，教育制度要適應，應該給予年輕人發言權，包括用粗口鬧老師的年輕人」，有咁啱得咁蹺，兩名遭停學學生之其中一位，陳樂行就係曾鈺成嘅聖保羅書院小師弟，聖保羅校友果然有心靈感應。<br>嘩嘩嘩，曾鈺成想作反乎，竟然唔跟party line發表意見，唔怪得冇法子可以參加競選特首。對浸大「普通話必修」事件，左丁山本來蒙查查，唔知係乜嘢事，後來在不同WhatsApp群組收到幾次愛國才女嘅大作及「惡過黑社會」嘅浸大學生佔領「浸大語文中心」嘅錄影片，想唔知道都幾難。今時今日，每個香港人都會參加幾個WhatsApp群組，而每個群組總會有一兩個藍絲帶，於是同類訊息與影片，好快就傳遍全港，連退休幾年嘅沙田陳太都從一位移民加拿大嘅同學收到，而加拿大同學就係從另一個群組收到嘅。陳太嘅弟婦就自「人事專業」群組收到，一位人事管理經理係藍絲帶，專門在群組廣傳攻擊中大港大浸大學生不文明、不禮貌、講粗口嘅訊息，尤其是愛國才女嘅批判文章。自雨傘運動之後，香港政治光譜已分兩極，黃絲帶市民冇乜組織，慣單打獨鬥，但睇得出藍絲帶有組織，有謀略，有線眼遍佈各團體機關，每有事情發生（例如大學生講粗口），好快就有影片上網，跟住WhatsApp傳播全球，然後大公文匯跟進以極大篇幅報導，「各界聲討」，「全城憤慨」，之後呢，就有愛國才女文章出爐，文章然後在網上廣傳，大舉造勢，而浸大普通話事件更升溫至「人民日報」警告大學校長須要強硬腰桿，睇嚟還有下文。</p></body></html>