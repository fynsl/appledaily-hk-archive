<html><header><meta charset="utf-8"><title>智取大市：牛市切忌輸耐性 - 晉佳</title></header><body><h1>智取大市：牛市切忌輸耐性 - 晉佳</h1><p>細價A股大跌市，但以大價股為主嘅上證50指數先跌後回升，仲要係尾市以Day high收，睇A股反應似乎唔會影響整體大市資金鏈。至於香港嘅全購殼股都受到拖累而下跌，好明顯受同一負面因素所拖累，呢點值得炒友們留意。<br>港股整體市況方面冇太多新Update，上述因素令大市借勢震倉，洗完牌下一日又可能係另一種玩法。美匯指數未見回升，執筆時外圍股市並無不妥，繼續估計港股整固然後逐漸回復慢牛狀態。更重要係恒指技術超買然後整固，係自然不過，升勢未被破壞就維持較樂觀睇法。<br>主流強勢股近期興升跌梅花間竹，有時內銀轉強，騰訊（700）、港交所（388）同平保（2318）就走弱，但一兩日後情況又可能調轉，就算同一個板塊股份亦常有呢種情況。只要手持大路人氣強股，毋須太在乎一兩日零舍跑輸其他股份，因為強勢股尤其大藍籌嘅基本因素唔會一時三刻扭轉，投資者對其睇法亦唔會突然改變。就算係強如牛市三期，對一隻持股至少都保持一兩日嘅耐性，何況喺慢牛。事實上舊年玩法係逐個板塊炒起，直至最近變咗一批強勢板塊梅花間竹咁炒，其實升勢已更趨全面。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>