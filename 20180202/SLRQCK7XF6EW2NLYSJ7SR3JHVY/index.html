<html><header><meta charset="utf-8"><title>會師中環：大公司「山墳文化」 - 神仙丁</title></header><body><h1>會師中環：大公司「山墳文化」 - 神仙丁</h1><p>早前汪明荃汪阿姐在無綫頒獎禮爆出金句，叫公司「人工加多啲、休息時間多啲、山頭文化少啲」，就可以留到更多人才。前兩句固然放諸四海皆準，最後嗰句就更係唔少大公司嘅寫照。<br>以會計Big4為例，一條Team很多時便過百人，老闆又有三五七個，很自然便會分黨分派。大家不要以為會計師日日加班便沒閒情逸致搞山頭文化，其實不然，因核數項目以隊伍形式進行，時間一過很多老闆便會建立了自己的團隊，各據山頭。<br>整年間，要數代表「山頭文化」的盛事，一定要講年度職效評估。很多人以為畀分係講員工實力，但最後都係講你老闆的牙力。「畀分派對」說穿了就是老闆們拗手瓜的角力場，如果一個老闆有勢力，絕對可以一鎚定音，提升一隊人馬的分數及人工，哪怕佢哋只是表現平平，亦冇人反對，反之亦然。<br>故此，很多時員工們都會想泊個好碼頭，祈求路路亨通。但泊位除了技術，仲講運氣，例如入職時俾人派錯山頭就好難翻身。猶記得有同事曾講：「我個山頭，山墳而已。」其實佢都冇講錯，搵山頭就如覓山墳，你要做嘅不外乎都係搵個風水好嘅山頭，然後祈求山頭主人保佑，君不見公司有不少人因受祖先保佑便上了神枱嗎？<br><br>神仙丁<br>《審計搵丁》負責人<br> http://facebook.com/AuditSlave/ <br>本欄逢周五刊出</p></body></html>