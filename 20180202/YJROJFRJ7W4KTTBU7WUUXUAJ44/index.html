<html><header><meta charset="utf-8"><title>隔牆有耳：補選論壇力撐僭建冇問題　娥姐由橋女郎變若驊buddy - 李八方</title></header><body><h1>隔牆有耳：<br>補選論壇力撐僭建冇問題　<br>娥姐由橋女郎變若驊buddy - 李八方</h1><p>律政司長鄭若驊一上任就俾人踢爆僭建醜聞，搞到民怨沸騰，仲要遇啱有立法會補選，一眾建制派候選人就算平日點保皇都好，為求選票點都唔敢喺選舉論壇公開撐鄭若驊。不過都唔係個個咁縮骨，好似曾經高舉力撐689連任嘅陳玉娥，噚日喺選舉論壇力排眾議，力撐鄭若驊僭建冇問題，仲鬧民主派好拎住咁小事追殺鄭，將同場嘅民建聯鄧家彪完全比下去。</p><p>「係歷史遺留落嚟」
</p><p>話說港台噚日舉行新界東補選論壇，其間一眾參選人被問到鄭若驊僭建醜聞時，個個候選人都出聲鬧，惟獨689忠心粉絲陳玉娥，佢不但冇鬧鄭若驊，仲狙擊民主派參選人范國威「攞住呢單好小嘅事」批評鄭，仲話僭建喺香港豪宅大部份都有，呢啲係歷史上遺留落嚟，娥姐其後更話自己支持鄭司長，自稱同娥特早前形容鄭若驊一樣，自己都試過因好多嘢做而「為公忘私」，強調佢都係呢種人，返到屋企亦唔會周圍望，叫大家唔應該因鄭若驊僭建大驚小怪喎。<br>比起娥姐赤裸裸瞓身挺鄭，身兼民建聯同工聯會兩個身份嘅鄧家彪，保皇力度就同娥姐差一大截，佢批評鄭若驊僭建係錯，仲話未來會叫鄭多啲上立法會，明明民建聯之前反對民主派對鄭若驊提出不信任動議喎！<br><br>李八方</p></body></html>