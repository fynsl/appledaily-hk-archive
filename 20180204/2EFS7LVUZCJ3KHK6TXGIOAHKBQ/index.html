<html><header><meta charset="utf-8"><title>狗年立春 - 左丁山</title></header><body><h1>狗年立春 - 左丁山</h1><p>雞年丁酉，今日終止，狗年翩然而至。根據萬年曆，2018年2月4日朝早5時28分就係立春節氣，即是雞去狗來，現在已是戊戌狗年。狗年立春之八字就係：戊戌年甲寅月丁卯日癸卯時。八字含四木二土一火一水，獨是欠金。如計埋納音，則戊戌平地木，甲寅大溪水，丁卯爐中火，癸卯金泊金，又戌土內藏戌土、辛金、丁火，故此如要講到金木水火土五行俱齊，都冇話唔通，但總是含金量不足，獨弱一門。<br>立春日元丁火，屬火命，此火是陰火，有無威力呢？正月立春乃初春之始，春天甲木當旺，立春八字有四木，其中甲寅係陽木，卯是陰木，故此木不嫌少，只嫌多，而丁火一定要有木生之，故此丁火似乎生機充沛，源源不絕。可惜嘅係，八字講求平衡，甲木相等於大樹一棵，無緣無故難生丁火，必需有陽金（庚金）劈之，使樹木成為木條，方能容易生火，偏偏狗年立春五行欠庚金，戌火內藏陰金（辛），或癸卯納音係金泊金，都係刀仔之類，唔通真係要刀仔鋸大樹，鋸成木條生火？此過程十分辛苦也，而且未必可行。<br>由此觀之，立春日有木無所用，「窮通寶鑑」云：「或一派甲木，無庚制之，非貧即夭；或只一甲木、多見乙木者，必離鄉之客……」呢番推論，今日或嫌過時，因時代唔同，現時社會組織比較完備，兒童受到保護，好難話係「非貧即夭」嘅，所以要用現代眼光詮釋古老術數專書之言，離鄉之客即是移民，移民並非全無機會，東南亞不少大富豪皆是福建潮州移民嘅後代！狗年日元丁火因木盛火塞，或枯草引燈，即是講日元丁火本命較弱，年柱戊戌雙土晦火，月柱木盛火塞，時柱癸水傷丁火，睇嚟今年狗年都幾煩，要希望「有金打救」，唯一一個亮點，係卯戌合火，維持一點「火氣」，不致斷絕。<br>應用到實際層面，立春八字多木，木尅土，屬土行業（地產建築類）可能受制，日元丁火較弱，屬火行業或會平平無奇，有命理專家話屬木行業最好（時裝、家具、環保、藝術文化、園藝等），左丁山睇咗一啲運程書及名家點評2018年狗年，發覺普遍係對狗年股市比較睇淡，一位名家更講明丁火代表經濟過熱，是年為爆煲之年，不知是否認為丁火日元身弱呢？呢啲事，一係信，一係唔信，正是信不信由你。不信者，一笑置之可也。</p></body></html>