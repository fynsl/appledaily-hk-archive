<html><header><meta charset="utf-8"><title>阿徐「潮住」濕平Eason做廿四孝老公隨傳隨到</title></header><body><h1>阿徐「潮住」濕平<br>Eason做廿四孝老公隨傳隨到</h1><p>錫老婆會發達，睇下陳奕迅（Eason）就知嘞，Eason同老婆徐濠縈不時到大坑開餐，之前《蘋果》都撞過佢哋幾次，日前兩公婆就轉蒲跑馬地，唔使開工嘅Eason仲做埋柴可夫，親自駕駛Cute版車Suzuki Hustler接載老婆，呢架車有11隻顏色，大男人Eason揸嬌俏嘅桃紅色，好鬼矚目。<br><br>當日下午約1點幾，《蘋果》記者先發現阿徐獨自現身一間賣有機健康食品嘅店舖，着住over size厚羽絨襯巨型墊膊衛衣嘅阿徐，熱到要將件羽絨半着半除掛喺身，見佢喺店內左揀右揀踎低身，又捉住店員係咁問，之後發現記者都冇黑面，反而戚起嘴角微笑，心情都唔錯。<br><br>阿徐喺店內買咗半個鐘，收獲甚豐，離去前電召老公接佢，差唔多等咗成三個幾字，其間無聊用手機玩反拍記者，跟住電話響起Eason隨傳隨到，阿徐接完電話行出門口後左望右望，因為店舖喺街頭，但老公就將架車泊咗喺街尾，阿徐要攞住一大袋嘢行去搵老公。<br><br>點解Eason將架車泊喺街尾呢？原來吹神喺街尾遇到一對父子朋友，佢掛住同男友人吹水，又逗吓小男孩玩，所以要勞煩老婆行過嚟，結果阿徐行咗成條街搵老公，去到時Eason都好識做，即係幫老婆攞嘢放車尾，大家喺街頭再同友人吹吓水，傾多一陣之後，Eason幫老婆開車門，阿徐上車時都禮貌同記者揮手拜拜。</p></body></html>