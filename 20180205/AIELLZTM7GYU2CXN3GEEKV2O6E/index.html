<html><header><meta charset="utf-8"><title>笑到最後：「沈判日」自救攻略 - 高明</title></header><body><h1>笑到最後：「沈判日」自救攻略 - 高明</h1><p>美股跌666點，夜期及黑期顯示，星期一港股好大機會都會跌600點以上，高明今年剛開牛證即遇打靶，即使只係騰出部份閒錢買，面對「沈判日」，亦都覺心情沉重。不過，「沈判日」跌600點已成定局，持貨者只有兩個選擇：打一半定打晒？總之，唔啱就要打。<br>可能會有人話：強勢股、有業績可以長坐。但高明唔認同，保持彈出彈入，先係應付癲市嘅最佳方法。<br>畢菲特式長坐可以帶嚟豐厚財富，前題係你要係畢菲特。事實上，畢菲特同拍檔芒格所用嘅係經過改良嘅價值投資，唔單止要接觸管理層，更加會自行或派員入董事會，了解盤數，即係話佢哋得到嘅資訊，同一般投資者不同。萬一旗下公司股價大跌，一個電話叫經理交盤數上嚟，一睇，現價嚴重低於公司價值，即刻打電話叫盤房掃貨。一般投資者就冇呢個優勢。所以，如果想長坐一隻股票，要考慮兩個問題：一、自己有冇強勁嘅現金流；二、可否一個電話打畀公司經理問佢要盤數。是但一個問題答案係YES，歡迎長坐，如果兩條都係NO，咁就至少有部份股份要彈出彈入。<br>無故一出一入，可能會被人覺得好多餘、驚死、怕跌，但今次牛市強勢股狂升，買入明顯係跟癲，冇人知道幾時癲完，可能今次已經癲完，亦可能唔係。信自己主觀判斷，不如信市場，價格係一般街客惟一得到嘅即時資訊，買騰訊（700）、平保（2318）之類嘅股，係因為佢升；倒返轉，如果佢跌，就要沽。寧願出現升勢再買過。<br>呢個方法稱之為：「唔啱就要打」。寧願付出使費俾經紀、寧願一買一賣可能蝕差價，只係計一次可能係好笨，但呢招目的不爭朝夕，而係在於大牛市完結時，有沽貨嘅習慣，唔會一直揸到落熊市。買股票，唔啱，真係要打。<br><br>高明<br> http://fb.com/bigricetea <br>本欄逢周一刊出</p></body></html>