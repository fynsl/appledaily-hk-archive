<html><header><meta charset="utf-8"><title>異動空間：炒通脹派對未完 - 魏力</title></header><body><h1>異動空間：炒通脹派對未完 - 魏力</h1><p>好耐未見過美股冧600幾點，藉口係就業數據靚仔、工資增長加快。「數據好都跌？」無錯，數據係好到驚要勁加息，特別是企業肯加人工，肯定會推高通脹，連同油價拾級而上，之前聯儲局暗示過加三次息，家陣恐怕會加凸，股市自然要price-in番；再加上美股由16000點炒上來，成萬點都無一個較深的調整，結果釀成「人踩人」悲劇。<br>受聯匯影響，美元一轉強港股就出事，執筆時黑期隊緊700幾點，睇怕周一開市，恒指31900重牛區就會KO，咁大個gap down，即市應有技術反彈，但會否「咁順攤」就此見底回升？暫未可料。以黃金比率分析，恒指由12月初低位28134展開升浪，上周一高見33484，如回調整個升幅38.2%，可見31440。國指方面，如同樣調整升浪38.2%，可見12865。<br>魏力近月文章多次強調今年要「炒通脹」，目前正在兌現，只要聯儲局不是狂加息（例如每次半厘）搞到股災攬炒，抗通脹資產如房地產、貴金屬、石油等板塊股票，仍有潛力繼續炒上去，「金髮女孩」經濟（增長穩健而通脹溫和）呢個party暫仍未到終結時。今日真係畀個市嚇到腳震震的話，可以減貨縮注碼，但清倉離場？No way。<br><br>筆者為證監會持牌人，未持有上述股份權益。<br><br>魏力<br> http://fb.com/2012jason <br>本欄逢周一、五刊出</p></body></html>