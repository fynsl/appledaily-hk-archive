<html><header><meta charset="utf-8"><title>隔牆有耳：焗蛋糕　整奶黃包　勁有滿足感　挑機Chef Le Mon　劉鳴煒最愛煮飯仔 - 李八方</title></header><body><h1>隔牆有耳：<br>焗蛋糕　整奶黃包　勁有滿足感　<br>挑機Chef Le Mon　劉鳴煒最愛煮飯仔 - 李八方</h1><p>演藝界有位揸鑊鏟時chok出「鋒」味嘅Chef Le Mon，政壇其實都唔輸蝕，同樣有位package男神喺魔力廚房大演煮嘢戲法。青年事務委員會主席劉鳴煒喺馬會出版嘅最新一期《駿步人生》自爆係煮食男，化身Chef Package，連奶黃包嘅奶黃都會親手炮製，唔知佢同Chef Le Mon幾時嚟個crossover？<br>2015年起獲梁班子委任為青年事務委員會主席嘅劉鳴煒，喺訪問中大談對青年嘅睇法，佢話社會最應重視嘅唔係最頂尖或最底層嘅10%人，而係中間80%嘅年輕人，而社會選擇太多，亦令青年人更易出錯，因為以前中學畢業入唔到大學，眼前得一、兩條路揀，但𠵱家中學畢業後升學，隨時複雜過地鐵路線圖，揀錯機會好大。<br>有人或者覺得劉鳴煒係富二代，一早贏在起跑線，但佢似乎唔係咁睇，「我不相信家境好等同人生勝利、學業勝利，我識好多跟我類似背景的朋友，大學都未畢業，或只是勉強畢業，人生中沒甚麼他們認為或別人認同的成就」，強調最重要都係有冇付出過。</p><p>網上平台「粗口吸納最多」</p><p>八方相信，佢喺廚藝方面一定有付出，否則package男神點會連奶黃都識得整？佢喺訪問中自爆好like入廚，九成半煮西餐，包括焗蛋糕、pancake同pizza，同時會自製點心、叉燒甚至奶黃包，就連奶黃都係自己煮，「都是網上看食譜自學，只要按步驟做，基本上都ok」。廚房有乜魔力令佢咁投入？「烹飪有一種文字工作達不到的滿足感」。<br>網上平台亦係佢愛流連之地，佢𠵱家有4個網上平台，團隊年齡中位數係26歲，主力為佢打理網頁，「除了『不違法』及『沒錯字』兩個原則，基本上是冇王管」。識睇雖然要睇留言，但佢都直言「留言質素普遍不高」，反而「粗口吸納得最多」，但因滲透力強，故此遇到值得大眾討論嘅課題都會喺平台發放，但唔會因此脫離面對面嘅交流。<br><br>李八方</p></body></html>