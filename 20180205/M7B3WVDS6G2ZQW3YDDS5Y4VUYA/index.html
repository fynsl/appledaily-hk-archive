<html><header><meta charset="utf-8"><title>【狗年到】LEGO賀年狗造型可愛　限換購冇得買</title></header><body><h1>【狗年到】LEGO賀年狗造型可愛　限換購冇得買</h1><p>狗是人類最忠心的朋友，所以硬係覺得狗年的相關產品總是特別多，也特別受歡迎。而原來LEGO在前三年開始就推出了農歷新年的限量賀年套裝，到今年當然也不例外。今次的「40235樂高賀年狗」雖然細細盒，但狗仔造型醒目可愛，絕對人見人愛，儲開新年系列的更當然唔可以錯過。</p><p>不過呢，想要呢盒限量版賀年狗，就當然要付出一下，要喺指定樂高官方認可零售平台購買LEGO盒裝產品滿$800或以上，先會送俾你，唔可以單獨購買，當然亦係送完即止，手快有手慢冇。除了賀年狗，LEGO亦唔少得推出狗年利是封，同樣以限量賀年狗做主角，但就買滿$250就有，萬一換唔到賀年狗，都仲可以有利是封補飛。<br></p><p>另外，品牌亦跟新城市廣場合作，推出另外三套Mini-builds，當中包括有財神、燈籠、涼亭及三隻不同造型的可愛mini小小狗。呢三套Mini-builds相對「賀年狗」就比較易換，只要參觀《新城市廣場 x LEGO 新春遊樂園》再在LEGO Certified Store、玩具“反”斗城及一田百貨購買任何樂高盒裝產品都可即送一款，不過三套就分三個星期送，要換齊，就要三個星期都去參觀兼買LEGO先得喇。</p><p>另外再提多你一樣，就係《新城市廣場 x LEGO 新春遊樂園》同「賀年狗」及利是封的優惠係同時進行，即係你參觀完，再買夠$800，就會送齊「賀年狗」同Mini-builds套裝，絕對係迫你買嘢，fans們都係乖乖俾錢吧喇。<br><br>記者：韓繼聰<br><br>全新旅遊專頁，即like籽想旅行： https://fb.com/travel.appleseed <br></p></body></html>