<html><header><meta charset="utf-8"><title>第二度中伏 - 邁克</title></header><body><h1>第二度中伏 - 邁克</h1><p>芳鄰馮君三番掏腰包進劇場收取禮物，不但毫無快感還次次覺得領嘢，毒氣攻心之下完全不記得小不忍則亂大謀的古訓，手起筆落訴諸文字，一不離二二不離三，苦水吐到令人想起巴黎近日氾濫成災的塞納河。我見他指名道姓篤口篤鼻，不禁驚出一身冷汗，事關該位聰明一時搵笨一世的導演，乃「沒有宣傳是壞宣傳」的忠實信徒，不管人家冷嘲熱諷、誠意指教抑或畀面擦鞋，只要大名見報就芳心暗喜，鼓起出櫃勇氣直斥其非的糊塗蟲豈不是賠了內子又折兵，白白替高掛改編中外文學名著艷幟的騙子賣廣告？What the hell，這簡直不是第四次中伏，而是第二度中伏嘛，萬一以後新戲開鑼，斷章取義輯你三幾句印在單張以壯聲勢，你都唔知應該感激佢不吝抬舉好，定係搵律師告佢不問自取好。<br>縱觀整件事，要怪都怪馮君除了愛妻心切，一見馮婦為張艾嘉起痰立即捨身成仁，兼且千不該萬不該，貪朋友出讓的門票有折頭便初衷盡忘，明知山有虎偏向虎山行，赴湯蹈火在所不惜。我這種徹頭徹尾的極地cheap精，鳩污不但只光顧廉價連鎖店優衣庫，還專吼他們減價先至出手，自然不敢埋沒良心高喊「平嘢冇好」口號，可是因為天生悲觀，半杯水映入眼簾心底浮起的永遠是「半空」而不是「半滿」，在嘩嘩嘩咁大隻蛤乸隨街跳的普天同慶時刻，頭腦反而出奇清醒：如果五折出售的跳樓貨並非心愛之物，貪平購買不是慳番一半，而是嘥咗一半呀，以為佔到便宜，實情是蝕了冤枉錢，高官話齋，「如果是事實，就唯有是事實」，完。</p></body></html>