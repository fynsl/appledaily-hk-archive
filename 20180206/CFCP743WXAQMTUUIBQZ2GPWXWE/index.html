<html><header><meta charset="utf-8"><title>八方相當年：俾老師睇死乳鴿馮文韜發憤學法文 - 李八方</title></header><body><h1>八方相當年：俾老師睇死<br>乳鴿馮文韜發憤學法文 - 李八方</h1><p>識講外語總係煥發出精英感覺，而民主黨未來之星、25歲嘅馮文韜畢業於浸會大學歐洲研究系，主修法文，相信係香港政界中少數能講流利法文嘅人，原來佢經過一番寒窗苦讀，曾經俾老師睇唔起，先至燃起鬥志。<br>馮文韜原本唔係想讀浸大歐研，當年大學聯招第一志願係中大政治與行政，最終成績唔夠好入唔到，派咗第10志願浸大歐洲研究（法文）。讀得呢科要讀法文係必然，「第一年第一個學期，法文係8個學分，點知我攞D，成績好差，拉低整個GPA去到2分以下」。</p><p>幫過法國市長及陳太助選</p><p>系主任叫佢考慮轉系，但馮文韜向老師承諾下學期會畀心機讀。唔好以為老師聽到會好感動，當時老師一盆冷水照頭淋：「你點努力都係唔得㗎啦，你只會更差。」男人最討厭俾人睇唔起，馮文韜決定剃佢眼眉，搵私人補習、聽法文電台、不斷作文，結果法文由全班包尾爬升至全班第三、四，有次仲同睇死佢嘅老師喺堂上用法文爭辯。<br>馮文韜大學時去咗法國沉浸一年，參與咗當地嘅市長助選工程，幫手洗樓拉票，體驗選舉文化。呢次唔係佢首次助選，皆因佢讀緊中學時替陳方安生港島區立會補選助選，佢話嗰場選舉好緊要，絕對唔可以畀葉劉淑儀當選，「但因為當時年紀太細，只係可以幫手貼海報」。<br>馮文韜之後替劉慧卿、黃碧雲助選，2015年參選區議會落敗，2016年則參選立會九西排喺黃碧雲名單。點解入民主黨？佢話民主黨2010年支持政改方案，面對排山倒海嘅批評都堅持要做認為啱嘅事同對香港好嘅事，睇得出係個有承擔嘅政黨。</p></body></html>