<html><header><meta charset="utf-8"><title>金手指：令人振奮的日子 - 孫柏文</title></header><body><h1>金手指：令人振奮的日子 - 孫柏文</h1><p>上個禮拜五，孫柏文喺倫敦一路睇實美國兩年、十年、三十年國債息率飆，一路睇住美股一吓一吓咁跌。<br>作為一個過去十年，骨子裏覺得各國中央銀行嚴重扭曲價格訊號，喺資源分配過程嘅人。上周五嘅市況，實在是令我振奮的日子！因既有撥亂反正之感，又有炒作波幅嘅機會啊！<br>點炒？周末拜讀《蘋果》投資版嘅專欄，曾淵倉博士話勁考大家嘅EQ。呢個我同意。我話最好將投資策略寫低，之後嚴格執行。<br>咩策略？我嗰個好簡單。今次跌浪，係因花旗國長債息率升穿晒三十幾年來嘅下降軌。所以，首先要睇實該息率。如果維持，第二就係睇北水。張一鳴兄話就算我哋香港人，呢啲基本分析信徒，都只得維港咁多水，難鬥大陸太平洋般嘅流量。係。所以知道跌到落某個位，特別係啲技術支持位一定彈。<br>咁咩位？禮拜一睇落好正，裂口低開八百，之後收市只跌三百。不過如果周一晚美股學周五再冧，北水頂得住？到時真係太平洋東西水流相剋啊！所以，周一臨收市我開咗沽倉買落，落到周末股榮兄所提過嘅50日平均線，恒指30500點附近，即回多千七點。<br>中嘅成數幾高？唔知，不過我嘅策略係咁，亦都寫低。機械式執行。咁，就唔使考EQ啦！而下一步，將要落到去之後再睇。可能博一嘢大力嘅死貓彈完，再沽。<br><br>孫柏文<br>獨立股評人<br> http://fb.com/shuen <br>本欄逢周二刊出</p></body></html>