<html><header><meta charset="utf-8"><title>魚樂無窮：真正考驗在月中 - 唐牛</title></header><body><h1>魚樂無窮：真正考驗在月中 - 唐牛</h1><p>港股上演一幕北水救地球！恒指低開近900點後，在北水瘋狂shopping下，埋單僅跌356點，收復超過一半失地，北水最終共掃貨102億銀，誇張程度直逼滬港通首日開通。<br>從技術指標出發，恒指20日線32213失而復得，短線走勢是否喘穩，這個水平一定要企穩，否則便要下望50日線30572。<br>剛過去的假期，收到唔少求救訊息，問大跌市應該點算好，我的回覆非常一致︰重倉有孖展嘅、衍生工具比例高嘅，一定要減磅，否則在調整市下，隨時沒頂；正常倉位坐得舒服嘅，由於1月有一定賬面利潤，不妨再坐一會，謀定後動；唔夠貨輕倉嘅，當然係要勇武入場買番一注先，跌市唔買貨等幾時？唔好話我馬後炮呃水吹，因為未來震倉機會有增無減，上述策略可以循環再用。<br>講短線風險，盡在本月13日至21日，由於新春假期關係，這段期間共五個交易日，北水將會暫停，如果外圍有乜冬瓜豆腐，港股冇埋呢粒回魂丹，後果可想而知。<br>個股方面，和電香港（215）逆市創近三年新高，成交亦顯著增加，係咪派特別息好事近？預計本月底公佈全年成績表，有貨嘅戰友，齊齊坐到尾等派彩吧！<br><br>唐牛<br> http://fb.com/tongcow88 <br>本欄逢周二、四刊出</p></body></html>