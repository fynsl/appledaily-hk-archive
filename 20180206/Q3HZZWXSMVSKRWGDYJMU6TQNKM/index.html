<html><header><meta charset="utf-8"><title>隔牆有耳：一個耶穌叫參選　一個自稱似若驊新東雙玉互片　九唔搭八 - 李八方</title></header><body><h1>隔牆有耳：一個耶穌叫參選　一個自稱似若驊<br>新東雙玉互片　九唔搭八 - 李八方</h1><p>就到3.11補選，新東選民今次有兩塊「美玉」選擇，一個係人稱娥姐嘅陳玉娥，另一個係將「主耶穌愛你」掛喺口邊嘅趙佩玉，兩人噚日喺選舉論壇美玉相輝，趙佩玉話耶穌喺以色列叫佢參選，有電流觸動佢成身，娥姐則自稱同鄭若驊係同類，一樣因公忘私，雙雌期間不停駁火。兩玉相鬥，豈有完璧？唔知最後邊個多票啲？<br>商台噚日舉行新東論壇，趙佩玉話參選源於2016年喺以色列禱告時，「我親自聽到聲音，主係叫我去參選，返到香港時，一啲姊妹話同我發言禱告時，佢話見到天父畀咗個皇冠我，比咗權柄、權杖同埋斗篷我，都係話我喺政治界會得勝，當時有電流觸動我成身嘅感覺」。</p><p>娥姐讚林鄭硬淨完美</p><p>娥姐都不甘示弱，形容特首林鄭月娥硬淨又完美，同梁振英係同一類人；而佢則同捲入僭建風波嘅律政司司長鄭若驊係同一類人，點解？因為一樣因公忘私。<br>曾經不滿趙佩玉公開講「自瀆」嘅娥姐質詢環節向趙發炮，批評佢假扮信徒，抹黑天主，「講三級嘢，整污糟天主，夾硬要求全香港人聽你講嘢，整污糟我耳仔」，質問「點解你咁恐怖」，主持人問娥姐係咪想畀趙回應，娥姐大喝一聲「唔畀」後，趙佩玉忍唔住話「我想講……」但娥姐出口確實快：「我制止你，唔畀你講。因為你係講三級嘢！」兩人其後不斷叠聲，聽眾乜都聽唔到，只聽到趙話自己係盡力保護下一代。當被娥姐鬧佢「扮嘢，天主係唔會饒恕你」時，就使出口頭禪擋駕：「主耶穌愛你！」<br><br>李八方</p></body></html>