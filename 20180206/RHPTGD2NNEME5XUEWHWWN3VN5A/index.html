<html><header><meta charset="utf-8"><title>操盤手札記：「息」狼來了，小心 - 割柑人</title></header><body><h1>操盤手札記：「息」狼來了，小心 - 割柑人</h1><p>美股頭暈暈，港股腳震震！美國時薪大增，市場擔心引發通脹，加息步伐加快。道指上周五急跌666點，恒指昨裂口低開886點，其後百億北水抄底，大市跌幅收窄，跌356點。<br>喺加息預期有增無減下，美股、港股調整或會持續。不過，港股有北水支持，未必跟足美股調整步伐。北水佔港股日均成交約一成，過往大市一回就入貨，現時人民幣八算，更會當八折入貨。要注意嘅係，農曆新年假期將至，港股通下周二起暫停，北水截流，恒指50天線或受考驗。<br>過去一年，恒指曾經4次跌穿50天線，隨後見底並再展升浪。現時50天線喺30572，正穩步上移，但同收市位32245仍有一段距離。時間上，每次短期底相距約兩個半月，以上次短期底喺舊年12月7日計，下次見底時間或喺2月下旬，現時毋須心急撈貨，入市要考慮持貨能力。 <br>美國今個加息周期由2015年12月起步，至今加息5次，合共1.25厘。香港玩咗兩年狼來了，仲未加息，但港元同美元掛鈎，唔拖得幾耐，「息」狼始終會來！<br>利率期貨顯示，美國3月加息機會達99%，香港又點呢？睇兩個指標：一、上次加息周期，當一個月銀行同業拆息（H）同最優惠利率（P）嘅差距收窄至不足3厘，就開始加息；二、當美電匯價抽升，港匯跌至7.85弱方兌換保證水平。現時H同P相差約4厘，港匯處於7.82水平。<br>繼上周美國議息後，本周輪到澳洲、新西蘭、英國。環球息口趨升，國際金融股如匯豐控股（005）勢必受惠。匯控亦係北水愛股，睇港股通，匯控1月錄得成交額37.4億元，淨買入已佔36.3億元，幾乎有入無出。踏入2月，大市回調，北水再掃，3個交易日合計買入24億元匯控，可能係業績前部署。不妨跟北水搵食，候80元水平吸納。<br><br>割柑人<br>本欄逢周二刊出</p></body></html>