<html><header><meta charset="utf-8"><title>大棋局：第一次調整警號 - Mr. Tregunter</title></header><body><h1>大棋局：第一次調整警號 - Mr. Tregunter</h1><p>上星期五美股大跌，星期一港股開市不久急插600點，外圍日本、南韓、澳洲、台灣亦分別跌2%左右。全球股市今年食完頭盤，或者要唞一唞，主菜未上前（巨型IPO）相信不會散水，但要留心今次係第一次較似樣的調整警號。<br>直到現時，各地股市大多仍只是陰上，未出現90度打直爆上。冇直上通常就冇直落，就算見頂都是三花聚頂，即反反覆覆見雙頂、三頂。所以接下來要留意，若股市回升，會直接破上次個頂，還是在上次個頂再跌落嚟？<br>其次，留意近期美元偏弱，美元偏弱代表美元回流係真。<br>80年代末美國透過玩匯率淘空日本，用一段話概括你就明白。1美元最初兌250日圓，拎住100億美元去日本，可以兌25,000億日圓；25,000億日圓炒日本股、日本樓，到1989年假使升值一倍，賬面值已經50,000億日圓；《廣場協議》後美國要求日圓升值，假設日圓升值一倍，1美元只可以兌125日圓；最後外資開始拋售日本資產，股市、樓市見頂，50,000億日圓可兌400億美元班師回朝；100億美元入場，拎400億美元走，完全空手入白刃。</p><p>兩個指標要留意</p><p>一國貨幣匯率強時主要吸引外資，情況如過去10年人民幣升值，香港人會自動波將港幣轉人民幣；匯率弱時主要吸引本國的海外資金，情況如日本、台灣，當本國貨幣弱時，本國巨企就會將錢匯返去年結。美國財長姆欽出口術話美元弱對美國有好處，其實就代表美國稅改落實，要美國企業的海外資金回流，因為美元偏弱等於畀折頭。但美元不會真正轉弱，現時只係步入美元回流的第二個階段，當錢運返去美國後，美元就會再度轉強作最後收割。<br>美元大規模回流時，美國本土貨幣會相對寬鬆，目的在抵銷縮表造成的緊縮。但其他地方因美元流走，美元拆借成本就會上升。這方面要先留意歐洲，因歐盟係全球最大的次級money market fund貸款方。根據經驗有兩個指標最準，其一係EU libor和overnight index swaps（OIS）之價差，其二係EU forward rate agreement（FRA）和OIS之價差。美元回流時間估計在今年下半年開始，實際操作上要觀察上述兩個指標，當美元回流時兩個指標都會郁。Libor因一日只變動一次，要更即時的反應便先睇FRA-OIS。<br>因此現時要留意兩樣嘢，股市有冇出現三花聚頂，有的話陸續減磅走人，贏少啲好過倒輸；留意上述兩個指標，觀察離岸美元拆借成本有冇上升，有的話也要陸續減磅走人。<br><br>Mr. Tregunter<br>本欄逢周二刊出</p></body></html>