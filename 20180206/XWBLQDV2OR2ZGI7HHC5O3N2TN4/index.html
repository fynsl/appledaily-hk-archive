<html><header><meta charset="utf-8"><title>男友被老闆稱「二打六」雨僑為愛唔怕入雪櫃</title></header><body><h1>男友被老闆稱「二打六」<br>雨僑為愛唔怕入雪櫃</h1><p>雨僑唔止得個樣靚，仲係香港大學畢業生，更加識彈鋼琴，難怪09年出道時會被老闆蕭定一力捧，又出歌又出寫真集，不過其實佢最為人熟悉嘅，係佢自己喺Youtube做嘅美容短片，無論佢喺娛樂圈上打拼成點都好，佢都一路堅持經營佢嘅Youtube Channel。<br><br>唔知係唔係因為做慣「網絡人」，雨僑喺現實中都非常敢言，更加試過頂撞老闆，好似當年出道冇耐，喺11年就被《蘋果》踢爆戀上亞視音樂節目《亞洲星光大道》首屆冠軍羅力威，結果老闆蕭定一大動肝火，一向對旗下藝人私生活好寬鬆嘅蕭老闆當年被問及此事時都話：「羅力威又有乜嘢咁好，我絕對唔贊成雨僑同呢啲二打六歌星仔一齊。總之雨僑唔肯斬纜，我就雪硬佢。」而雨僑喺之後出席活動時就坦言：「我唔鍾意人咁稱呼（二打六）我朋友。」<br><br>為咗大家同各自經理人公司唔好難做，雨僑同羅力威喺當時好快已經轉為「地下情」，就算同對方同場出現都會避嫌，去到最近幾年先開始慢慢浮面，雨僑就話過：「我哋冇乜故事，其實都係超簡單開心，冇必要話好公開好認定，但我唔會話唔識佢。」而最近雨僑嘅MV當中更加出現咗羅力威嘅身影，正所謂真金不怕紅爐火，愛情經得起考驗先會長久㗎嘛。</p></body></html>