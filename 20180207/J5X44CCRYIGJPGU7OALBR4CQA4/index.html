<html><header><meta charset="utf-8"><title>中環在線：五度延期美獅美高梅年廿八開幕 - 李華華</title></header><body><h1>中環在線：五度延期<br>美獅美高梅年廿八開幕 - 李華華</h1><p>開講有話「年廿八，洗邋遢」，唔知係事有湊巧定賭后何超瓊都想趁機洗邋遢，佢最終將旗下美高梅（2282）新項目「美獅美高梅」嘅開幕日，定於本月13號（年廿八）。呢個賭場5度延期開幕，希望佢今次再擇吉日，開張順利喇。</p><p>本月訂房全爆</p><p>美獅美高梅開張真係一波五折，由2016年起五度延遲開幕，乜原因都有，例如係設計複雜、颱風天鴿影響工程、牌照行政問題等等。<br>外界本身十分期待，話晒係美高梅第二個綜合項目兼揼足本，投資額270億元，而且同澳門美高梅一樣，都有藝術珍藏與展覽。聽講美獅美高梅有超過300件中西古今嘅藝術珍品㖭，即使唔玩兩手，都可以去扮文青感受吓藝術氣息。<br>可惜項目一拖再拖，令大家就好似被拖婚期嘅少女咁，漸漸由希望變失望，家陣直頭有少少心淡；但好在當中又有癡情人，上官網睇番酒店房間供應，今個月訂房竟然滿晒，要去到下月18號先有房，希望賭后今次唔會再令人失望喇。<br>八卦嚟講，根據研易學會傅沛基會長所講，年廿八呢日有開通順利之意，凡事可行，仲啱食團年飯。咁啱喇，賭場開幕之後，一班高層就可以食團年飯賀一賀。<br><br>李華華<br>mailto:LiWaWa@AppleDaily.com</p></body></html>