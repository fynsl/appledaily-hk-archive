<html><header><meta charset="utf-8"><title>隔牆有耳：會計師公會開會傾派錢 - 李八方</title></header><body><h1>隔牆有耳：會計師公會開會傾派錢 - 李八方</h1><p>去年底會計師公會理事會換屆選舉，6名「民主進步會計師」成員，喺會員一人一票下成功爆冷晉身理事會後，逾百名會計師其後要求公會根據附例召開特別會員大會，據知大會3月2日召開，議程之一更包括派錢喎！<br>當日大會將就3大議題表決，包括由4萬幾名會員一人一票普選公會會長、將公會3.55億元流動資產發還會員，即係平均每名會員可獲發回4,000幾蚊，以及檢討行政總裁薪酬過高問題。<br>過去公會召開特別會員大會嘅經驗唔多，之前只係試過2011年有會員動議一人一票選會長，但最終被否決，今次過百會員再次推動上述議題，投票要有一半人支持先可以成功。</p></body></html>