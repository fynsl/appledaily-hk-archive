<html><header><meta charset="utf-8"><title>【愛情DQ掣(17)】法拉bb求深度　浩嵐愛爛片：咪都係西片！</title></header><body><h1>【愛情DQ掣(17)】<br>法拉bb求深度　浩嵐愛爛片：咪都係西片！</h1><p>《愛情DQ掣》為法拉bb Sumi同Youtuber浩嵐安排嘅2nd Date係學跳華爾滋，上集學咗基本步同轉身，今集難度增加，學擺一個優雅姿勢。<br><br>上集都睇到，浩嵐無Sumi學得咁好，仲撞埋跳舞老師Irene度！不過，自稱「學習能力非常高」嘅浩嵐，練多幾次之後，又真係重掌領導角色，帶住Sumi跳喎！浩嵐話喺一段關係當中，「我lead緊嘅時候希望對方全力配合，相反，亦願意畀對方lead，就算知道對方決定係錯，都肯同佢試。」</p><p>Sumi同浩嵐喺跳舞方面開始合拍，不過喺喜好方面似乎有啲距離。講到大家最喜愛歌曲，Sumi話鍾意Greyson Chance 嘅《Waiting Outside The Lines》，浩嵐聽到都忍唔住「嘩」一聲，事關浩嵐鍾意本土嘢，係陳奕迅嘅《我的快樂時代》。至於最喜愛電影，Sumi同浩嵐都揀咗西片，距離近返啲？唔知算唔算喇，因為Sumi鍾意大獲好評嘅《Inception》，浩嵐鍾意嘅係80年代美國爛片《The Room》！Sumi話廣東歌同爛片佢都會接觸嘅，浩嵐仲話唔難遷就，「《Inception》同 《The Room》之嘛，都係嗰啲亂七八糟嘅嘢！」<br><br>喜好有距離，但係跳舞零距離！Irene老師大讚，「跳得非常之好，好多情侶第一個鐘嚟學，都未必做得到，好多都鬧交㗎！」Irene仲話睇好佢哋有機會成為情侶，畀90分添！<br><br>究竟Sumi同浩嵐跳得有幾好？佢哋又想唔想一齊過情人節呢？即刻去片啦！</p><p>場地提供：創藝舞蹈學院<br>主持、撰稿：何宛珊 (表妹)<br>攝影：馮峰、馮燊明、梁依能<br>後期：梁依能<br>視覺設計：Cammie<br>編審：仙<br>編導：梁依能<br>監製：仙<br><br>最港電影大獎投票網址<br> http://bit.ly/thekongestfilmawards <br><br>精選娛聞，喺晒《娛果》<br> http://fb.com/appledailyent </p></body></html>