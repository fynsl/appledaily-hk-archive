<html><header><meta charset="utf-8"><title>黃絲藍絲未變乾屍 - 鄧達智</title></header><body><h1>黃絲藍絲未變乾屍 - 鄧達智</h1><p>佔中期間，在下血溫比較涼，曾努力那一邊都不要踩界、向死鬼江青學習：唔知、唔知，我乜都唔知！身邊相熟或不熟群眾群起指罵：呢度冇「屎色」（黃+藍＝屎色），嗱；是、非、黑、白，任擇其一（好不文革！）；當時答過一次：好，揀你老母！<br>直至某夜途經被佔去彌敦道的旺角，時運低，撞入那堆圍繞營幕坐地煲煙放眼望去男男女女十居八九，全皆皮包骨道友。寫了不加評語現場觀後感，被臭罵的回應足夠壓至窒息，其中一篇比較深刻：啲道友點解吸毒？梗係俾共產黨迫害先搞成咁，值得俾你行出嚟點相咩？有冇良心、有冇廉恥㗎你；鄧生？<br>遇上高見若此，只好頭耷耷，夾着尾巴完全收聲直至佔中告一段落。都諗過應該判我去大西北勞改兼面壁思過，晚晚寫篇表明心跡悔過書！<br>自此漸覺港人面對問題一籮筐的香港信心零落，同理心亦也失落，過去港式愛理不理文明極致高貴表現：「冷眼旁觀」漸散，立場鮮明在朋友圈中升溫，稍稍一段客觀comment，一個持不同立場的意見，就算不割席，也會被罵個狗血淋頭沒完沒了。<br>猩猩，我的兄弟好友從日本公幹回港，發現心愛名牌人造混合纖維行李箱Rimowa在運輸過程中被撞傷，拍了照片，鋪上Facebook：I Love Fxxking HK Airport！<br>頑耍答他：閣下香港起飛，兜個圈，又飛番落嚟香港，冇去過其他機場咩？如果唔係點解咬實係香港機場所作所為啫？<br>死囉……後果可想而知：狗血從四方八面淋過來。猩猩即刻鋪出Nihongo Wakaranai拍攝日本機場地勤人員如何處理行李以溫柔斯文手法，兼評語：日本出名地勤服務優良，我懷疑是香港機場人員所作所為，好正常！<br>這項主觀到加零一理由也非無因；日本公民素質我們素來敬佩，日本人工作態度從來很少讓我們反感是無可厚非的事實。然而百密一疏，行李經歷兩個不同機場，出錯機會各半，不應主觀偏袒其中一方。反正坐的是國泰航空，責任由他們承擔，相信國泰因應顧客理據賠償直至滿意（姪兒年前從香港飛回多倫多，Rimowa行李箱也被撞傷，國泰不問多倫多機場還是香港地勤誰是誰非，全數賠償。）<br>多嘴一句：那麼多人的Rimowa被撞傷過，你們可會懷疑該公司產品的品質？<br>慘，班港女不分黃絲、藍絲，原來未變乾屍，群起發炮，轟炸我一個體無完膚！</p></body></html>