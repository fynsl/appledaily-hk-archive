<html><header><meta charset="utf-8"><title>【愛情DQ掣(18)】感情危機！神秘軍師撐有樓男　出招追老闆娘</title></header><body><h1>【愛情DQ掣(18)】<br>感情危機！神秘軍師撐有樓男　出招追老闆娘</h1><p>《愛情DQ掣》為最後一對參加者，化妝店老闆娘YoYo同有樓男Steven，安排第二次約會，去到獲米芝蓮推介嘅意大利餐廳CIAK - All Day Italian食晚飯。<br><br>第一次約會，YoYo喺決擇時刻想轉身，又唔想轉身咁，睇嚟Steven喺呢段關係都危危地。於是，製作組搵嚟看透愛情世事嘅葉念琛導演，對Steven指點指點！專拍愛情戲嘅葉念琛，今個月有賀歲愛情片《我的情敵女婿》上映，佢話戲中都有場飯局，兇險過YoYo同Steven好多，今餐？小兒科啦！</p><p>同葉念琛導演首次見面，Steven提出嘅第一個問題就係「話題」！30歲嘅Steven覺得同23歲嘅YoYo有年齡差距，成日擔心大家無嘢傾。葉念琛就認為食一餐飯，最簡單就係傾食乜嘢，從而知道對方飲食喜好，以後記住，女方就會覺得男方細心。<br><br>葉念琛即時畀個挑戰Steven，要當佢係YoYo咁一齊嗌嘢食，Steven一路望住個餐牌揸唔到主意，葉念琛就提醒，「你睇咁耐，女仔會以為你好擔心價錢，你應該好豪氣咁睇兩吓，就即刻嗌嘢食，咁先會覺得你視錢財如糞土吖嘛！」葉念琛又教Steven，話食西餐最緊要留肚食甜品，呢方面女方話食咩，男方都要話「想食！」</p><p>葉念琛為咗增強Steven嘅鬥心，提出同佢打賭，佢哋各自揀一道前菜，賭吓YoYo會鍾意邊個嘅選擇，究竟邊個更加捉摸到女仔嘅心意呢？另外，葉念琛會全程秘密做Steven嘅幕後軍師，透過藍芽耳機提點Steven。製作組就同YoYo解釋耳機係用嚟同工作人員溝通，唔知瞞唔瞞得住YoYo呢？即刻去片！<br><br>場地提供：CIAK - All Day Italian<br><br>主持、撰稿：何宛珊 (表妹)<br>攝影：馮燊明、梁依能、動L<br>後期：馮燊明<br>視覺設計：Cammie<br>編審：仙<br>編導：馮燊明<br>監製：仙<br><br>最港電影大獎投票網址<br> http://bit.ly/thekongestfilmawards <br><br>精選娛聞，喺晒《娛果》<br> http://fb.com/appledailyent </p></body></html>