<html><header><meta charset="utf-8"><title>冰說聰明：波動市最講紀律 - 青冰</title></header><body><h1>冰說聰明：波動市最講紀律 - 青冰</h1><p>在股票市場，熊市揀股一定要有眼光，牛市跟衝一定要有勇氣，現時是否由牛轉熊，言之尚早，但在過去幾天的波動市中，你最需要的不是眼光及勇氣，而是紀律。青冰常同戰友分享，在逆市況時，最好就是去執倉，去重新部署。其實執倉有很多方法，但萬變不離其宗，就是汰弱留強。<br>只要你能夠對自己坦白一點，分辨強弱是很易的事，有好消息時升得多，市況急跌時又跌得少，點計都係強啦。又或者，你買咗之後幾乎沒有潛過水，大漲小回全部都在你的入貨價上面發生，仲唔強？弱股者，就係升市升得少，跌市一定有份，你睇吓隻中移動（941）一定明白，佢貴為恒指第五大比重的股份，去年只跑贏中石油（857）及聯想（992），執筆之時，今年仍跌2%，昨天大市一度反彈，佢未到午市已經倒跌，買佢已經錯，繼續持有就更令人氣餒。<br>好喇，當你懂分辨強弱，最難的就是執行，相信很多人明白止蝕的重要性，亦有很多人嗤之以鼻，認為應該十上十落，或者很容易左一巴右一巴，當中的假設，即是大市方向未變，但請留意自己的倉，自己是應該最清楚的，你問專家，答案也是根據他自己的倉位及判斷，坐住三成盈利，當然不介意現時震一震，即使再跌一成要調整策略，贏緊錢take profit心理壓力也細啲，但你的情況可能是淺潛變深潛，未必斬得落手。<br>散戶的優點係靈活，先避其鋒，再謀後動並無不妥，別忘記了下星期二北水便會暫停，屆時購買力又少一截。可能北水也這樣想，下星期冇得沽喎，都唔知這兩星期外圍市況會點，不如現階段先行獲利啦，所以昨天看到罕見的北水淨流出，除非你覺得短期內會急彈番上33000點，否則酌量減倉減心理壓力，未為晚也，如果你相信牛市未完，今年仲有大把機會呢！<br><br>青冰<br> http://fb.com/chingbing888 <br>本欄逢周四刊出</p></body></html>