<html><header><meta charset="utf-8"><title>中環在線：說好的40000點幾時見？青姐：唔會為面子死撐 - 李華華</title></header><body><h1>中環在線：說好的40000點幾時見？<br>青姐：唔會為面子死撐 - 李華華</h1><p>港股大暴瀉後噚日反彈又無力，2017年初已經唱好港股會升到40000點、今年初仲維持目標嘅獨立股評人胡孟青（青姐），噚日喺報章專欄突然話「恒指已見頂」。華華急搵青姐問吓係咪轉軚，佢回覆時承認已經放棄咗40000點目標，因為「睇到形勢有問題，我唔會為咗面子死硬咁話40000」。</p><p>籲失守30000再博反彈</p><p>青姐話，之前已講過40000點目標「八折都收貨」，家陣斷言見頂，並唔係要語不驚人誓不休，「唔係轉唔轉view，而係𠵱家俾人做緊世界，睇吓啲盤知道唔妥……我哋都係睇住個market因時制宜，目標係死嘅，人係生嘅」。<br>佢話2月初起已見形勢有變，而且已經開始提醒市場，改變睇法係因為見到債市同資金流向轉變，包括外資沽貨但「把口叫你買」，債股資金逆轉兼北水撤退。最重要係散戶明顯變得心雄，大部份未有貨嘅，等緊入市，搞到30000點樓上一層層變蟹貨，畀機會「聰明人滾貪心鬼嘅錢」。<br>咁散戶應該點做呢？佢建議大家農曆年前唔好有動作，等大市失守30000大關先買第一注博反彈，但重申今年未必可以再見到高位，「唔見番好奇咩？30000點好差咩，落番23000再上30000都得㗎，都有7000點呀！」<br><br>李華華<br>mailto:LiWaWa@AppleDaily.com</p></body></html>