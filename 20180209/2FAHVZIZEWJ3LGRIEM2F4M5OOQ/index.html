<html><header><meta charset="utf-8"><title>求驗客手記：熱刺贏「波」抽好籤 - 求驗客</title></header><body><h1>求驗客手記：熱刺贏「波」抽好籤 - 求驗客</h1><p>貴為英超球隊嘅熱刺，上月喺英足盃第四圈作客英乙嘅薯仔地，喺射手哈利卡尼擔正下，幾經辛苦先以1:1逼和低三個組別嘅紐波特郡，真係乜「飛士」都冇晒。周三重賽兼且喺領隊普捷天奴第200場領軍下，熱刺返到溫布萊個靚地即刻唔同晒，地面組織返晒嚟，輕鬆憑對手嘅烏龍波同拉美拿今季首個入波，主場2:0踢走紐軍晉身16強。</p><p>留力周六對阿奴</p><p>熱刺周六要喺英超上演北倫敦打吡，硬撼回勇嘅阿仙奴，所以呢場波多位主力如哈利卡尼、基斯甸艾歷臣都唔做正選，不過前線依然有洛蘭迪、孫興民同拉美拿領軍，仲有中堅艾達韋列特久休復出㖭！<br>紐波特郡嚟到溫布萊似乎唔多夠班，上半場26分鐘仲要慌失失「先開紀錄」，講緊嘅係紐軍左閘丹畢拿，面對穆沙施素高嘅右路地波傳中時，個波彈中自己右腳改變方向彈向球門，幫熱刺領先1:0。八分鐘後孫興民喺左路突破，傳畀禁區接應嘅拉美拿，後者離門六碼輕鬆射入，其後控制大局嘅熱刺留晒力再冇入波，以2:0贏波晉級。熱刺第五圈亦抽好籤（見附表），只係對英甲嘅羅奇代爾。</p><p>計埋今場，普領帶領熱刺嘅200場賽事贏咗110場，不敗率達78.5%，近12場主場更取得10勝兩和，表現咁硬淨未知阿仙奴領隊雲格周六嚟到會唔會驚呢？</p></body></html>