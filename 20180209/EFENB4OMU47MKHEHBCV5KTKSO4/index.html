<html><header><meta charset="utf-8"><title>智取大市：跌市為反攻準備 - 晉佳</title></header><body><h1>智取大市：跌市為反攻準備 - 晉佳</h1><p>A股兩日急跌拖累港股，執筆時睇標普500指數波幅未減，升市嘅支持位50天線變成阻力，未回復安全亦未終極恐慌。港股早前下跌先由騰訊（700）、平保（2318）等帶動，然後到走勢緊貼A股嘅二三線中資股下跌，國航（753）、南航（1055）、馬鋼（323）同鞍鋼（347）齊齊失守升勢以嚟一直守住嘅保歷加中軸。噚日百大市值港股嘅升跌比例大約4：6，市場情緒略見虛怯之下，未至於好差。不過，仍要提防大市有下一波拋售潮，跌勢可以更急劇。<br>如果睇返恒指牛市之中尖頂急跌嘅往績，近年非常有限，對上係2011年8月歐債危機，恒指分兩轉大跌直至9月尾先見底。再對上已經係1987年至1993年期間，成廿幾年前，當時幾乎每次跌市都係尖頂急跌模式，跌市途中多數有一個短則1日、長則近10日嘅造旗反彈，然後好快重拾急劇跌勢。<br>與其望天打卦，倒不如為下一轉反攻做準備，務求令自己喺確認市況回穩時買對股票。就趁噚日市況稍為喘定，望一望乜嘢股之前跌得少、單日彈得多，呢批股可能係下一轉嘅強勢股。今日睇有賭股同零售股望落唔差，之後慢慢研究吓。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>