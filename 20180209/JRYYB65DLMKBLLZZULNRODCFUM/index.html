<html><header><meta charset="utf-8"><title>中環在線：佳民上市唔夠余安安搶鏡 - 李華華</title></header><body><h1>中環在線：<br>佳民上市唔夠余安安搶鏡 - 李華華</h1><p>由新世界（017）主席鄭家純女婿龐建貽等富二代合資嘅佳民集團（8519）噚日掛牌，上市儀式有富二代撐場就當然喇，但估唔到，竟然連藝人余安安都罕有現身，但唔好搞錯呀，余安安係撐同樣噚日上市嘅龍昇集團（6829）。<br>余安安貴為前當家花旦，雖然差唔多登六，但一出場仍然星味十足，蓋過啲富二代。龍昇喺香港做地基工程，同余安安有咩關係？佢話，因為龍昇主席嘅朋友係佢嘅朋友，所以特意早起撐好友。咁有冇出錢認購少少先？佢就話冇，「原本都想認購，但佢咁爆（認購反應）」。</p><p>每手蝕450元
</p><p>龍昇噚日股價表現造好，最高見0.495元，收市報0.415元，較招股價升3.8%。佳民嘅股價就「深潛」，最低見0.226元，較招股價0.3元跌25%，收報0.255元，跌15%，每手賬面蝕450元，認購咗嘅散戶認真慘慘豬。<br>可能老闆娘黃佩茵見股價唔對路，又或者忙於招呼佢班富豪股東，包括立法會前議員胡經昌姪仔胡建邦、意博資本創始人諸承譽等，華華埋身問兩句都俾人推開。黃佩茵除咗有老公羅揚傑撐場，佢爸爸、新加坡富商黃添勝同媽媽都全家總動員撐場。<br><br>李華華<br>mailto:LiWaWa@AppleDaily.com</p></body></html>