<html><header><meta charset="utf-8"><title>【神秘的力量？】下游廐主拜完神　翌日即有馬贏！</title></header><body><h1>【神秘的力量？】<br>下游廐主拜完神　翌日即有馬贏！</h1><p>練馬師告達理（人稱大告）深明鬥志唔可以輸的道理，即使旗下只得21駒，少絕全港馬房，惟他仍努力做好部署力爭上游，以免再因頭馬唔夠數，變成累積三次成績肥佬，而被馬會收回練馬師牌照。<br><br>皇天不負有心人，昨日（9日）專誠在馬房內拜神的告達理，今午（10日）即於沙田馬場贏馬，第六場四班泥地一哩，大告麾下四歲澳洲自購馬「烽煙四喜」首度配史卓豐，連續第三次跑此程，終於打開在港勝門，單Win及組合獨贏A1分別派60.5及31.5元。<br><br>大告全日獨出「烽煙四喜」一駒即勝，此馬沿途守前列位置，直路一衝過晒對手，贏1.25馬位，大告季內增至有七Win，壓過少佢一Win的麥菲文，由原本練馬師榜尾二升上尾三。「烽煙四喜」亦可謂替大告老婆告安琪贏馬補數，須知告安琪名下Packing Eagle（原名「包裝奔馳」），今日較早時間於新西蘭跑一級賽做阿二未竟全功。<br><br>第六場二至四名順序為「歡悅星」、「萬霸駒」及「鑽之友」，四重彩派四萬蚊鬆啲。今期三T大彩池有人中正獎，每注派913萬幾。<br><br>練馬師賀賢今日第五場「幸運時代」、第六場「歡悅星」均飲恨屈居亞軍，自去年10月25日贏「開心健康」後，賀賢已食白果三個幾月，正牌黑到冇朋友。</p></body></html>