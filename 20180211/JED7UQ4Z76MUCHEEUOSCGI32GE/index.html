<html><header><meta charset="utf-8"><title>星期日專題：科大生創拗手瓜會　北上挑機難忘啟發大隻戰友覓志向</title></header><body><h1>星期日專題：科大生創拗手瓜會　北上挑機<br>難忘啟發大隻戰友覓志向</h1><p>【本報訊】「咁認真拗手瓜，會唔會好笨？」網友眼中的儍事，22歲的鄺梓文聳聳膊，他說千金難買，「我唔係隊中最強，但成為推手，就係我嘅存在價值」。這手瓜起𦟌的科大數學系四年級生，一年前透過網絡尋人，由零開始在港創辦「香港腕力協會」，以公園涼亭作起點，拗手瓜會友，成員包括中學生、老師、扎鐵工，還認真到帶隊北上參賽。「將FF變現實，係好美妙」。<br>記者：呂麗嬋<br><br>星期六早上，山林道一間樓上健身中心，擠滿手瓜起𦟌大隻男，先來握拳、伸展手掌熱身；再來是舉重、拉手帶等力量訓練。「冬天天氣凍，唔熱身易拗柴。」鄺梓文解釋。一字排開的大隻男，似山寨兵團，但人人一面認真。「初中已成日同人拗手瓜，有次喺網上睇到新加坡腕力協會成立嘅訪問，個創辦人只大我一歲，我問自己點解人哋做到我做唔到？」坐言起行，以中英文Google，眾裏尋他。「嗰時搵到深圳都有個拗手瓜會，上去諗住取經，點知嗰邊話，啱啱先有兩個香港人上過嚟！」<br></p><p>「出外比賽見到天外有天」</p><p>這便是後來成為協會副會長的阿宗及阿偉。上網看同一帖文，前後腳北上，成就三個大隻男「命中注定的相遇」。「回港開fb專頁，竟然有唔少人主動聯絡，唔係行出咗第一步，你都唔會知原來拗手瓜，咁多人有興趣」。充滿剛陽味的眾裏尋他遊戲，最終聚集了20幾人。「當初諗住喺樓下公園一齊拗吓手瓜玩吓，冇諗過有健身中心慷慨畀地方我哋訓練，大家又會組隊出外比賽，仲會有記者因為拗手瓜訪問我哋，唔係話有幾了不起，但發展已經係喜出望外」。<br>今日手瓜起𦟌，以為自小已是體育健將，但原來那些年，當鄺梓文仍是小學雞，他形容自己是喜歡思考的肥仔科學迷，是那種媽媽帶他接受智商評估，被評定為資優兒童，自覺與別不同的小小高材生。「細個好肥，鼻敏感又嚴重，你諗吓，一個成日流住鼻涕嘅肥仔，又鍾意同人講啲懶深奧嘅嘢，啲同學仔會有幾唔耐煩」。少年時代，總希望得到同輩認同，升上中學，他發現說話無同學愛聽，但和人拗手瓜卻總是贏，勤去健身室，為減肥，也為拗手瓜，越練越大隻。<br>「中學係拗遍學校無敵手！」升上大學還行，直至他成立「香港腕力協會」，以為自搭舞台大有發揮，殊不知才發現，人生原來不是總是贏。早前他首度帶隊北上廣州參加公開賽，與國際級健兒公開較量，阿宗及阿偉就先後摘下不同級別賽事的冠軍及亞軍，反而是他這個領隊空手而回。「出外比賽，你會見到天外有天，但同時亦會發現，身邊好多人就算非職業選手，天賦亦比自己好」。他說：「就如搞呢個會，覺得呢項運動可以發揮，但當你發現已好努力，但其實自己未必咁勁，就會自我質疑。」</p><p>「做推手係我嘅存在價值」</p><p>「不上擂台永遠不會輸」是硬道理，但鄺梓文卻說寧願全力以赴，誠實面對自己。「每個人都有個自我保護機制，考得唔好話俾自己聽：我未盡力啫」。不逃避，他選擇對自己殘忍提問：如果只鍾意贏，贏唔到就放棄，有咩資格話你係真心鍾意拗手瓜？「有段時間係好糾結，𠵱家會諗，如果我可以啟發到有潛質的人，令佢哋有機會玩到呢項運動同出外比賽，就算我唔係隊中最強，但能夠成為推手，就係我嘅存在價值」。<br>自言性格不算感性，但鄺梓文說永遠不會忘記與他眼中「香港最強」的阿宗，在書展的一席話。「佢話DSE考得唔好，好迷惘，唔知條路可以點樣走落去，諗過求其搵份工，part time又好，政府工又好，得過且過，自從搞咗呢個會，重新發現自己嘅興趣同強項」。其時，阿宗尚未成為健身教練，而是在地盤扎鐵。尋常的對話，令他甚為觸動，覺得自己好似無端端「畀咗一樣好正面嘅影響其他人」。<br>成就他人的滿足感，超越一開始追求自我滿足的層次，亦讓畢業在即的鄺梓文，認真反思自己的前路。「細個想做科學家，考入科大讀數學，好大程度係呢科考得比較好」。<br>成年人說搵食，學生揀科要睇餸食飯：「搞呢個會，令我重燃心中一團火，同戰友一齊構思創造，經營一樣嘢，做咁多年人讀咁多年書，就算讀到大學，好多嘢都係社會鼓勵我去做，第一次活生生係自己想做，戰友之間啟發一齊去做」。行出第一步，其實有無限可能性，第一個也是香港唯一的拗手瓜會，將FF變現實，原來真的好美妙。</p></body></html>