<html><header><meta charset="utf-8"><title>英超攻略：車仔鬥西布朗「大」硬 - 飛鴻</title></header><body><h1>英超攻略：車仔鬥西布朗「大」硬 - 飛鴻</h1><p>陷入低潮的車路士，2018年各賽事10戰法定時間只得兩勝五和三負，周一英超主場鬥包尾的西布朗，前鋒基奧特可望首次正選披甲，無疑是反底良機，然而近期車仔的防線令人擔心，西布朗亦有前冇後，捧中位數[2.5球]的「大」更佳！（球賽編號：星期一8；now621及樂視明日4:00am直播）</p><p>基奧特勢正印掛帥</p><p>車路士上季在干地麾下如入無人之境，到今季兼顧歐聯，而干地又與管理層的關係勢成水火，種種因素令車仔踏入2018年後演出大倒退，艾華路莫拉達腳風極差，近期還因背傷缺陣，甚至有傳隨時收「咧」。經過一月各賽事10戰只得兩勝，英超甚至連前四席位也快將不保，今仗車仔返主場鬥包尾的西布朗，無疑有機會以一場大勝走出低谷，然而以車仔近兩輪連續以三球之差不敵般尼茅夫及屈福特，捧上盤實有隱憂。<br>車仔在中堅安達斯基斯坦臣缺陣下，不論大衛雷斯或加利卡希爾都欠穩健去帶領防線，因此車仔不時被對手靠入楔突破，而且，鋒線又有基奧特首次正選披甲，配合韋利安及馬高斯阿朗素等側擊戰將的傳中，今仗大有機會開齋。</p><p>西布朗由柏度接手後，雖然在英足盃曾作客3:2淘汰利物浦，但12輪英超只得一勝，目前正水深火熱，近兩輪還連敗予修咸頓及曼城，共失六球；柏度領軍一向重攻輕守，西布朗在紅軍借將史杜列治夥拍荷西朗頓下，今仗亦有辦法衝擊車仔防線，入球「大」穩開。<br>文：飛鴻</p></body></html>