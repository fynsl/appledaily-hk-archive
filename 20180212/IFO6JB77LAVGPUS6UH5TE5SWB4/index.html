<html><header><meta charset="utf-8"><title>隔牆有耳：蔡伯勵評戊戌年生肖運程　娥特慎小人　若驊吉星照 - 李八方</title></header><body><h1>隔牆有耳：<br>蔡伯勵評戊戌年生肖運程　<br>娥特慎小人　若驊吉星照 - 李八方</h1><p>戊戌狗年就到，唔少市民關注各個生肖嘅新一年運程。屬雞嘅林鄭月娥就喺本命年登上特首寶座，踏入狗年換成新科律政司司長鄭若驊嘅本命年，有127年歷史嘅廣東真步堂第三代傳人、年達96歲高齡嘅曆法權威蔡伯勵分析，屬狗者有吉星「華蓋」覆蓋，來年可「坐擁太平」，唔知通佢場僭建風波可以大步檻過？蔡伯勵亦叫屬雞者要注意健康，同時要小心小人。<br>至於虎、兔、蛇、馬，蔡伯勵亦話係來年當旺生肖，當中肖虎者來年有吉星「三台」，可大事化小，名利有餘；兔亦有吉星「月德」守命，能喜上眉梢；蛇則有吉星「紫微」，雖有凶星「天厄」，但不足為患。而屬馬者，如前特首梁振英咁吖，亦有吉星「將星」披甲，可借虎添威，連任政協副主席嘅689，唔通新一年繼續逃過UGL風波涉及嘅難關？</p><p>狗年宜以靜制動</p><p>至於屬猴者，雖有吉星「文昌」，但有凶星「吊客」，要留意長者健康，前特首曾蔭權就係呢個生肖嘞！<br>至於鼠、牛、羊、雞、豬，喺狗年運程則屬中等，其中肖雞未有吉星，卻有凶星病符，蔡伯勵提醒林鄭等屬雞者要注意健康，亦要小心小人。肖龍者則與戌相沖，係12生肖中最差，會遭逢凶星「歲破」，建議凡事謹慎。<br>去年香港政壇風波不斷，唔少人都寄望狗年可以雨過天晴，蔡伯勵亦推算，戊戌狗年情況相當嚴峻，社會仍有唔少爭拗擾攘，政制續有壓力，金融發展平平，地產亦放緩，僅科技行業可一枝獨秀，建議大家狗年宜保守，以靜制動，勿過份進取。<br><br>李八方</p></body></html>