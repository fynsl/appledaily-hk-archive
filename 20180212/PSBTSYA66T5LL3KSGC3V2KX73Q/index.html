<html><header><meta charset="utf-8"><title>笑到最後：狗年投機攻略 - 高明</title></header><body><h1>笑到最後：狗年投機攻略 - 高明</h1><p>2017年係神奇嘅一年，唔需要揀股、唔需要有技巧，見升嗰隻買嗰隻，就會有錢賺。更奇嘅係，每逢轉角市，有懷疑十五十六，買股票一定係正確嘅選擇。2018年，特別係立春過後，明顯轉變，變成「疑點利益歸於現金」，稍為有懷疑，啲人沽都沽唔切。<br>錯咗都唔怕認：即使高明按紀律「跌就沽、升就買」，星期一已大幅減持，無奈到星期二凌晨未瞓，見美股反彈，以為港股一樣見底並重展升浪，開市見股價已升，貫徹「升就買原則」，高追三寶，點知一個鐘後發現唔對路即時止蝕離場。<br>當時高追都知反彈有啲條件未被滿足。通常反彈先決條件有幾個，包括跌幅夠多、市場夠恐慌，星期三開市前已有上述條件，但未滿足嘅因素係（1）時間唔夠，未足夠令博反彈嘅人心死；（2）股價低位逐級跳，升幅一個鐘高過另一個鐘。<br>當時高明仲以舊年嘅心態買股票，結果當頭棒喝又跌錢。高明預期，今年至少首季，股市要重展升浪，必須要達至冇合理疑點，所有負面因素清除，啲人先敢落注，同舊年有唔同。當然，人人炒股方法唔同，已經有人覺得夠平而買入，唔想阻人發達，高明唯一建議：用盡自己所識嘅分析工具，確認冇死角先下注。<br>返到上星期，本欄「沈判日自救攻略」文章一出，留言有讚有彈，部份留言覺得：股價下跌唔應該止賺。一個星期過去，恒指已跌3,421點，衷心希望當日留言覺得不應止賺嘅網友今日唔會太傷。我老豆成日話：通常唔買嗰個最多意見。留言嘅人，估計多數都冇買。但我憂慮，有跟開嘅讀者睇完我嘅文章，再碌落去睇留言，見留言恥笑沽貨獲利嘅人，覺得唔夠型而一直持貨。事到如今，希望大家投機當機立斷啦！<br>回顧雞年，高明喺應該買貨時叫買、應該沽貨時叫沽。今次係農曆年前最後一篇，高明祝大家狗年笑到最後。<br><br>高明<br> http://fb.com/bigricetea <br>本欄逢周一刊出</p></body></html>