<html><header><meta charset="utf-8"><title>【馮仁昭四圍超】加強《棟篤》宣傳波多野結衣襲港過情人節</title></header><body><h1>【馮仁昭四圍超】加強《棟篤》宣傳<br>波多野結衣襲港過情人節</h1><p>波多野結衣噚日嚟咗香港，宣傳有份參演嘅賀歲片《棟篤特工》。大約4點，波多野結衣由經理人陪同下抵港，佢話：「今次沒有時間遊覽，有時間也想到處走走，不過也感謝粉絲的支持。」波多野結衣話聽日情人節會喺香港過，笑住指自己冇男士約但冇唔開心，仲話年年都喺工作中過，已經十年冇情人。<br>黃子華、佘詩曼同蕭定一噚日就坐直升機去石崗直升機場，為電影《棟篤特工》做宣傳。子華話佢同阿佘新年都要為電影宣傳，問佘詩曼情人節有乜嘢節目？佢話：「情人節都要開工幫電影做宣傳。」</p><p>子華預告入場</p><p>子華就話希望有機會靜雞雞入場睇觀眾反應：「我以前會喬裝，大pat鬚同哨牙反而仲突出，所以今年要再諗過用乜嘢打扮入場。」電影老闆蕭定一受訪時話對票房有信心：「預售嘅成績幾好，見到年初一初二嘅銷售情況真係唔錯。」</p><p>另外，甄子丹噚日喺日本拍完外景返港，講到黃百鳴爆佢新戲酬勞過億，子丹話：「唉，啲老闆成日complaint（投訴），其實啲老闆都係叻嘅生意人，唔賺錢點會去做呀？百鳴哥同我咁friend，佢好精明嘅。」<br>撰文：馮仁昭</p></body></html>