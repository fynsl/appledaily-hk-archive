<html><header><meta charset="utf-8"><title>母子關係最低點Chilam通水袁詠儀操控症　魔童反抗要換媽咪</title></header><body><h1>母子關係最低點Chilam通水<br>袁詠儀操控症　魔童反抗要換媽咪</h1><p>【閃耀人生女人心袁詠儀系列之1　教仔方法】46歲的袁詠儀（靚靚）最近接受本報女人心系列連載式專訪，頭炮先談其11歲的寶貝仔張慕童（魔童）。靚靚和張智霖（Chilam）錫魔童錫到燶，不過二人教仔方法卻兩極，女要嚴，男很民主，夫妻常為此爭吵。有操控症的靚靚一直不覺得自己有錯，直到有一日兒子好認真向Chilam要求換新媽咪，靚靚才恍然大悟知道出事了！</p><p>袁詠儀身兼影后兼90年港姐冠軍，她一直自信心爆棚，又認為自己為家付出很多，常埋怨老公張智霖採取的放任教仔方法會寵壞魔童，所以經常強迫魔童跟其一套去做，終於魔童忍受不了，向爸爸投訴要換媽咪，Chilam告知靚靚，她大感晴天霹靂，明白要修補關係。</p><p>自我檢討</p><p>其實靚靚不知道自己教仔方法有問題，她以為有問題的是兒子，所以安排魔童去看心理醫生，直至學校老師對她有意見，她才開始檢討自己：「我初初嘅時候好主觀㗎！覺得自己嗰套先啱，直到幾年前魔童嘅學校send佢去見一啲醫生，要check吓佢係咪有一啲過度活躍症，或者睇吓佢係咪有嗰啲自閉症，因為佢冇辦法集中上堂，佢會做完晒自己嘢，好快就騷擾人，都係種學習障礙，send佢去check嘅時候，佢冇呢啲問題喎！但係點解佢會突然間咁angry嘅？咁就send佢去見心理醫生。」<br>靚靚指與魔童一起見完心理醫生才發現有問題的是自己，她說：「我太自我喇，真係唔合格㗎！我覺得有陣時都仲係對個仔好火爆，我唔係嚴呀，我有陣時都可能仲有少少嗰啲操控症呀！希望佢係聽我講坐喺嗰度、企喺嗰度，我覺得呢啲都係我嘅問題。」<br>自從靚靚聽從心理醫生方法與兒子相處後，關係有所改善，靚靚說：「嘩！如魚得水喎！我同我個仔關係好到不得了，咁我就發現原來我真係有錯，自己要去調校，有啲嘢我仍然係堅持，例如禮貌呀，或者食嘢唔好咁大聲呀！唔好印腳！我見到人印印腳，我頭痛㗎！呢啲我就會，但係我老公成日覺得我就係呢啲嘢，令到自己好緊張，其實做父母唔一定啱晒，你某時候都要聽仔女講佢嘅心裏面係點樣。」</p><p>拒絕溺愛</p><p>不過靚靚認對兒子也不能太放任，擔心魔童會變成一個好離譜的人，她說：「老公好鬼縱個仔，例如我個仔話『爹哋你幫我去買一樣嘢』，咁我老公明明自己做緊嘢㗎喎，佢都會諗盡辦法幫佢去做嗰樣嘢，但我角度就唔係㗎！我會話畀佢聽『唔得喎今日，因為我做緊嘢，但係我聽日會嘗試幫你去買』，太就佢，呢一刻你好開心，佢好開心，但係過多二十年後，佢出嚟呢個社會做事，唔會有人咁樣對佢㗎！唔會有個老闆畀你咁樣做，你一定要有啲嘢話畀佢聽，係要有程序，係要等嘅。」<br>採訪：陳月媚<br>化妝：Kerry Wong<br>髮型：Sam Pan of Muse Hair<br>場地提供：好酒好蔡</p></body></html>