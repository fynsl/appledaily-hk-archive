<html><header><meta charset="utf-8"><title>八方相當年：法政界真文青　搞過IT仲識寫詩 - 李八方</title></header><body><h1>八方相當年：<br>法政界真文青　搞過IT仲識寫詩 - 李八方</h1><p>法政匯思最近有新人登場成為召集人，就係2015年先至成為大律師嘅吳宗鑾（Chris），相信唔少人都知，48歲嘅Chris未踏足法律界前喺IT界打滾，但相信大家未必知道，其實佢同時都係一位詩人，17、18歲已經開始用筆名寫詩投稿，最鍾意嘅係新月派，自稱「為賦新詞強說愁」。</p><p>創業被收購成就良緣</p><p>查實呢種文學詩意，喺香港較難培養，而Chris都不諱言，可能同佢未夠一歲就跟屋企人去咗台灣有關，一直至中學時代先返港生活。佢自稱讀書唔多叻，卻愛睇小說等課外書，好鍾意文學同文字，「好似𠵱家啲文青咁㗎，哈哈！」<br>中五後半工讀，喺渣打做過兼職櫃員，亦教過人畫畫，同時喺七仔做過兼職，儲夠錢就去咗澳洲升學，入咗墨爾本大學修讀政治及經濟，都有喺唐人街打工幫補吓學費。一直冇諗過畢業後喺當地搵工嘅吳，1997年返港，適逢科網熱潮，佢同大學同學創業搞IT，「我又吹得兩嘴，其後搵到投資者，半賣半送咁俾間公司收購咗。」<br>而代表嗰間公司負責傾收購嘅人，正係現時嘅吳太。Chris引述太太當年被CEO問到會面詳情時話喎，「間公司冇乜嘢，但個阿Chris就OK喎」，結果佢就入咗公司同太太做同事，大家日以繼夜搏命，有時捱通宵就一齊食飯，結果……the rest is history，兩人育有兩名小朋友，當年Chris要到英國LSE讀法律碩士，太太都辭工陪佢一齊過去。</p></body></html>