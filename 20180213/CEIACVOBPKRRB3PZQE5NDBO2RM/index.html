<html><header><meta charset="utf-8"><title>中環在線：百貨店上市　袁彌明有三King撐場 - 李華華</title></header><body><h1>中環在線：<br>百貨店上市　袁彌明有三King撐場 - 李華華</h1><p>前港姐袁彌明（Erica）終於成為上市公司主席！她創辦嘅彌明生活百貨（8473）昨早喺創業板掛牌，公司收市市值３億元，按持股比例，袁彌明身家逾2億元。呢日唔只有姐姐袁彌望同佢拍住上做生意，仲有老公林雨陽、爸爸袁弓夷同哥哥袁彌昌呢三個生命中最重要嘅男人出席撐場。全家人都咁支持佢，難怪Erica笑到咁開心。</p><p>眼見囡囡一手創辦嘅公司成功上市，爸爸袁弓夷話，囡囡辛苦咗咁耐，家陣公司成功上市好開心。問到佢以前有冇特別培養囡囡做女強人，袁弓夷就耍手擰頭，話全靠囡囡自己努力咁話。至於老公林雨陽，佢同Erica糖黐豆，敲鑼都要手拉手，sweet到爆。問到林雨陽會否獎勵老婆，佢就話「日日都獎勵緊佢」。但由於之前全副心思放晒工作上，所以嚟緊初一，佢就會暫時放低香港嘅工作，同老婆旅行放鬆吓。林雨陽仲話，呢個trip已經計劃好耐，唔知林生林太係咪順便補祝埋情人節呢。<br>全場最開心嘅當然係主人翁Erica，佢形容自己開心又緊張。佢呢日悉心打扮，穿上「有花有葉」嘅靚裙，佢解釋條裙同公司理念相近，因為公司主要賣天然產品，而且佢鍾意着淺色，上鏡「影得靚啲」咁話，果然貪靚。</p><p>李華華<br><br>mailto:LiWaWa@AppleDaily.com</p></body></html>