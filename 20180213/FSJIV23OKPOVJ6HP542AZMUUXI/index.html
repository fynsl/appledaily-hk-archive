<html><header><meta charset="utf-8"><title>大棋局：牛調整？熊出沒？ - Mr. Tregunter</title></header><body><h1>大棋局：牛調整？熊出沒？ - Mr. Tregunter</h1><p>上星期一道瓊斯工業指數暴跌1,175點，創史上最大單日跌幅，全世界齊齊被拋窒。連環急跌，各地股市乜嘢100天線、大頸線、保力加通道跌穿晒，形態上非常樣衰。係牛市大調整，還是熊出沒注意？嘗試從幾個角度睇。<br>首先，所謂道指史上最大單日跌幅，其實只有4.6%。指數創新高，點數波動只會越來越大，唔會越來越細。有輿論將今次跌市同1987年股災比較，當年10月19日道指跌508點，點數上不如今次，但跌幅有22.6%。所以今次跌市，同87股災冇得比，起碼暫時如此。<br>其次，現代的金融危機都係流動性危機，即某樣嘢爆發，然後金融機構開始互相對數追債。我問你要錢，佢問我要錢，造成資金緊張，局住掟貨籌旗。<br>2008年次按及CDS爆煲，最早顯現的迹象是貝爾斯登瀕臨破產。今次美股大跌，引發XIV爆煲。XIV是瑞士信貸發行的Exchange trade note（ETN），其實就係公司債。芝加哥期權交易所嘅VIX指數，係將波動率（volatility）指數化，本身唔可以賭，衍生產品先可以賭；而瑞士信貸嘅XIV係反向賭VIX，即short volatility。之前美股不斷陰升，波動率極低，short volatility可以話瞓喺到已賺錢。但前面贏到開巷，唔夠後面一鋪清袋。</p><p>唔對路就要走</p><p>由於XIV發行前合約已寫明，輸得金就會提前終止產品，XIV 2月20日就會按收盤價清算退錢。瑞信強調手上嘅XIV有做對沖，所以冇乜影響。2008年次按爆煲時，CDS總值估計超過50萬億美元；XIV今年2月2日市值高𥧌只有20億美元，無得比，影響細好多。<br>其三，要出現丁孝蟹告別式直插，需要高槓桿配合。有高槓桿先有大斬倉，股民印象最深相信係2015年A股插水事件。內地官媒普遍不被內地網民視為新聞媒體，而係像樓下看更旁的大廈通告。所以當《人民日報》大大隻字寫住「4000點才是A股牛市的開端」時，就被視為係官方通告大家股市要炒上。於是上市公司老細瘋狂地將自己公司股票抵押借錢，證券行狂借孖展給股民炒股，最後因為槓桿太高一插就散。<br>但有關部門智慧還是很高的，吸收過教訓，外媒報道指有關部門要求券商，揸住的抵押股票就算觸及平倉線暫時都唔好斬倉。結果係負責借錢出去的銀行及券商股插，這是後話。從融資餘額看現時A股、港股、美股都不算處於高槓桿位置，相信不致於出現斬倉潮。故維持早前睇法，股市應該未玩完。<br>然而這是主觀看法，實際操作會觀察有冇出現三花聚頂及美元回流的速度，若見唔對路就要走。<br><br>Mr. Tregunter<br>本欄逢周二刊出</p></body></html>