<html><header><meta charset="utf-8"><title>袒護鄭若驊　搶答法律問題</title></header><body><h1>袒護鄭若驊　搶答法律問題</h1><p>【本報訊】多名民主派議員昨在會上引用大律師公會聲明，質疑一地兩檢欠缺法理基礎，批評政府手法是「大石砸死蟹」。面對連番質疑，出席委員會解畫的律政司司長鄭若驊只反覆重申政府立場，「戰鬥力」薄弱，陳帆一度不理反對「搶答」，聲稱要「讓一啲唔識法律嘅人，都可以講吓一啲普通人嘅睇法」。</p><p>「講吓普通人嘅睇法」</p><p>民主黨黃碧雲指人大決定未有提出具說服力的法理理據，猶如「大石砸死蟹」，望鄭以書面回應大律師公會質疑，又指至今看不到政府能將香港部份土地「割出去」，在《基本法》附件三外，不落實香港法律的法律理據。<br>鄭回應時稱黃「可能或者有少少誤解咗個情況」，指內地口岸區是透過本港和內地簽訂租用安排落實，又指一地兩檢安排下，「香港邊境地域無變過」，僅調整境內司法管轄權，屬細小、「特殊用途嘅適用法律調整」。<br>黃追問相關法律理據時，陳帆搶答指：「或者讓一啲唔識法律嘅人，都可以講吓一啲普通人的睇法。」黃強調要求鄭若驊而非陳帆回答，陳堅持與鄭是「團隊」，指「西九龍站執法單位，係內地執法單位。如果（基本法）18條嗰啲，係香港執法單位」，強調「人大常委批准文件已解釋得好清楚，我試圖用普通人角度睇清楚」。<br>立會法律顧問亦就一地兩檢安排提出多個問題，希望政府能在委員會第二次會議前回覆。陳淑莊會後指，法律部過去甚少就政府草案開始審議之初即提出多條詳細憲法問題，「好明顯今次一地兩檢唔只係交通問題，我哋講緊係香港憲制上一個最大嘅危機」。<br>■記者林俊謙</p></body></html>