<html><header><meta charset="utf-8"><title>操盤手札記：波動市吼回購股 - 割柑人</title></header><body><h1>操盤手札記：波動市吼回購股 - 割柑人</h1><p>過幾日就過年，北水截流前夕，港股反彈乏力，主板成交縮減38%至1,349億元。恒指上周接連失守多條防線，中期走勢偏淡，但我傾向相信係牛市調整而非步入熊市。<br>市場普遍以高位回調20%、跌穿牛熊線（250天線）、出現死亡交叉（50天線下破250天線）等指標判別熊市；亦有用數浪方法，但較複雜。若睇回調幅度，以恒指1月29日高位33484計，現時回調4,025點，要回調6,697點先算熊市；睇線更加無跌穿牛熊線、無出現死亡交叉。<br>就算睇埋市寬比率（50天線高於250天線嘅股份佔整體股份比例），亦未見熊。按歷史數據，該比率跌至40%先見熊，現時處於50%水平；而且喺熊市前，該比率往往超過70%，但2016年至今都未見過。不過，股市正在深度調整，後市波動難免，暫宜輕倉操作，無貨就睇定啲先。<br>美國文學家Ralph Emerson講過，只有喺天空最黑暗時，人先睇到星晨。喺上周大跌市時，股民就睇到咩股票夠硬淨，回購股是也！不過，上周回購涉資較大嘅有領展（823）同復星（656），前者四日共用2.75億元回購，後者兩日共用1.29億元回購。回購最頻密嘅係信星（1170），該股1月25日至今已11度回購，共用559萬元。上述三股本周連隨反彈，領展彈1.4%，復星彈3.2%，信星彈1.9%。北水上周百億掃貨嘅匯控（005），將於下周二派成績表，亦有回購憧憬。<br>信星係「股壇長毛」David Webb嘅愛股，持股6.01%。David Webb向來鍾情業務穩定嘅高息股，買入後長期strong hold。信星舊年11月尾宣佈半年多賺2.9倍，派中期息3.8仙、特別息11.2仙。信星派息後，淨現金仍有8億元，大約每股1元，有實力持續回購同慷慨派息。喺息口趨升之際，不妨留意下。<br><br>割柑人<br>本欄逢周二刊出</p></body></html>