<html><header><meta charset="utf-8"><title>隔牆有耳：票選搶手貨　樣靚非無敵　辦公室　男神靠膊頭　女神贏仙氣 - 李八方</title></header><body><h1>隔牆有耳：<br>票選搶手貨　樣靚非無敵　<br>辦公室　男神靠膊頭　女神贏仙氣 - 李八方</h1><p>聽日就係情人節，尚未有情人嘅打工族，點先可以搵到好姻緣？一項調查發現，最多人透過朋友介紹同參加興趣活動，增加有拖拍機會；而喺辦公室內，男神女神自然最搶手，但又咪以為被封男神或女神，一定係樣靚之人，同一調查發現，男神最緊要原來係膊頭，女神首要必備條件其實係仙氣。</p><p>戀情涉工作階級較避忌</p><p>基督教家庭服務中心嘅「盈力僱員服務顧問」去年11月至12月期間，以網上問卷成功訪問872個打工仔，77.4%受訪者認為工作環境對戀情發展有負面影響，而如果要喺辦公室發展戀情，79.4%受訪者傾向接受「同事」為對象，遠高於「上司」嘅46.1%及「下屬」嘅46.3%，可見打工仔喺戀情涉及工作階級時會有避忌。<br>若然打工仔真係同上司或下屬撻着，逾五成都話會以「地下情」方式處理，無非係一旦公開會惹嚟做事偏心、閒言閒語同情侶鬧交影響團隊等問題。<br>有關調查同時羅列咗16項特質，票選最高五項「辦公室男神」條件，排首位係「肯承擔」，其後依次係「做事細心」、「幽默」、「靚仔」同「有智慧」，男、女受訪者不約而同提出相似選項，可見除咗要聰明、靚仔同搞笑，有膊頭同做事「粗中帶幼」先係辦公室男神最重要嘅 DNA。<br>至於「辦公室女神」排名最高嘅五項條件則係「有氣質」、「靚女」、 「善解人意」、「做事細心」同「擅於溝通」。即係有樣又要性格好？女神果然唔易做！之不過呢個票選，男、女受訪者意見有差異，「靚女」一項喺女受訪者中排第三，男受訪者中就奪冠，「身材好」喺女性中排第十，但男受訪者排到第四，男人心目中嘅OL女神，明顯較多注重外觀。<br><br>李八方</p></body></html>