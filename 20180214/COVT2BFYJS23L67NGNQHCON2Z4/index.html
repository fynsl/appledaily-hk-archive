<html><header><meta charset="utf-8"><title>智取大市：揀人類定揀現金 - 晉佳</title></header><body><h1>智取大市：揀人類定揀現金 - 晉佳</h1><p>長線投資，心態決定一切，揸實資產會恐慌？抑或揸實現金會恐慌？要成為有錢贏嘅長線投資者，必先成為後者，做一個厭惡現金嘅人。道理十分簡單，撇除估值因素，你估一班專業知識豐富嘅人幫你做生意搵錢好？定係現金幫你搵錢叻？當然一定係前者，前提唔好買錯搵股東笨嘅殼股，講緊正經公司。<br>買樓，道理亦相若，你係押注區內人嘅搵錢能力，因為人人都要住屋，大部份人都靠份工去製造收入，再投入落層樓度，所以長遠持有物業，係買緊香港人或大陸人嘅製造收入能力，同樣點都好過現金。<br>當估值高嘅時候，你可以相信人類嘅搵錢能力再上一層樓，管理層能搵到賺錢新渠道。當出現危機嘅時候，你亦可以選擇相信管理層解決問題嘅能力。換言之，只要你買嘅都係正經公司股票長揸，理論上只得一個情況要沽出股票變返現金，就係見到面前好大鑊、出晒事，面對管理層不能解決嘅外在因素。至於換馬情況亦得一種，就係見到潛力更佳嘅股票，重點係咪可以正確判斷呢兩件事。人經常會誇大危機或大升市可能性，同時亦經常高估自己判斷力，但去到危機關頭，到時唯一建議係，相信人類吧。<br><br>晉佳<br> http://fb.com/advanceguy1 <br>本欄逢周一、三、五刊出 </p></body></html>