<html><header><meta charset="utf-8"><title>何須法官調查 - 左丁山</title></header><body><h1>何須法官調查 - 左丁山</h1><p>因乙型流感在幼稚園及小學爆發，引起醫學教授與著名男女歌星黎明、謝安琪隔空口水戰，都幾趣怪。香港係一個永不沉悶嘅城市，一件新聞頂多熱鬧幾日，就會有其他新聞冚過嚟，例如律政司司長、建築法律權威、資深大律師、特許工程師鄭若驊並不知道家裏有僭建呢單新聞，現在邊個得閒去理呀？特區政府一早明白呢個道理，對司長僭建一事，一於採取拖延戰略，由建制派議員在立法會力阻泛民議員狙擊，對傳媒公眾則一味拖延，成日叫大眾包容，畀時間空間讓鄭司長處理。呢樣公關策略，並非新創，1992年克林頓當選美國總統後，每遇上醜聞，就運用呢樣stalling tactic，用到出神入化，共和黨與傳媒莫奈他何。<br>果然呢，乙型流感新聞鋪天蓋地，無端端出咗一單謝安琪網上談流感針，就即刻網上瘋傳，成為眼球焦點，跟住2月10日又發生九巴雙層巴士在大埔滘松仔園區域發生大災難，19人死亡，林鄭立即宣佈成立由法官主持嘅獨立委員會去調查，呢招係港英教落嘅，屬拖延戰術之一種，由法官主持調查，起碼搞幾個月，令傳媒不得不繼續跟進報導，又唔駛掛住鄭若驊司長單嘢啦。<br>其實巴士失事，駛乜要由法官主持獨立委員會去調查咁緊張吖，失事道理一字咁淺，就係巴士司機揸車不小心，涉嫌超速，由運輸署及警方交通部去查清楚巴士維修，巴士零件及司機是否有情緒問題，已知問題所在，邊度需要動員法官及律師呀，盞費時失事。大埔公路由駿景園往大埔市中心一段，有好多彎路，左丁山常由此揸車入中文大學校園，開車車速60km已覺得幾快，如接近70km，已有危險性，據報導，九巴司機揸雙層巴士車速超過70km，實在十分牙煙。過往咁多年，馬場散場之後，巴士在彭福公園外，銀禧花園對面之巴士站接載馬迷離開，歷史悠久，左丁山也曾坐過，從未有大意外發生，故此呢場210災難，幾乎肯定係人為事件。司機有問題，或者係反映到巴士公司人手短缺，司機不足，新司機訓練不足，就要上陣。背後代表嘅係香港失業率（2.9%）極低，勞工缺乏，豈止公立醫院有人手荒，各行各業亦然。林鄭政府早知有問題，不如成立一個香港人力方案委員會，研究如何加入外勞，向新加坡學習啦！</p></body></html>