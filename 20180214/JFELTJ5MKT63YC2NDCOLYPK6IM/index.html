<html><header><meta charset="utf-8"><title>隔牆有耳：屈穎妍︰九巴車禍要由佔中查起 - 李八方</title></header><body><h1>隔牆有耳：屈穎妍︰九巴車禍要由佔中查起 - 李八方</h1><p>屈穎妍噚日喺專欄以〈金鐘的蝴蝶與大埔的龍捲風〉為題，無厘頭將佔中同大埔公路九巴翻車造成19喪命拉埋嚟講，佢話娥特委任法官全力調查意外，應由2014年佔中事件查起，因兩者令佢諗起「蝴蝶效應」嘅故事。</p><p>陳健民︰無限上綱</p><p>屈指佔中係打開潘多拉盒子，「它釋放了人的獸性、罪惡心。自從那年開始，香港原本的投訴文化變本加厲，人們一不如意，就兇人、罵人、影你相、撩交打，以人權、私隱、公義為藉口作惡，罵人打人，都美化成替天行道」，又形容「金鐘的一場佔中暴亂，就是拍翼蝴蝶；大埔車禍，是之後的龍捲風。於是，遲開車的司機，受千夫所指；忍無可忍的車長，以油門和軚盤報復，最後，兩敗俱傷」。<br>佔中發起人陳健民話佔中的確好似打開咗潘朵拉盒子，但就似釋放類似屈穎妍呢啲咁邪惡、妖言惑眾嘅言論，表現人性醜惡嘅一面，「佔中就好似一塊照妖鏡，畀我哋睇到好似屈穎妍呢啲人」，佢話其實懶得去回應屈穎妍嘅專欄，明眼人都睇得出似文革，無限上綱，稍微清醒嘅人都覺得屈唔合理。</p></body></html>