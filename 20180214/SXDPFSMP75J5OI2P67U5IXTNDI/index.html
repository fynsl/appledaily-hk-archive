<html><header><meta charset="utf-8"><title>財女手筆：樓市玩會員制 - Melody</title></header><body><h1>財女手筆：樓市玩會員制 - Melody</h1><p>半年前一篇〈如果有1,000萬，你仲買唔買香港樓？〉引起讀者熱議。時光飛逝，半年很快就過去了，香港樓市升完又升，上星期，放售多時嘅荃灣千萬兩房單位終於售出，天價變成市價，再次印證嘉湖林太「專家食屎論」何其擲地有聲。<br><br>當普羅大眾覺得樓價如何貴而且不值嘅時候，偏偏樓價繼續脫離市民負擔水平向上升，而且天價原來真係有人買，仲話畀你聽其實唔貴，原來平行時空真係堅㗎。話說回來，香港樓價奇特嘅地方係違反一般經濟理論，當供應不斷上升，息口預期繼續加，樓價繼續唔跌，上年仲狂升超過一成。香港樓係咪真係咁超然？<br><br>睇番香港政府過去咁多輪樓市逆周期措施，無論係壓力測試定係收緊按揭成數，喺保護香港銀行業穩定嘅潛台詞下話畀市民知：「我唔想你班窮人買樓。」自始，香港私樓市場正式同普羅市民告別，變咗少數有錢可以進入市場嘅人加北方來的暴發戶嘅玩意。就好似賭場出咗會員制，交唔起會費就連門都入唔到，你想賭都無資格。<br><br>香港私樓市場變咗少數人嘅玩意嘅時候，結果就係係呢班人眼中，樓價遠遠未到好貴同負擔唔到，天價承接對佢哋嚟講無難度可言，喺經濟無問題嘅時候，佢哋買得起而且供得起有餘，完全毋須理會普遍市民係咪負擔得到，咁樣，貨源歸邊，樓價要跌就變得困難。可悲大部份香港普羅大眾似被遺棄，喺佢哋面前只有三條路，減薪排公屋或等運到抽每年得幾千個嘅居屋、租樓住，或者期望喺可見將來香港經濟大幅衰退從而帶動樓價下跌。<br><br>何其悲哀。<br><br>Melody</p></body></html>