<html><header><meta charset="utf-8"><title>中環在線：合和太子爺又升職　預備接班？ - 李華華</title></header><body><h1>中環在線：合和太子爺又升職　預備接班？ - 李華華</h1><p>香港大孖沙第二、三代逐漸接班，最新有合和實業（054）主席胡應湘乖仔胡文新（Thomas），原本只係董事總經理兼執行董事，噚日再升級做執行副主席，唔通佢爸爸就快退休？<br><br>「執行副主席」呢個銜頭有啲熟口熟面，原因係新世界發展（017）主席鄭家純乖仔鄭志剛（Adrian）喺2015年時，亦獲擢升同樣銜頭。信和系黃志祥大仔黃永光亦喺舊年升咗做副主席，不過冇「執行」兩個字。<br><br>噚日合和業績電話會議上，Thomas當然被問到新職位是咪為咗鋪路做主席喇，佢竟然話唔評論；至於有冇無話睇多邊瓣，佢就話一如既往投入工作，仲會發掘新項目，加強團隊合作等等，繼續努力之類。<br><br>Thomas 1994年喺美國名校普林斯頓大學畢業，獲得機械及航天工程科學高級榮譽學士學位，之後喺日本三菱電機出任工程師3年，再去史丹福大學讀書，1999年獲得工商管理碩士學位。<br><br>Thomas早於1999年接手家族企業，起初出任執行委員會經理，翌年升為總監，負責評估公司運作同表現，2001年出任執董，2003年出任董事副總經理，2007年出任聯席董事總經理，2009年再調任為董事總經理，真係步步高陞。<br><br>李華華</p></body></html>