<html><header><meta charset="utf-8"><title>求驗客手記：傑志新年照操迎全北慘！科蘭年終無休</title></header><body><h1>求驗客手記：傑志新年照操迎全北<br>慘！科蘭年終無休</h1><p>傑志周二晚喺亞冠盃E組作客以0:3不敵天津權健後，大軍昨晨起程返港，預備年初五對全北汽車嘅首場主場賽事，教練朱志光話球隊今日復操，農曆年期間都可能冇假放要續操，備戰實力更強南韓嘅全北汽車。<br>首次出戰亞冠盃嘅傑志，面對擁有柏圖、韋素同莫迪斯迪嘅天津權健，受天氣同場地因素等影響，喺上半場尾段32至38分鐘嘅短時間內連失三球，終吞三蛋落敗。輸波之餘，仲有中場主力黃洋受傷，部份球員打完呢場硬仗後已露疲態，但球隊下周二（初五）就要迎戰啱啱反勝柏雷素爾嘅全北汽車，大戰當前，傑志球員未必可以放假，有可能進行午練，初嚟埗到嘅星級前鋒科蘭或者無緣感受吓農曆年嘅氣氛啦。</p><p>全北主力悉數訪港</p><p>教練朱志光噚日返嚟之後話，球員今日復操，先進行恢復訓練。對於首戰大敗喺權健腳下，朱sir讚對手整體實力較強，外援質素亦高，加上場地等因素導致球隊大敗：「球隊首次出戰亞冠盃，球員心情難免有啲緊張，上半場首25分鐘防守都仲ok，場地對球員影響幾大，上半場球隊進攻嗰一邊半場啲草地極硬，仲要唔平，影響傳送質素，下半場大部份球員要改着平底波砵作賽。」佢又話權健下半場進攻亦受到場地差勁影響，威脅唔及上半場。<br>下周二首場主場出擊，但面對實力可能比權健更強嘅全北汽車，朱sir坦言係大考驗，希望藉主場拉近距離，足總公佈咗全北汽車下個禮拜日（18日）下晝到港，李東國、阿祖安奴、金珍洙及洪正好等主力都會嚟。</p><p>柏圖被換走發老脾</p><p>贏波嘅權健，有傳亞冠盃贏波獎金高達600萬元人民幣，但教練保羅蘇沙唔滿意下半場表現：「上半場攻守做得唔錯，下半場集中度不及上半場，如果唔係可擴大比數。」內地傳媒仲話前鋒柏圖不滿下半場被換走，喺更衣室發脾氣，而被罰幾萬美金同暫停跟大隊操練！</p></body></html>