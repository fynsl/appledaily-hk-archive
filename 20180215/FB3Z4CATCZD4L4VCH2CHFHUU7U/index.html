<html><header><meta charset="utf-8"><title>冰說聰明：港版波指冇人trade - 青冰</title></header><body><h1>冰說聰明：港版波指冇人trade - 青冰</h1><p>作為專業少少嘅散戶，你應該知道美股的恐慌指數VIX，經過最近10日的洗禮，你仲了解原來VIX都可以沽空，更加可以用ETP（交易所產品）形式去玩，無論是否今次跌市的源頭，今次的確響晒朵，唔少投資者（包括外國）用血淚認識到，原來這些ETP可以被贖回，只要觸發招股書內規定單日下跌80%的清算條件就KO，感覺猶如買咗牛熊證被打靶呢。<br>另一樣大家未必知的，就係國內也有一個A股版恐慌指數，叫做中國波指（iVIX），代碼係000188，有興趣可以去望吓個走勢。這個指數是在2016年11月發佈，係上證50ETF的波動指數，原理跟標普500的VIX差不多，用來表示市場對該指數未來30日波動率的預期，籠統嚟講，指數越高氣氛就越恐慌，咁個大盤股就即係會跳水囉。中國波指在今浪反應比較慢，2月6日先開始抽升，2月9日見歷史高位38.3點，而上證亦係那天暫時見底。不過現時中國波指係冇得trade，冇期貨亦冇期權，咁都可理解的，個股都未有期權，很難可以推展到波指吧，亦因為咁，市面上都唔會有複雜的產品。<br>香港恒指波幅指數（VHSI）在2011年推出，數據追溯至2001年，推出後最高點係58.6點，係2011年8月美國主權評級被downgrade引發股災的那次，2015年大時代A股7月爆煲時，VHSI係46.8，近兩年的走勢就好似VIX咁，一啲都唔恐慌，長期低於20點，所以近年你去sell波幅，例如沽藍籌的認沽期權，收期權金的確係爽歪歪啊，但最近10日的殺倉，早前收的夠唔夠cover呢，就要睇你的功力了。<br>這個VHSI係有得trade的，港交所有指數期貨，不過成交量就嚇死人，2012至15年加埋有3,443張，2016年有87張，2017年有68張，今年截至昨天只有1張成交。以咁嘅成交量，根本不用談開展期權產品，更加不要旨望會有交易所產品，不過CEO應該會說，我們今年主力係搞同股不同權，未來目標係優化互聯互通，衍生產品嘅嘢，你哋炒番輪證啦，多啲打靶多啲新發行，港交所收入就更加有保證喇。<br><br>青冰<br> http://fb.com/chingbing888 <br>本欄逢周四刊出</p></body></html>