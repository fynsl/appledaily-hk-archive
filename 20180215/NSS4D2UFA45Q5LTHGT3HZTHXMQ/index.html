<html><header><meta charset="utf-8"><title>中環在線：滙豐保險阿頭派心冧員工 - 李華華</title></header><body><h1>中環在線：滙豐保險阿頭派心冧員工 - 李華華</h1><p>「陪着你走，一生一世也不分」，聽到呢首《陪着你走》，咪以為睇緊大台電視劇，實情係趁住噚日情人節兼年廿九，永隆銀行喺中環總行營業大堂搞咗中西樂演奏會，等啲客仔喺大堂做緊銀行服務時，都可以感受農曆新年加上西方情人節嘅節日及甜蜜窩心氣氛！</p><p>演奏會最正嘅地方係玩中西合璧，有中式樂器（二胡、笛、中阮）及西式樂器（鋼琴鍵盤、低音電結他、鼓）一同演奏10多首歌，賀年歌代表有經典嘅《財神到》、《迎春花》；中文情歌有《愛是永恒》；西洋情歌有Can't Take My Eyes Off You等等。加埋啲桃花擺設及裝飾，夠晒喜氣洋洋。<br><br>唔止永隆，滙豐保險都畀足驚喜員工，噚日每人都收到一個心形氣球做禮物，多謝員工過去一直辛勤工作喎！滙豐保險香港行政總裁文德華（Edward Moncreiffe）對員工真係夠晒甜喎。<br><br>李華華</p></body></html>