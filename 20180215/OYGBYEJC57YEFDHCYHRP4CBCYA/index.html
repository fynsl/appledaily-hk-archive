<html><header><meta charset="utf-8"><title>中環在線：馬雲超人推支付寶HK添香油 - 李華華</title></header><body><h1>中環在線：馬雲超人推支付寶HK添香油 - 李華華</h1><p>家陣人人都講無現金生活，一部手機在手仿似可以行走江湖，阿里巴巴創辦人馬雲與超人李嘉誠旗下長和（001）舊年宣佈合資成立AlipayHK（支付寶HK），亦食住個勢，趁住農曆新年畀各善信去黃大仙祠「無現金拜神」，去到黃大仙祠用AlipayHK就可以電子消費與捐款，老一輩信眾都可以潮住去上香！</p><p>嘟黃大仙QR code即畀錢</p><p>AlipayHK呢排積極拓展應用範圍，除咗之前進駐麥當勞、吉野家，噚日就宣佈同嗇色園黃大仙祠首度合作，祠內將可以用AlipayHK消費同捐款。呢個添香油嘅方式都真係幾新穎。聽講，電子支付設備設於黃大仙祠嘅辦公室，操作方法不變，善信去到黃大仙掃描QR code就可以畀錢。<br>唔止咁，農曆新年點少得派利是贈興，近年支付寶同微信支付喺內地的紅包大戰燒到嚟香港。AlipayHK都大手筆做迎新推廣，只要新用戶下載AlipayHK應用程式並完成登記，首次單一消費滿60蚊，就會送30蚊迎新利是。今次AlipayHK夠晒突破，連黃大仙祠都入到，唔知微信支付又會點樣變陣接招呢？<br><br>李華華<br>mailto:LiWaWa@AppleDaily.com</p></body></html>