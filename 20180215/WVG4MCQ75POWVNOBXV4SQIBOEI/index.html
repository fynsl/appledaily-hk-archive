<html><header><meta charset="utf-8"><title>深水埗明火墟市今開爐單親媽湊女賣熟食「想賺番滿足感」</title></header><body><h1>深水埗明火墟市今開爐<br>單親媽湊女賣熟食「想賺番滿足感」</h1><p>【本報訊】明日是戊戌年大年初一，應節熟食墟市率先在今日開爐，由官民合作的深水埗墟市，一連兩日在通州街舉行。品嚐特色美食之餘，食客也可感受到來自基層小販自力更生的精神活力。<br>記者︰梁佩珊　梁銘恩</p><p>去年在深水埗首辦「官民合作式」的熟食墟市大受好評，主辦機構於今明兩日，在通州街臨時街市旁空地再度舉辦。主辦機構「關注綜援低收入聯盟」組織幹事范沛縈指，今年墟市攤檔共有38檔，並且是首次獲准明火煮食的農曆新年墟市。<br>在墟市擺檔的小販以基層為主，單親媽媽阿欣帶着5歲的女兒琬心，幾日來與女兒一起預備食材，連去人頭湧湧的墟市擺檔都要帶着女兒，「冇辦法，因為要湊住佢，但我想賺番冇咗實現自己夢想嘅滿足感，同因為湊女冇法出去工作，掙番少少錢幫補生活」。<br>阿欣自琬心出世數個月後便要獨自照顧女兒，生活不易。但熟食墟市卻令喜愛煮食的阿欣尋回失去已久的生活，不一定為賺錢，更多的只為了快樂。<br>阿欣與女兒以前住劏房，輾轉間知道可以到墟市擺檔，自去年夏天，由準備食材、煮食，到擺檔，兩母女都一起「拍住上」。阿欣準備食材時，活潑開朗的琬心蹦蹦跳周圍跑，有時撒嬌，有時幫手，「初頭覺得係搞搞震，但其實係開心，因為佢有滿足感，佢會覺得幫到我，我又覺得佢只係想幫輕下媽媽，因為知道媽媽辛苦」。 <br>琬心亦說，每次與媽媽一起準備墟市都令她很快樂，「想幫手，一時時搗亂檔，幫佢手，佢做完就可以同我玩」。</p><p>90後趁墟重拾童年滋味</p><p>阿欣的小檔有蒜頭炒雞翼尖、花生糯米糍、泰式酸辣炒魷魚鬚等，「每次熟食墟市，我都特登揀佢（女兒）食唔到嘅食物嚟擺檔，唔係嘅話，佢會未擺檔已經偷食咗一半」。<br>今年墟市檔攤有5位檔主為年輕人，90後社工陳婉穎（Ape）夥拍另外兩名女生「趁墟」賣芋圓糖水。她透露，成本花了約2,000元，目標每晚賣出200碗糖水，「都冇諗過賺定蝕㗎，咪當去少次旅行，賺個經驗囉」。<br>Ape以「吃貨」自居，喜歡在大街小巷尋找美食，過去經常逛墟市、地攤和手作市集等小營市場，認為自家製文化具獨特性，街坊亦可互相交流，「細個時比較多啲小販檔，好鍾意食懷舊小食，炭燒雞蛋仔、牛雜，都係我嘅童年回憶，好過淨係得啲集團式經營舖頭」。她又指香港租金貴，「要創業做餐飲係好困難」，希望透過墟市平台小試牛刀，一嘗做小生意滋味。</p></body></html>