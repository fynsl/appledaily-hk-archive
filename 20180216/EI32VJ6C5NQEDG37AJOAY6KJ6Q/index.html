<html><header><meta charset="utf-8"><title>初一望你平安 - 左丁山</title></header><body><h1>初一望你平安 - 左丁山</h1><p>狗年雖然已在2月4日立春日到臨，照農曆月份，今日先至係戊戌年年初一，謹祝各位讀者新年財運興隆，健康大吉，龍馬精神，四季平安。年輕時，過年想發財，現在年紀大了，到年初一就想到平安是福，精神爽利最為重要。俗語云：健康就是財富，其實健康比財富更重要，身體健全無事，每天吃清菜腐乳，還是快樂，不幸變成半植物人，縱使有家財千億，也吃不了魚翅燕窩撈飯。<br>2月10日的巴士翻車事件，更令人感到平安是福，普羅馬迷乘巴士往返馬場，平常不過，左丁山曾坐馬場巴士回家，車上擠滿馬迷，大多高談闊論哭馬喪，廣東粗口橫飛，怨騎師，罵大戶造馬，總之輸了便怨天怨地，就是不怨自己眼光差。罵完了，落巴士，下星期同一時間，繼續在馬場相見，散場後又在巴士上重演口水騷。這些馬迷是健康快樂的香港人，怎會料到有一天其中一部份會坐上那班往大埔的872？<br>因此今年大編輯寫揮春送給親友，左丁山要了「出入平安」、「龍馬精神」這兩幅，終年無病無痛，流感不來侵我，每日駕車、坐的士、乘地鐵，不會發生意外，那就是狗年最幸福的事，至於發財嘛，既然此生一定不會像馬雲那樣感嘆：「一個月賺一、二十個億其實很難受，因為這個錢已經不是你的了，你沒法花，你拿回來之後又得去做事情。」那麼平平穩穩過活，每星期平平安安地進出馬場，總不是一個過高的願望吧。<br>收咗揮春，大編輯順口問句：「年初一有乜方向指示？」易啦，打開本蔡伯勵翁通勝，二月十六日年初一係己卯日，卯與戌合化火，今日係好日啫，而且適逢係除日，正合除舊迎新之意，通勝話貴神在西南方，福神西北方，正南，正東，東南亦是吉利方向，上香用子時（十一點至一點），寅卯時係吉時，行年宵行到寅卯時都應該回家睡覺喇啩，睡到十一點出門拜年最好，去到兩點幾就回家小休到戌時（七至九）吃晚飯，啱晒。辰時歲破，申時月破，酉時日破，皆凶時，不利方向係正西，正北，拜年後與親友打麻將，如果抽到東，揀位要注意啦！當日打牌遇到兔人，輸少當贏可也，聽藝術B講，2018年時興紫色，今日女士穿黃色套裝配紫色頸巾，夠晒sharp，可以先聲奪人！</p></body></html>