<html><header><meta charset="utf-8"><title>奪冠後父親態度轉變靚靚一心想做曼玉第二</title></header><body><h1>奪冠後父親態度轉變<br>靚靚一心想做曼玉第二</h1><p>【《蘋果》專訪】<br>【閃耀人生女人生　袁詠儀系列之4　父女冷戰】袁詠儀（靚靚）於19歲時參選港姐，獲當選為1990年度港姐冠軍及最上鏡小姐，靚靚表示當年參選原因為測試靚度：「個個都話我靚，咁乜叫靚先得㗎？」當時靚靚留長髮，她直率說：「淨係長頭髮呢樣嘢囉，前凸後趷嗰啲我冇。諗住有免費旅行，我又去吓，試一試囉！即係，我覺得我唔係好醜樣箒，唔想第日後悔呀，我想去試吓，我選嘅心態係選到梗係入娛樂圈啦。」</p><p>「心態嚟玩」</p><p>不過，靚靚欲參選卻被做警察的父親反對，她說：「佢話複雜，可能覺得女仔人家，做乜要着泳衣行嚟行去。」父女冷戰，靚靚終跟爸爸協議：「我答應過爹哋，如果選唔到，從此唔可以再提娛樂圈。」<br>問到靚靚選美黑幕時，她說：「我唔覺得有，可能我心態真係嚟玩嘅。」雖然有看到佳麗之間勾心鬥角，但她不在當中。她認為自己最多只得到亞軍：「老實啲講，即係可能準決賽我攞咗最上鏡，我覺得自己係張曼玉，第二、第三應該有機，但冠軍應該唔係好啱數。」不過越選鬥心越強，最後摘冠，靚靚說：「我靚囉！」</p><p>父親嗜賭</p><p>為何當年只想奪得亞軍？靚靚坦言：「因為第二名可以即刻拍戲，唔使去選環球小姐。」靚靚成為港姐冠軍，爸爸非常開心。不過，父親因嗜賭，曾令袁家出現財政問題，靚靚有次跟父親說：「我只係同佢講，其實你可以繼續賭㗎，不過，有一日我就會約晒你啲朋友出嚟食飯，然後我就會同佢哋講，你哋繼續同佢賭啦，但係我唔會負責任何一分錢，我唔會去還呢啲錢。嗰次之後，我覺得爹哋真係徹底地改變咗。」<br>採訪：陳月媚</p></body></html>