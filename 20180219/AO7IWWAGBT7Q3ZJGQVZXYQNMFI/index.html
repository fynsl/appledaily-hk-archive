<html><header><meta charset="utf-8"><title>【雷神你做咩啫】當家精選慢閘落第！經典盃冇馬主拉頭馬</title></header><body><h1>【雷神你做咩啫】<br>當家精選慢閘落第！經典盃冇馬主拉頭馬</h1><p>今午（18日）第九場四歲馬系列次關1800米香港經典盃，是狗年賀歲賽戲肉，擂台躉「當家精選」上仗輕鬆贏頭關經典一哩賽，呢次加程初跑1800米，熱到1.8倍，跑落卻慢閘落第。<br><br>最終本屆香港經典盃，頭馬是上仗經典一哩賽亞軍馬，今次續由史卓豐操刀的「星洲司令」（苗禮德馬房），單Win及3揀1組合獨贏A2分別派104及22元，勝出練馬師開B4苗禮德派41.5元。<br><br>訓練「星洲司令」的苗禮德，連同第四場頭馬亦是由史卓豐建功的「銀紙」，宣告起孖而回，成為今午暫時最威練馬師。<br><br>「星洲司令」來自南非，是原籍南非的苗禮德之揀手貨，今場沿途守三四位，直路越騎越有贏1.25馬位，本身來港至今四次出賽獲兩冠一亞，包括於四歲馬系列首兩關分別跑第二及第一，已自動入選3月18日跑打吡。<br><br>較令人意外是「星洲司令」馬主黃敏華，以及其父大地產商黃志祥，兩父女與其他家人朋友一個都冇到場拉頭馬，賽後只見苗禮德夫婦及史卓豐女友Hannah在凱旋門影威水相。<br><br>今場二至四名順序為「時時精綵」、「中華盛世」及「當家精選」，四重彩派一萬一千幾；前兩駒按賽例亦已自動入圍爭打吡。<br><br>今場「當家精選」在雷神莫雷拉胯下慢閘，早段居後，騎落冇乜反應，直路交不出以往從外檔話過就過的衝刺，1.8倍大熱跑梗頸四，惟本身乃評分最高打吡報名馬，亦會獲得相關參賽席位。</p></body></html>