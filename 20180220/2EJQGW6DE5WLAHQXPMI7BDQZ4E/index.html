<html><header><meta charset="utf-8"><title>大棋局：每臨大事有靜氣 - Mr. Tregunter</title></header><body><h1>大棋局：每臨大事有靜氣 - Mr. Tregunter</h1><p>春節收爐前恒指重上31000點，上星期五美股造好，連帶港股ADR升超過400點，亞洲、歐洲股市亦普遍回升，好似調整告一段落，大家開心。但這個時候宜觀察股市進行的階段，也就係，如果終極一升未嚟，現時處於大升前的調整？或是升市已近尾聲，現時處於三花聚頂時期？<br>就在市場氣氛一片祥和之際，有幾件事值得留意一下。美國白宮向議會提交的2019年度預算總額為4.4萬億美元，其中國防預算6,860億美元，同比增加13%，創2010年以來新高；早前英媒報道英國首相文翠珊拒絕同中國簽一帶一路諒解備忘錄，另一邊廂，英國國防大臣韋廉信表示，英國一艘軍艦下個月會由澳洲駛入南海，主張自由航行權；日媒報道，法國國防部長帕利表示，法國將會同日本舉行更多聯合軍演，今年將派遣軍艦前往南海，同美國、英國一樣玩自由巡航。<br>若大家唔係善忘，應該記得去年10月特朗普喺白宮會見軍方高層，會後突然同記者講現時係「暴風雨前的寧靜」。由於會上特朗普多次強調伊朗行事唔符合核協議精神，所以其所指嘅暴風雨地帶相信就係伊朗。由於美國即將成為原油淨出口國，競爭者當然越少越好。</p><p>中美遲早要反枱</p><p>至於南海問題，中國造島話南海佢睇場，美國就牽頭走入嚟彈出彈入話我有權自由進出。<br>冷戰時期前美國國務卿杜勒斯提出島鏈戰略，圍堵蘇聯、中國、北韓共產三寶，令其無法東擴。<br>因此中國現下向西、南兩面拓殖，西就係一帶，南就係一路。要壓制中國突圍，自然就從中東、南海兩面開始施壓。<br>回歸一個最基本問題，二戰後世界的金融體系由美國做莊，即係球證、旁證都係佢嘅人。當中國做世界工廠時，賺外匯買美債，中國作為世界第一美債持有國，其實就係美元體系最忠實嘅支持者。但SDR五大權重貨幣之中，只有中國係集中以他國貨幣作為自己貨幣嘅發行基礎。中國若想成為真正強國，最終都會行去美元化這步。換句話，遲早都要反枱。呢個係中美現時各種磨擦之根本。<br>人類歷史上冇出現過印銀紙可以解決經濟危機嘅前例，逃避經濟循環最簡單的方法就係搶。<br>現時大國軍備都有毀國之力，真係開打機會非常低，但作為一種靠嚇手段配合經濟戰，引導資金流向同食軍火大茶飯則很可能。如果我哋都認同現在是牛市，或許要準備想想牛市之後是甚麼。<br><br>Mr. Tregunter<br>本欄逢周二刊出</p></body></html>