<html><header><meta charset="utf-8"><title>財路：大行報告睇好光銀 - 錢雋</title></header><body><h1>財路：大行報告睇好光銀 - 錢雋</h1><p>新春先祝讀者旺旺迎新歲，肥過肥仔水。光大銀行（6818）上月尾由1月高位急落，幾乎去番近三年橫行區，專業預估PB係至抵搞內銀之一，本身A、H股係繼信行（998）後最大一隻，光銀抵搞。<br>場內專業預估，光銀今、明兩年PB 0.58倍同0.53倍，喺香江上市內銀當中，光銀係繼中信銀行（998，0.51倍）同交行（3328，0.52倍）之後，最平一隻。又連呢兩家銀行嘅所有行家今、明兩年預估PB，分別係0.74倍同0.67倍，光銀平咗21%。<br>場內有對應A股嘅內銀，A、H股之間折讓最細係招行（3968），H股比A股折讓12%，最大折讓係中信銀行（30.9%），而光銀係繼中信銀行之後，第二大A、 H股折讓嘅內銀，達到25%。<br>綜合各大行呢期為內銀同光銀寫嘅報告，普遍認為，內地GDP表現強勁，可以支持銀行資產質素，又除非監管收緊，否則，今年內銀盈利質素會更好。至於光銀，上年頭九個月，該行淨息差喺1.56%，比第一季高一個百分點，其他股份制嘅內銀，上年頭三季同期表現，比第一季仲要低，光銀數據靚仔，吸引力彈出嚟。<br>場內綜合預測，光銀今、明兩年EPS0.79港元同0.85港元，預測PE得5.1倍同4.7倍，場內內銀平均PE5.7倍同5.2倍，光銀明年預測PE，比行家平均PE平。<br>買光銀，當明年預估PB追番上行家平均0.67倍水位，光銀現價4.03元講緊要升26%，到5.08元。又今年以嚟大行最新報告，最牛嘅大行畀光銀目標價8.6元，光銀係講緊要升113%！<br><br>錢雋<br>細價股專家<br>本欄逢周二刊出</p></body></html>