<html><header><meta charset="utf-8"><title>金手指 ：反彈全因聯儲局 - 孫柏文</title></header><body><h1>金手指 ：反彈全因聯儲局 - 孫柏文</h1><p>狗年第一個交易日，孫柏文祝大家上落平安、年年有餘。上周，我分享咗07年炒股，特別買跌時，喺當年「大奇蹟日」所學到最大嘅教訓，就係股市第一嘢掟落來，如聯儲局出手，就會彈到暈。<br>對上四個交易日，恒指由今年低位到年三十晚收市，反彈咗兩千點。答案就係聯儲局出手。過去周末，我等聯儲局每周一次公佈嘅最新數據。一出，就真係確認我嘅睇法。<br>喺三周前，聯儲局拋售手上嘅債券，將得來嘅現金燒咗。金額大約200億美元，股市即刻大插插。之後個禮拜，唔知每日有咩操作，不過全周總體係停咗，冇再賣。如果睇股市波幅去估，應該嗰周先繼續賣嘢，不過見股市跌勢，嚇到佢哋買番嘢，將錢注番入系統裏面。<br>到上周，美股連升五日。如果我問你，你覺得聯儲局上周係賣嘢攞錢走，定係買嘢，你會點答？佢哋上周係買嘢，買咗約值140億美元值嘅嘢。有冇關係？唔知，不過數據同理論就係咁，信唔信由你。<br>「咁睇實呢個數據就得啦！」你可能話。對不起，冇用。因呢個數據係滯後指標，到有數據，個市已經郁咗。<br>咁點算？我都唔知。聯儲局本身話到明到今年第三季，每月要攞走500億美元。你𠵱家攞走200億，個市都已要你攞番140億出來，所以佢哋係咪會跟時間表？<br>佢哋唔跟時間表，個市咪好似舊年咁係咁慢升，佢哋跟吓、停吓、再買番啲嗰吓，咪好似上兩周咁chok到你暈囉。大家出入平安，事事順利！<br><br>孫柏文<br>獨立股評人<br> http://fb.com/shuen <br>本欄逢周二刊出</p></body></html>