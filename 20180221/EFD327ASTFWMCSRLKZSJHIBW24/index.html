<html><header><meta charset="utf-8"><title>指有愛國愛港人士「睇唔過眼」田北辰稱兩會提案促解釋軟禁劉霞</title></header><body><h1>指有愛國愛港人士「睇唔過眼」<br>田北辰稱兩會提案促解釋軟禁劉霞</h1><p>【本報訊】去年底的港區人大代表換屆選舉，未有凡事保皇的田北辰競逐連任時被部份建制派排擠，田坦承部份言論會令死硬建制派「唔啱聽」，但不少開明建制、包括中央領導都認同其出發點是為國家好，透露有愛國愛港人士對劉霞被無了期軟禁「睇唔過眼」，請他跟進，故3月兩會期間他會就此提案，除非說明劉霞被軟禁之因，否則應取消軟禁安排。　<br>記者：許偉賢</p><p>田北辰在新一屆人大代表選舉中得票率較上屆有增長，可見「反叛」也有市場。田接受訪問時強調近代中國史上最強，希望優勢繼續維持，「我好支持（國家）經濟發展，但都要平衡公義、人權、道理嗰幾方面」，指不少不幸事件絕非中央落「柯打」，「我哋樣樣都入中央數，但九成九（中央）根本係唔知，係控制唔到地方咁做」，並以銅鑼灣書店負責人李波失蹤事件為例，「我肯定上面（中央領導）係唔知」。<br>田指不少建制派經常揣測「聖旨」，「會諗乜嘢啱聽、乜嘢唔啱聽」，未必吐出真心話；與其「估估吓」，索性按良心說話，指中央明白他以國家發展為出發點，「長遠都係為佢好」。</p><p>會了解修改《基本法》可能性</p><p>部份建制派眼中的「壞孩子」3月兩會又有異動，田透露就人大選舉拉票期間，有愛國愛港人士「睇唔過眼」，「佢同我講：劉霞呢單嘢，唔該你喺3月上去時（開會）幫吓手、搞吓問吓吖，佢老公都過咗身咯，佢自己做咗啲乜嘢呢？佢犯過啲乜嘢錯箒？你（中央）成日話依法治國，聽講最近又放咗（劉霞），唔少香港人好關心」。<br>田明言兩會期間會就此提案，「我都準備會問：聽講有人長期遭軟禁，但國家嘅法制，你係冇得無限期軟禁㗎嘛，你一係提出有某啲原因，如果唔係，就不如索性取消（軟禁安排）啦！」<br>與此同時，田亦觸及另一個建制派眼中的「禁地」，會向內地了解修改《基本法》的可能性，指中國憲法至今已幾度修訂，《基本法》卻從未作任何修改，認為《基本法》第一章的主軸當然不能改動，「但《基本法》有百幾條喎，其他嘢係咪冇得郁？」<br>田指除了第107條有關預算案要「量入為出」條例「唔清唔楚」，也稱第22條涉及的單程證審批權有修訂空間：「上面（中央）單方面話點就點，要求邊個有得嚟就有得嚟，呢個安排喺97年嗰時係明嘅，但𠵱家係2018年，仲係咪要咁呢？」「我哋香港人透過我哋政府，都唔可以有權參與（審批）乜人可以來港定居同香港分享我哋嘅公共資源？呢樣嘢我俾人問得最多」。<br>田同時會就港商在內地設廠的稅務問題，例如法例沒列明、但地方政府卻以「行政措施」為由收取稅款提案，以及高鐵西九站的內地口岸區，乘客是否仍然有訊息發放的自由等事宜於是次兩會跟進。</p></body></html>