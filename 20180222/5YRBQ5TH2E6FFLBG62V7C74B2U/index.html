<html><header><meta charset="utf-8"><title>【好過搵老臨】百億黃公子冇到場！沈集成妙計充撐場面</title></header><body><h1>【好過搵老臨】<br>百億黃公子冇到場！沈集成妙計充撐場面</h1><p>數最近當旺練馬師，沈集成絕對是其中之一，季內持續有馬贏，包括今晚（21日）於谷中第七場三班1800米勝出落飛馬「海利多」。此駒復配澳洲籍騎師羅理雅即獲季內第二捷，單Win及組合獨贏A3分別派88及19.5元。<br><br>六歲馬「海利多」由百億(抑或千億？)富豪信和老闆黃志祥之子黃永光持有，本身上季夥拍郭能贏三班谷中2200米開齋，今季首戰則由羅理雅攻下三班谷中1800米，之後五戰最叻一次第二。<br><br>「海利多」這晚由羅理雅復策回師三班谷中1800米，沿途留守內叠五、六位慳位跑，末段加速一攻而破，贏1.25馬位，姿態相當輕鬆。<br><br>黃志祥家族近期絕跡馬場，人不到但馬照贏，女兒黃敏華初三（18日）憑「星洲司令」揚威香港經典盃，兒子黃永光則在這晚贏「海利多」，兩次都完全不見馬主及親友的蹤影，而今晚「海利多」情況更騎呢，沈集成可能不想場面太冷清，召來幾位身穿製服的馬房人員拉頭馬，畫面極其罕有。<br><br>第七場二至四名分別為「明月光」、「觀自在」及「力王」，四重彩派十萬一千幾；三T由第五至第七場組成，結果正獎無人中，安慰獎派1,885元。</p></body></html>