<html><header><meta charset="utf-8"><title>冰說聰明：搞波好睇唔好食 - 青冰</title></header><body><h1>冰說聰明：搞波好睇唔好食 - 青冰</h1><p>身為球迷的青冰，前晚雖沒有入場為傑志打氣，但都知道傑志在亞冠盃慘敗，賽後主將科蘭話，球隊心態有待改進，以弱勝強一定要有鬥心。講鬥心，早幾日英格蘭足總盃，韋根殺敗班霸曼城，晉身八強，的確好值得學習！不要誤會今次唔講股票會講波啊，本港上市公司國際娛樂（1009）在月初公佈，正商討收購韋根，按公告，盡職審查會在上周三（14日）完成，收購的獨家期最遲可延長至2月28日。<br>國際娛樂去年賣殼予蔡朝暉，蔡生同內地富豪關係良好，是雲鋒基金的創始人之一，雲鋒者，就是馬雲及聚眾傳媒老細虞鋒，講背景蔡生就冇得輸。現時國際娛樂的主要業務，係在菲律賓經營賭場酒店，似乎冇太大睇頭，佢哋透露過會發掘全新商機，估唔到係想搞波。<br>韋根現時處於英甲，即係比英超低兩級，商業價值唔太高，不過亦都係因為咁，作價唔會太貴。青冰在網上找到2016年球季結束時，淨資產係3,000萬英鎊，年收入係1,800萬英鎊，踢完嗰季之後降落英甲，相信2017年度球季的財政應該更差。原主席Dave Whelan在90年代買入球隊後，花了十年時間幫球隊升四級，打進英超，仲留到8個年頭，不過佢年事已高，在2015年交棒畀個孫仔，而阿爺在前年斥資收購咗英國的Fitness First搞到債台高築，相信今次賣韋根應該為咗還債，唔會獅子開大口。<br>不過，青冰睇咗波廿幾年，經營球會要賺到錢係少之又少，所以國際娛樂即使可以平價收購韋根，除咗係有話題性之外，未必真係搵到銀，不過炒作因素仍然是有的。現時隊波排第三名，升班機會唔低，而足總盃打入八強，將在主場出戰另一英超球隊修咸頓，有力再創奇蹟，如果再進一步入到四強，就會在國家級球場溫布萊比賽，屆時球會收入又大增。之但係，都要等正式收購條款出咗，先有得炒嘅，咁在下周三deadline前，密切留意吓披露易有冇通告啦。<br><br>青冰<br> http://fb.com/chingbing888 <br>本欄逢周四刊出</p></body></html>