<html><header><meta charset="utf-8"><title>【拍片無限耆】77歲攝影師兼剪片幫長者拍片錄遺囑</title></header><body><h1>【拍片無限耆】77歲攝影師兼剪片<br>幫長者拍片錄遺囑</h1><p>「我禮拜日去殯儀館喇又要去。」對於77歲的大雄哥而言，人到了白髮鬍疏的年紀，送別朋友竟不知不覺變成一件尋常事，說起來也不痛不癢。18年前，他離開運輸大哥的身分，由用電腦滑鼠學起，逐步進化成今日的攝影師，義務為長者中心的老友記拍攝「預前遺囑」，透過鏡頭走進別人的內心世界，更讓他賺得尊敬與滿足感。在攝影的天空下，大雄哥懷著一顆赤子之心，每次與志同道合拍攝，都是值得期待的旅程。<br><br>記者：陳麗賢　攝影：周智堅、陳麗賢　剪接：魏利民</p><p>60歲退休：「再唔去玩呢就冇機會喇」</p><p>吳國雄雖然在長者中心被尊稱為「大雄哥」，但一談起往事，瞬間回到十八少年。當年他性格主動又貪玩，學完英語就去做調酒師，之後又做過消防員，生活多姿多彩，活像「沒有腳的雀仔」。不過，隨著年歲漸長，雀仔也渴望落地，他想發展穩定事業，養活太太與三個子女，於是加入運輸業，既做司機又負責車隊管理，「當時我哋搏命，啲細路哥仲好細個，只係讀小學，佢哋都唔知咩事。只有我番到屋企，知道太太照顧好佢哋。」<br><br>40年匆忙過去，直到一天，大雄哥決定退下火線：「因為發覺嗰時我已經60幾歲喇。人生裡面好苦短，我認為如果自己有精神，仲可以行得走得，應該上半生辛苦，留番下半生嚟享受吓啦。」說著，他忽然想起星期日要去朋友的葬禮：「我朋友好有錢㗎，佢游游吓水突然沉咗落水底，咁就搞掂咗。所以人生係好無常㗎，如果我哋再唔去玩，年紀太大身體有問題，你有多多錢都冇用。」</p><p>變身攝影師　一切由電腦開始</p><p>大雄哥試過被女兒潑冷水，「佢成日叫我唔好掂部電腦，因為會搞到啲嘢唔見晒。」結果反而激勵了他加入長者中心，由「如何使用滑鼠」開始學起。完成電腦班後，長者中心又邀請他加入攝影班，於是試著上堂，結果一試便發展成終生愛好。<br><br>「講得好聽啲，謙虛啲就係想自己識多啲嘢。講得唔好聽，就係好勝。學學吓，我同朋友都覺得有興趣，於是買埋器材一齊帶過去。我哋初初學剪片，就用老人中心最簡單嘅軟件『會聲會影』，之後希望自己能夠upgrade自己， 就走去學Adobe Premiere。」<br><br>不過，長者接觸新科技又談容易，「講到老人家學拍攝呢，我好多心得，點解呢？我碰過好多壁。」他發現無論攝影技巧及後期製作連「半桶水」都談不上，「靠撞下撞下咁撞番嚟，好多嘢都搞唔掂㗎。」直到2014年見到采風電影開辦「兩代合拍」退休人士紀錄片製作班，由年輕紀錄片工作者擔任導師，教授基本拍攝及製作技巧專業，前期及後期課程共16堂。大雄哥不但學到夢寐以求的實戰技巧，更有意外收獲：「識到班兄弟，有班老友記。咁啱明愛(長者中心)又想話搵個攝製組，大家不謀而合。」之後，「明愛第三齡服務支援網絡攝製組」正式組成，最初只有大雄哥和另一位成員，義務包辦拍攝及剪接長者活動，至今已發展成9位兄弟班，全部均是退休人士。</p><p>幫長者錄遺囑　走進他人內心世界</p><p>沒想到，藉著義工服務，他有機會拍攝難能可貴的畫面：「我哋要幫手錄預前遺囑，意思話長者講定啲嘢，財物點分法、點樣照顧等，唔喺度（過身）先畀屋企睇。佢哋講咗好多自己身世出嚟，呢樣對我影響最大。」受訪者的故事彷如人生一面倒影，讓他反思：「而家我哋影佢，將來我哋條路一定咁行，我都會咁行。咁係咪將來有啲義工，都可以服務番我哋呢？呢個想法對我做義工嘅信念都加強咗。」</p><p>77歲的赤子之心　期待拍片永遠無限「耆」</p><p>現時，義工攝製隊每星期起碼有一次聚會，大家齊齊帶電腦到中心重溫攝影作品，討論改善之處：「我地經常遇到有問題㗎，我哋剪片都係。我哋想辦法去解決，解決到好高興㗎。即係發覺自己仲係有用嘅，哈哈。」見到攝製隊慢慢茁壯成長，大雄哥興奮地說：「我發覺搵到啲好有能力，大家志同道合一齊喺度互相研究、互相學習，呢個就係一個最好嘅經歷。」每當有拍攝機會，他們都會嚴陣以待，彷彿忘記了年齡的限制：「我希望自己能夠喺身體好嘅情況下，繼續喺呢個志同道合班兄弟裡面，繼續可以做落去，就咁係最好做法喇。」</p></body></html>