<html><header><meta charset="utf-8"><title>愛得率性　唔睇身家背景阿芝冧未婚夫：喜歡佢嘅靈魂</title></header><body><h1>愛得率性　唔睇身家背景<br>阿芝冧未婚夫：喜歡佢嘅靈魂</h1><p>【《蘋果》專訪】<br>【今日ENT】人逢喜事精神爽，剛宣佈婚訊的卓韻芝前日在北角接受專訪，全程春風滿臉。阿芝一反潮流捨社交網，選擇在新書《峰迴路轉》最終章宣佈跟拍拖僅三個月的男友結婚：「我係作家，想用紙本交代自己人生喜悅。」<br>阿芝未搶先將婚訊告訴相依為命的外婆，卻被有特強第六感外婆踢爆：「有一日食飯，阿婆話『旅行結婚最好』，嗰一刻我勁心虛。」問到阿芝將升呢做乜太時，她仍然口密：「我盡量唔用自己把口去講佢係邊個。」由於閃婚，未婚夫被暱稱「閃電俠」。</p><p>與外婆三人行</p><p>阿芝戀過外國人，亦認過出櫃，但最終情歸「閃電俠」，阿芝不介意被指雙性戀，她率性談愛情觀：「我細個讀女校暗戀過師姐，喺我眼中，人就係人囉，冇特別分男女性別，我唔睇對方背景、身家、職業，冇理佢有幾層樓、幾架車。人同人最後係憑感覺，有時分得太多，就唔可以穿透外在資料，去望真嗰個人嘅靈魂，我喜歡嗰個人，就係喜歡佢嘅靈魂。」阿芝笑言跟閃電俠關係：「互相食住。」兩人婚後未有造人計劃。<br>阿芝早年喪母，人生很多點滴未能一齊分享：「唔單止婚訊，有時去旅行見到靚風景，行山後有戰勝感覺，會諗如果媽咪喺度就好，可以話佢知我人生又達多咗目標，呢個係永恒遺憾。」阿芝婚後仍跟外婆生活，她自稱管理娛樂部，未婚夫則做總務部，外婆就是全家統帥。人妻鄭秀文獲悉阿芝出嫁，竟比當事人更興奮，阿芝會以她為榜樣：「佢用咗洽當方式處理情緒，好犀利。」阿芝婚禮詳程有待安排，但她笑說已想到要將花球拋給林二汶。<br>而阿芝前晚接受《娛果》facebook Live的《今日ENT》訪問，她爆料未婚夫缺點是不用銀包，喜歡將銀紙搓作一團放褲袋。<br>採訪：陳杰、吉吉<br>髮型：Sam pan@Muse Hair<br>化妝：Shuen Kong<br>服裝：One And Two</p></body></html>