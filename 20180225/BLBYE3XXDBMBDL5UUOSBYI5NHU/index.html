<html><header><meta charset="utf-8"><title>買報紙 - 左丁山</title></header><body><h1>買報紙 - 左丁山</h1><p>二月二十一日年初六，趁住仍然未開工，晨咁早起身睇波，當然係睇歐聯十六強賽事，車路士主場迎戰巴塞隆拿，車仔賽前被睇低，主勝賠率有3.45倍，巴塞客勝唔夠2倍，心郁郁想下注買車仔，但回心一諗，巴塞名震天下，歐洲強隊對住巴塞，每每怯怯地驚住輸得難睇，於是即使在主場也要加強防守，不敢狂攻巴塞，中文講叫做輸咗氣勢，英文球評就話show Barca too much respect，雖然巴塞在史坦福球場好似未贏過車仔，都係縮注好嘞，一於純睇波。<br>果然呢，車仔擺出無前鋒陣式，大射手基羅特與莫禮達都做後備，成個主守格，巴塞控球在腳，全場控制形勢，但冇法子搵到機會射門，意想不到車仔韋利安神勇，射門三次，兩球中柱，一球死角入網，以為可以贏得，但最後後衛基斯坦臣發昏，在禁區橫傳去無人地帶，俾恩尼斯達截到帶入禁區，後傳畀幾乎全場隱形嘅美斯，冷靜地一抽入網，逼和車仔！呢場波其實巴塞表現不及水準，只是一來車仔怯於對方威名，唔敢搶攻，二來欠運，兩球必入球都中柱，次回合到魯營球場，點秤都係巴塞佔優咯。<br>睇完波小休30分鐘，大約六點幾就落樓買報紙；以前有人派報上門口嘅，但銀禧街市間姚華記宣佈不再派報，另一間亦不再派報，於是好多家庭都要派菲傭到7-11買報紙。菲傭唔識中文，年初五叫佢買六七份報紙，寫埋中英文名畀佢，但仍然買唔到「明報」，反而多咗一份星島，菲傭報告：「店員話冇明報，畀咗份星島我。」咁都得？於是年初六趁天光就自己落去買，但原來落樓太早，樓下7-11只有東方蘋果，及年初五嘅星島，於是行去火炭火車站，第一間7-11還在叠緊報紙，再走到鐵路大廈對面，車站內7仔，有齊嘞，獨冇明報，於是轉頭行去銀禧街市，姚華記報檔唔知係執咗還是在放假，冇開鋪，唯有行返樓下嘅7仔，已近早上七點，售貨員仍然話：「冇明報呀！」一位朋友問，點解你買咗七份報紙還是要買多一份明報？嘻，朋友有所不知咯，年初六星期三有夜馬，左太係要睇明報高乘駿、任縱橫貼士嘅，其他日子，佢唔會買明報！從小事看大局，便利店已控制新界之報紙零售，報攤愈來愈少，派報逐漸絕跡，與20年前之報紙發行蓬勃情況，相差甚遠。想當年，欠派報公司六千元，催佢哋嚟收錢，佢哋仲話：小數目啫，遲啲至講！當年之豪氣與今天之無人派報，情況迥異，亦反映出印刷收費報紙經營不易也。</p></body></html>