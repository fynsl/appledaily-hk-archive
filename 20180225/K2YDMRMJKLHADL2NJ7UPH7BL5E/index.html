<html><header><meta charset="utf-8"><title>手術後死頂連撐兩騷做嘉賓林利切11cm腸腫瘤「𠵱家講嘢都冇氣」</title></header><body><h1>手術後死頂連撐兩騷做嘉賓<br>林利切11cm腸腫瘤「𠵱家講嘢都冇氣」</h1><p>現年51歲的前小虎隊成員林利，原來去年不幸患上直腸癌第三期，上月尾做完手術切割11cm腫瘤後，林利仍堅持為前小虎隊隊友胡渭康及恩師黎小田演唱會擔任嘉賓，認真有情有義。正在休養的林利昨表示：「𠵱家講嘢都冇氣。」但他仍處之泰然說：「我唔覺得係一件好大嘅事，一樣正常生活。」</p><p>參加第一屆華星新秀出身的林利，08年回歸無綫拍劇後曾轉投王維基的港視，至去年11月再加盟邵氏旗下。本月2日，林利為前小虎隊隊友胡渭康個唱擔任嘉賓又唱又跳，胡渭康並一度在台上說：「佢真係好兄弟，今日病，割完包皮都撐我，你今日唔好咁用力。」至月中又為恩師黎小田紅館演唱會擔任嘉賓，健康狀況看來沒有異樣，但原來林利去年10月發現患直腸癌，上月尾才入院做手術切除腫瘤。</p><p>食中藥慢慢調理</p><p>昨日有周刊報道，林利半年前發現大便出血，最初自我安慰是痔患，豈料檢查後發現是直腸癌第三期。訪問中，林利透露上月24日在聯合醫院做手術，本來在腹部開了四小洞做微創，但由於腫瘤太大，超過11cm，不能做微創，最後要像孕婦般剖腹，幸手術十分順利，花費僅600元，並於上月29日出院。<br>記者昨致電林利，問到康復情況時，他聲線有點微弱說：「𠵱家OK喇，冇乜嘢，康復緊。我係嚿年10月照大腸時發現，我係唔驚嘅，而且我係信佛，生死對我係另一件事。」林利指自己平日有行山運動，飲食亦十分小心，但竟然也會得到此病：「我覺得係有啲安排。上個月24號開刀，因為我個手術係大手術，要一、兩個月埋口，但一開完刀我就攬住個肚做嘢，其實我係行唔到。始終冇咁嘅經驗（做手術），以為開完刀，冇事喇喎，就周圍走，其實就唔得，行幾分鐘已經唔得㗎喇。」<br>記者問他為何剛做完手術仍堅持做嘉賓時，林利說：「一個係我好兄弟，黎小田就係我恩師，冇佢就冇小虎隊。同埋我哋幾隻歌都係佢寫紅嘅。佢開（騷），撐唔到都要去（唱）。𠵱家可能就要休息吓。就好似女性生仔一樣，一開刀，你就洩晒氣，𠵱家我講嘢都冇氣。」原來林利為免大家擔心，所以一直沒有交代病情，連黎小田亦不知情，他說：「我只係講咗畀胡渭康知，可以忍到，仲可以做。」現時林利毋須接受化療，會專心休養兩個月，他說：「我消耗咗啲體力，同埋𠵱家條腸未必吸收到啲營養，所以個人就消瘦啲，所以慢慢調理、習慣番，可能食吓中藥。」</p><p>「唔係一件大事」</p><p>問今次大病令他有甚麼體悟時，林利說：「我好早已經領悟，唔係呢個病，因為我自己喺出邊跑江湖，對所有嘢都好透徹，對我嚟講好平常，我唔覺得係一件好大嘅事，因為我覺得係可以處理到嘅，病係相由心生，如果你越覺得佢病就越有病，我就唔當佢一回事，我一樣正常生活。個人完全好平靜，我已經比好多人幸運。」<br>採訪：魯吉</p></body></html>