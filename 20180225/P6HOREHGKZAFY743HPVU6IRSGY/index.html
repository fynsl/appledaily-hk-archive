<html><header><meta charset="utf-8"><title>屋邨港姐重遊大坑西楊思琦．童年回憶</title></header><body><h1>屋邨港姐重遊大坑西<br>楊思琦．童年回憶</h1><p>【《蘋果》專訪】<br>【港九情懷】<br>「屋邨港姐」楊思琦是個念舊的人，毋忘陪着她成長的大坑西邨，每逢過時過節必返老家行一趟，順便探親兼食好西。楊思琦難忘屋邨舊居設計寬闊，走廊夠長，鄰居打開門後，空氣非常通爽，彼此間又守望相助，人情味濃。思琦入行後即搬離屋邨，知慳識儉的她，投資有道，更傳出已是五層樓的小富婆。</p><p>楊思琦是出名的慳妹，慳慳埋埋，有傳聞指她買了五層樓，孰真孰假，只有思琦知！不過，她確實是一個念舊的人，未選港姐前，細細個便住在大坑西新邨。2001年，思琦當選香港小姐冠軍，即被冠以「屋邨港姐」之名，但她一點都不介意，因為這是她成長的地方。</p><p>街坊守望相助</p><p>思琦日前便重遊大坑西新邨，並接受本報記者專訪說：「我由細到大都住喺大坑西，直至選完港姐後先搬走。𠵱家每逢過年都會帶埋囡囡（楊卓穎）返嚟探親，但呢區都開始老化，好多年輕一輩都搬走咗。」思琦表示以前屋邨的設計夠闊落，與現時的新樓無得比，她說：「𠵱家啲樓好密集，但以前屋邨嘅走廊好長，隔籬鄰舍都會打開門，只關鐵閘，所以夏天唔使開冷氣都好通風。」<br>思琦指舊區的街坊十分守望相助，連保安員都視屋邨如自己屋企一樣，會在屋邨種花花草草綠化環境。思琦記得小時候有好多幾層樓般高的大樹，她說：「以前有好多高樹，細個會好驚行去大樹附近，因為有好多老鼠，真係成千上萬呀！所以好多樹都通咗窿，搞到打風時冧咗，好傷心呀，因為啲大樹係陪住我哋成長。」<br>重遊舊地的思琦，當然還要「食好西」，她推介一間與大坑西新邨相隔一條馬路，有47年歷史的車仔麵檔，她謂以前放學後就會相約一班同學仔去食。麵檔老闆一見思琦就認得，並謂：「你由Form 1就已經嚟食！」老闆還讚思琦十年如一日（應該係接近30年），還打趣道：「你着番學生裝都仲可以呀！」</p><p>難忘雪糕伯伯</p><p>之後思琦重返母校瑪利諾神父教會學校，遇見以前的同學仔，思琦說：「嗰位同學仔已經做咗呢間學校嘅老師喇。」昔日校外還有一個雪糕伯伯，令思琦勾起好多回憶：「以前伯伯有賣凍嘅菠蘿，好好味，但伯伯離世後，佢嘅屋企人就送咗雪糕車畀學校紀念喇！」<br>採訪：嵐山<br>攝影：陳俊強</p></body></html>