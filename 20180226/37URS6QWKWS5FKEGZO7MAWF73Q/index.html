<html><header><meta charset="utf-8"><title>伍詠薇49歲生日見老公雙眼發光：錫一啖</title></header><body><h1>伍詠薇49歲生日<br>見老公雙眼發光：錫一啖</h1><p>伍詠薇(伍姑娘)喺圈中向來人緣好好，前日喺佢嘅49歲生日，契妹陳敏之同契細佬陳山聰，以及一班圈外朋友都約埋食飯同佢慶祝，當然唔少得風雨同路咗18年嘅老公練海棠啦。<br><br> <br><br>練海棠喺前年被影到背妻車廂密會D奶長髮女，之後伍姑娘為老公護航，平息小風波。陳敏之都有喺ig播放短片，見伍姑娘收到兩個好靚嘅蛋糕，佢一見到老公練海棠就雙眼發光咁，好熱情拉住錫咗一啖，非常恩愛。<br><br> <br><br>之後一班朋友為咗搞氣氛，中文同英文嘅生日歌一齊唱，仲有人跳舞助慶，而老公練海棠全程坐喺老婆身邊一齊起哄，氹到伍姑娘掩嘴狂笑。<br><br> <br><br>伍詠薇前晚驚喜生日P，喪玩喪飲，佢昨日接受《蘋果》電話訪問時話：「噚晚梗係開心，本來諗住同老公食日本嘢，點知食完，佢話帶我去同地方樓下一層，以為佢同我飲杯香檳，原來敏之搞咗個surprise party畀我，佢叫咗山聰同女友、簡慕華夫婦、黎諾㦤夫婦、黃佩霞、苟芸慧。我係識玩唔鍾意做搞手，但噚晚我玩得好瘋狂好開心，大家係咁食，越夜越瘋狂，飲飽食醉。」</p></body></html>