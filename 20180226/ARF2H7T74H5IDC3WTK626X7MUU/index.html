<html><header><meta charset="utf-8"><title>智取大市：被低估的增長股 - 晉佳</title></header><body><h1>智取大市：被低估的增長股 - 晉佳</h1><p>上周五港股以資源商品股表現較好，但主流股份近期強弱分野唔算大，已經冇資金大量湧入單一Sector喪炒嘅壯觀情境，股市短線只係隨情緒上落，個個悲觀時沽咗貨，下一日就掉返轉炒上，但到咗突然hyper起嚟嘅時候，下一日就跌，所以要炒短線就趁個個突然狗衝之際，你就掉轉沽貨。<br>再簡單啲，搵buy and hold選擇，留意被低估嘅增長型二三線股。同仁堂國藥（8138）。主要做藥品生產、批發、零售，2013年上市初期，藥品分銷股當旺，股價由5蚊樓下炒高到10蚊樓上，市盈率貴到癲。不過，經過幾年股價唔上唔落，但盈利保持年年約兩成增長，估值開始由貴變唔貴，預測2017年PE 22.3倍，2018年19.3倍。<br>同仁堂國藥主要做傳統藥品，Bio-tech冇佢份，但勝在百年老店有brand有品質保證，業務夠穩定，至少10至20%嘅盈利增長可測性相當高，加上近幾個月藥股好炒，行業環境實在唔錯，同仁堂藥業亦有條件提高估值。<br>同仁堂國藥市值過百億，2月1日發公告話建議轉主板上市，轉完板亦有望提升納入港股通嘅機會，意味着長遠可能多埋北水幫襯，長遠表現唔會差。 <br><br>晉佳<br> http://fb.com/advanceguy1 <br>本欄逢周一、三、五刊出</p></body></html>