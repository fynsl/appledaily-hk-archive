<html><header><meta charset="utf-8"><title>【極激動】蘇志威「駿王」首捷！劉小慧：我冇仔，當佢係自己個仔</title></header><body><h1>【極激動】<br>蘇志威「駿王」首捷！劉小慧：我冇仔，當佢係自己個仔</h1><p>藝人勝出名下馬雖非新鮮事，但鄭俊偉馬房「駿王」今午（25日）在沙田第七場四班1600米開齋，馬主蘇志威與劉小慧夫婦的興奮程度，卻不可謂不誇張，須知劉小慧賽後開心到攬住杜利萊啜了一啖，兩夫婦兼有十多廿位親朋戚友一起拉頭馬，場面充滿歡樂。<br><br>「駿王」這匹五歲美國自購馬今場在杜利萊胯下，爆冷取得來港後首捷，單Win及組合獨贏A1分別派113.5及51元。<br><br>上季「駿王」兩戰全跑十名以外共輸70多個馬位，一度傳出腳部有嚴重問題，可能要退役，本身身價盛傳達七位數字，當時亦被指貨不對辦。<br><br>首次養馬的蘇志威沒有放棄，晨課不時偕同妻子及女兒到場為「駿王」打氣。結果愛心戰勝一切，「駿王」今季大有起色，演出越來越好，上賽跑第二在港首度上名，今次更沿途前置下大勝兩馬位，展示實力。<br><br>蘇志威個人這場分到約35萬元獎金，阿叻及歌手李國祥亦有現身支持「駿王」。賽後蘇志威太太劉小慧表現得極激動，眼有淚光，四圍和友人擁抱。劉小慧說：「我冇仔，我有兩個女，我真係當『駿王』係自己個仔咁，多謝所有支持阿仔『駿王』的人，牠做到自己要做的嘢，作為阿媽我好開心，好簡單。」<br><br>第七場二至四名分別為「紅麗舍」、「南莊加寶」及「三思飛駒」，四重彩派12萬幾；三T正獎無人中，中頭關第五場已可收799元安慰獎。<br><br>鄭俊偉馬房今午第三場已有「架勢堂」由潘明輝開齋，今場再有「駿王」由杜利萊勝出，馬房自製447倍孖寶。</p></body></html>