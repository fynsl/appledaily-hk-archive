<html><header><meta charset="utf-8"><title>【飲食籽】店小志氣高　雙失爛賭港女賣滷味重生</title></header><body><h1>【飲食籽】店小志氣高　雙失爛賭港女賣滷味重生</h1><p>【飲食籽：識飲惜食】<br>滷味，地道街頭小食，坊間有不少專門店。有人做到街知巷聞，門外天天大排長龍。有人努力不懈，希望做出口碑。炮台山有一間，瑟縮內街，位置隱蔽難找，起初生意冷清，後來憑着出色滷味贏得街坊支持。努力打拼，不輕易放棄，因為小店對80後老闆娘黃詩瀧（Zero）來說，不單止是一盤生意，還是人生重拾希望的契機。</p><p>炮台山艇街，短短的數十米，人流冷清，跟外面繁忙的英皇道是兩個世界，半年前卻有間滷味專門店「你滷味」落戶這裏。「我資金有限嘛，出面大街要十幾萬租一個月，𠵱度只係三萬幾蚊。仲有，𠵱度裝修都好齊備，有個閣樓可以放嘢，唔使用多十幾廿萬裝修。」老闆娘Zero直說。<br>位置人流冷清，是街頭小食生意的死穴，開張頭一個月，幾乎日日蝕錢。試過一日賣得幾串滷味。有些街坊知道她生意不好，會特地過來幫襯，生意才逐漸有起色。生意穩定下來，教她開心不已。「希望遲下可以開分店，不過就算失敗，我都會撐得過去。」Zero堅定地說。<br>做滷味是厭惡行業，很多材料都是內臟，豬膶、大小生腸、豬頭肉……處理過程麻煩又污糟，生腸要灌水，豬頭肉要切走多餘脂肪，很少年輕人入行，尤其是女生。「我以前做過嗰間滷味，經常唔夠人手做嘢，很多人做幾日就劈炮唔做。」Zero說。別人耍手擰頭的工作，她卻不介意，一做便做了兩年，半年前更自立門戶，開自己的滷味店，「我好珍惜呢門手藝，係佢改變咗我，亦係佢救咗我。」她眼紅紅地說。</p><p>來自破碎家庭　曾自殺幸得老闆扶持</p><p>來自破碎家庭的她，幼稚園時爸媽便離異，住過兒童之家和保良局一段時間，後來媽媽有能力才接她回家照顧。但她性格反叛，經常跟媽媽吵架，十五、六歲便離家出走，又試過到超市高買、吸毒。「以前我絕對係個壞女人，持住自己後生嘛，覺得自己有本錢玩……生活冇乜目標㗎，賺到就使晒，唔夠使咪賒糧囉，唔知自己做緊乜。」Zero說。<br>中五畢業，她就投身社會，做過售貨員，零理想零目標，後來認識了一個有婦之夫，更糊裏糊塗做了人家小三，最後紙包不住火，分手收場，情海翻波影響情緒，沒心機工作，連飯碗也不保，變成雙失。「跟住沉迷賭博，變成爛賭婆，日賭夜賭，賭馬、打麻雀，輸晒成副身家，連屋租也交不起。」 Zero說。試過有一次情緒跌至谷底，覺得自己一無是處，人生零希望，她就自尋短見，吃盡家中所有的藥物自殺。<br>不過天無絕人之路，或者上天要她好好珍惜自己。她失業前，在尖沙嘴厚福街一間快餐店打工，認識同街一間滷味店的老闆夫婦，對方義不容辭幫她，除了借錢給她交租，更聘請她到滷味店打工。</p><p>最怕灌生腸　雙手做到皺晒皮</p><p>「我條命都係佢哋救番，係佢哋發覺唔妥，報警將我送院，仲勸解我要珍惜生命，佢哋同我講過，咁幫我係因為覺得我仲有得救。非親非故都咁幫我，點解我唔好好珍惜自己呢？就係經過呢件事，我同自己講，一定要企番起身，唔可以繼續咁落去。」Zero紅着眼說。<br>滷味成了她的依靠和寄託。在滷味打工的日子，她沒半點怨言，每天都很努力，十多小時做到冇停手。灌生腸、烚豬膶、劏墨魚，重重複複，洗洗切切，泵水，過冷河。「𠵱行辛苦㗎，最怕灌生腸，成日畀啲血水噴到，好污糟。仲唔可以扮靚，搽指甲油、潤手霜，因為驚整污糟食物，帶手套又會跣手，雙手做到皺晒皮。啲朋友成日笑我係墨魚妹，因為身上有陣墨魚味。不過話晒都係一門手藝，學識咗就終身受用，冇人可以搶走。」Zero說。</p><p>用肉檔新鮮貨　賣剩不留過夜</p><p>自立門戶後，她做的滷味很講究，尤其注重食材質素。生腸、豬膶、豬心、豬頭肉，都用肉檔新鮮貨，不用雪藏。紅腸向一間本地老字號批發商入貨，含更多豬肉；用來染雞腳、生腸的食用色素是日本貨，零雜味。七、八十呎小店，放了兩個大雪櫃，生料和熟料分開放，避免味道混雜，更乾淨衞生。豬膶烚完，若見多凝固血塊，Zero會整個扔掉，以免影響口感。除了雞腳外，其他食物都是即日做即日賣，賣剩的通通扔掉，不留過夜。所以滷味味道頗不錯，生腸尤其做得好吃，爽口鮮脆，豬頭肉甘香帶爽脆。「𠵱家係自己舖頭，輸贏都係自己，我唔想再跌一鋪。」Zero認真地說。<br>看着一串串滷味變成回報，教她很滿足。不過，人生總是少不免有遺憾。說的是她父親，對父親零印象的她，早前突然收到facebook的一個訊息，原來是父親朋友聯絡她，她滿心期待見父親一面，只是父親患了絕症，就在見面前兩天走了。最後一面也見不到，一句話也沒說過。「其實好傷心，不過我都冇怪過佢，我只係想好好地同佢食餐飯，可惜連咁嘅機會都沒有。我可以做嘅係好好珍惜自己，唔再行差踏錯。」Zero說。</p><p>你滷味<br>炮台山艇街4-8號地下<br><br>採訪：陳佳男<br>攝影：蔡政峰@Fixer Production<br>編輯：施明慧</p></body></html>