<html><header><meta charset="utf-8"><title>笑到最後：如果牛三點算好？ - 高明</title></header><body><h1>笑到最後：如果牛三點算好？ - 高明</h1><p>咪買返囉！有咩點算好？<br>坊間有一種意見覺得，炒股票第一日睇好就要一世睇好，淡友亦要一世睇淡，所以冇持貨就唔應該買，持貨遇跌則唔可以沽。高明第一時間諗，如果上述方法應用喺樓市可能都啱，因為買賣樓宇而搵經紀、搵律師樓、落大訂、去銀行造按揭，近年亦有印花稅考慮。更重要係，每一個單位都並非完全相同嘅貨品，風水屋沽咗就冇，升咗想食糊亦無法局部獲利，一動不如一靜。<br>但買股票唔同，㩒幾個制，好友淡友即日做晒。買賣單位亦係大部份人可承擔水平，毋須大幅槓桿先勉強上車，真正做到可以先買一格階磚，或者賣幾呎局部食糊。<br>舊年同今年市況明顯有唔同，舊年慢牛較值得堅持睇好，今年變數較大，一、信自己不如信市場；二、牛三最終只有一個目的，就係散水。2月大調整最後好彩冇事，好似有張股票喺你耳邊講：「乜你哋咁蠢架，我隨便跌吓你就信係股災。」一激之下嚟多兩次大調整都唔沽，往後次次死揸，可能成為《狼來了》翻版。所以寧願舖舖清，貫徹之前升就買返嘅睇法，即使只係買返少少，亦值得重新入場。<br>2月情況最壞嘅時候，半新股、細價股其實唔弱，即係資金仍然肯博，只係避開會受美股波及嘅指數成份股。近期比較多人留意十年期美債息率，周五回落到2.867厘，同之前坊間預期會抽上3厘相反，呢個波動對長線應該冇啟示，但短線可能當不利因素解除，聯儲局下次議息係3月20日，加埋港股業績期，中間可能會有個安全期炒返轉。<br>一般市況之下，股票係少數人賺大部份人嘅錢，牛三比率會更極端，不過點解仲覺得現階段要入市，就係當買保險，避免日後升至四五萬點，中間冇享受過，更喺高位先衝入場接火捧，不如趁唔算太高買啲先。即使高位受市場氣氛影響加貨，有貨底墊住都冇咁傷。<br><br>高明<br> http://fb.com/bigricetea <br>本欄逢周一刊出</p></body></html>