<html><header><meta charset="utf-8"><title>利字當頭：Walmart迎戰Amazon - 利世民</title></header><body><h1>利字當頭：Walmart迎戰Amazon - 利世民</h1><p>上星期，Walmart公佈季度業績之後，股價暴跌一成，蒸發310億美元市值。表面原因，係節日銷售欠理想，網上業務增長又遲緩。<br>其實自從上年底，已經見到Walmart同Google合作。Walmart內大賣Google Home Mini，由原價49.99美元減到24.99美元，然後Google Express上面就送返20美元現金回贈，用來幫趁Walmart Online。明眼人一睇就知，Google與Walmart結盟，再加上其他著名零售商，其實是在集體抗衡Amazon；甚有連橫對合縱嘅意味。<br>另一邊廂，Amazon則繼續氣勢如虹，計劃由網上反攻實體店。Walmart是否輸硬？未必。從前有句名言，話說零售業三大重點係「地點、地點、地點」。今時今日，可以改成「物流、物流、物流」。Walmart優勢乃係全美4,000幾間鋪，同時亦為貨倉；基本上，Walmart有能力在一小時車程中，覆蓋美國九成人口。當然，有倉冇送貨，都係得個「擺」字。據說Walmart已經研究用無人車同無人機送貨，但要成事卻不知何年何月。<br>講到尾，互聯網降低市場交易成本，其中一個現象就是「去中間人化」（Disintermediation）。零售商曾經是經濟價值鏈入面最大中間人，但過去廿年Amazon破壞性創造地改變好多行業，由書本出版到電器電子產品零售。再下一城，就是真正嘅快流消費品、新鮮食物之類。<br>當生產商同品牌可以直接網上售賣產品，零售商又有何存在價值？Amazon雖然有向貨主分成，但同時亦提供倉存物流一條龍服務。傳統零售商食水深，新一代品牌已經不受那一套，所以就算Walmart可以成功迎戰，利潤亦必然大不如前。事實上，Amazon股價屢創新高，其PE亦一樣長期處於幾百倍的超現實水平。持有Amazon的股票，是買一個顛覆性的信念，多於理性計算。<br><br>利世民<br> http://fb.com/leesimon.hk <br>本欄逢周二、四刊出</p></body></html>