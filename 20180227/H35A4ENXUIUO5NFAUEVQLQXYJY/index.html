<html><header><meta charset="utf-8"><title>財路：哈電殘爆博升40% - 錢雋</title></header><body><h1>財路：哈電殘爆博升40% - 錢雋</h1><p>哈爾濱電氣（1133）吸引之處，係連埋配發內資股後，集團PB仍然低到得0.3倍，而手頭現金係總市值3倍水位，殘到爆！<br>哈電上年話配發內資股畀阿媽，最終今年頭搞掂，每股內資股配發價調整到4.56（港元，下同），就算係咁，連呢壇製作之後，哈電NAV仲講緊高達8.8元，現價3.16元，PB得0.36倍！哈電現價潛喺近2008年金融海嘯以嚟近十年底，貼近2015年中港瘋牛期大插水低位，比起08海嘯價2.52元，唔係高好多！又哈電海嘯期PB最低見過0.57倍，過去十年平均0.75倍，家陣PB比海嘯期仲要低！<br>仲未只。哈電到上年6月尾，揸現金150億元人仔，連配股集資後，總現金到165億元，係新增已發行股數對應總市值54億元嘅3倍！又就算扣埋借款73億元，哈電仲講緊有淨現金92億元，或每股5.4元。哈電現價比配股價平咗31%，比每股淨現金平咗42%！<br>哈電1月尾發盈警，話受累減值同匯率波動，集團就快派2017年成績單，盈利會顯著下跌。但咁睇，按到上年6月尾半年度成績單，出口6.7億元人仔，佔咗成入近40%，而同期新增合同近120億元人仔當中，有17.6億元人仔，亦係嚟自出口。<br>睇到係，尤其火電瓣數，受累環保國策影響，哈電冇運行，但隨住出口提升，尤其一帶一路商機底下，哈電嚟緊日子，係有機會谷底回穩！<br>當博反彈咁計，哈電上番上邊配股價4.56元，講緊要升40%樓上，呢個水位仲係低過每股淨現金值，而目標價PB0.52倍，亦未有耐追上十年平均值。<br><br>錢雋<br>細價股專家<br>本欄逢周二刊出</p></body></html>