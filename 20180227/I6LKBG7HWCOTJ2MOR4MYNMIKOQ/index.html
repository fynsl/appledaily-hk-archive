<html><header><meta charset="utf-8"><title>中環在線：逾半90後覺得200萬夠退休 - 李華華</title></header><body><h1>中環在線：逾半90後覺得200萬夠退休 - 李華華</h1><p>香港人究竟要儲幾多錢先夠退休？雖然係一個非常主觀嘅問題，不過斷估個銀碼都唔可以太細，但有班90後竟然覺得，200萬唔夠就可以退休，似乎唔知米貴囉。<br>投資者教育中心做咗個針對70後至90後嘅調查，喺舊年5月19日至6月1日期間，透過網上形式訪問咗1,303位18至49歲香港人。結果顯示香港人平均覺得需要632萬先夠退休，不過90後平均覺得只需567萬蚊，有一半人更加覺得，少過200萬就已經夠殺。<br>華華假設退休金有200萬，退休後仲有20年壽命，每年有10萬可以使，即係每個月有8,333蚊，如果唔使交租、交管理費、水電煤等固定雜費，又唔出街唔搭車可能都夠啩。</p><p>三成人花掉八成收入</p><p>投資者教育中心總經理李博衛（David）就話，退休金夠唔夠，純粹係個人直覺，冇分啱同錯嘅，但佢就覺得人慢慢大，生活經驗多咗之後，對退休所需資金，會有更加現實嘅估算。<br>不過又咁講，唔係個個90後都咁樂觀，約48%嘅認為要200萬以上先足夠，有啲甚至覺得要1,000萬以上。<br>調查另一個有趣點就係，有四成90後冇乜財務目標，接近三成會將八成收入花掉。查實，如果90年出世都已經28歲，99年出世都19歲，係時候要學識理財了。<br><br>李華華<br>mailto:LiWaWa@AppleDaily.com</p></body></html>