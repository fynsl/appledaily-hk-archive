<html><header><meta charset="utf-8"><title>操盤手札記：傳媒股會變天嗎？ - 割柑人</title></header><body><h1>操盤手札記：傳媒股會變天嗎？ - 割柑人</h1><p>期指結算前夕，恒指升231點或0.7%，收31498，主板成交增至1,237億元。不過，下月期指未見明顯高水，反映好淡雙方轉倉相若，角力未完。若想入貨，宜揀有盈利同派息支持嘅股票，可攻可守。<br>上周，狗年啟市首日，港府即為傳統媒體報喜，宣佈就修訂《廣播條例》同《電訊條例》諮詢，建議放寬多項限制，包括跨媒體擁有權、外資控制權，為傳統媒體拆牆鬆綁；網上媒體就維持唔會規管。喺傳媒生態飽受互聯網衝擊下，修例會唔會令行業變天？<br>首先，睇下跨媒體擁有權。喺修例後，報刊東主同廣告代理可兼營持牌電視台同電台。不過，近十年嚟，報紙老闆已陸續轉型多媒體運作，透過互聯網同手機應用程式播放視像新聞，個別短片瀏覽量更拋離報紙銷量。報紙老闆既然已有網絡平台，又使乜花錢攞廣播牌照？<br>再者，睇吓外資控制權。非香港居民持有免費電視股權須經通訊局審批嘅門檻，由2%、 6%、10%每級審批，改為5%、10%、15%。換言之，持股4.99%都唔會曝光。呢項改動，令人諗起近年中資喺ATV同TVB（511）間接持有控制權嘅爭議。<br>現時持有免費電視牌照嘅TVB、電盈（008）同有線（1097），以TVB最有機會受惠修例，皆因後兩者嘅ViuTV同奇妙電視，收視普遍不足1點（6.5萬人），難以吸引資金。至於買家，可能係外資基金，或會同第二大股東Silchester聯手狙擊；亦可能係持有《南華早報》嘅阿里巴巴。<br>傳媒股對修例反應唔大，消息公佈至今，最惹憧憬嘅TVB只係累升5.6%。升得最急嘅，反而係代理中央電視台廣告嘅中視金橋（623）。該股升得急，唔關修例事，只因年廿九發盈喜，預告扭虧為盈，賺1億元人民幣，折合每股盈利0.25港元。該股每股NAV3.6元，係淨現金公司，每股含現金1.5元。現價2.2元，比盈喜前高27.9%，無謂高追，等回吐至2元先考慮。<br><br>割柑人<br>本欄逢周二刊出</p></body></html>