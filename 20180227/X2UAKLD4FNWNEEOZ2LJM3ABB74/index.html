<html><header><meta charset="utf-8"><title>大棋局：消滅銀紙計劃啟動 - Mr. Tregunter</title></header><body><h1>大棋局：消滅銀紙計劃啟動 - Mr. Tregunter</h1><p>全球第一隻國家發行的法定數字貨幣，2月20日正式出世。委內瑞拉政府發行名為PETRO（石油幣）的法定數字貨幣，代號PTR。發行量1億枚，每一枚石油幣背後由一桶石油支持，而支持的石油，來自儲存量50億桶的奧里諾科重油帶阿亞庫喬區塊1號油田。以現時油價每桶約60美元計，即係委國發行石油幣打算募資60億美元。<br>去年11月6日，烏拉圭央行推出數字化披索，預計先實測半年，本來係第一隻國家發行的法定數字貨幣，點知突然畀委內瑞拉搶飲頭啖湯。<br>要搞國家級數字貨幣唔止委、烏兩國。去年8月，愛沙尼亞宣佈計劃推出官方數字貨幣；9月，日本銀行界亦計劃推出數字貨幣J-Coin，預計在2020年東京奧運會前後正式流通；10月，俄羅斯總統普京在一次金融監管閉門會議上宣佈該國將發行數字貨幣CryptoRuble；同月，哈薩克斯坦政府支持的阿斯塔納國際金融中心（AIFC），表示將開發哈薩克斯坦的加密貨幣。而中國則更早於2016年，央行召開數字貨幣研討會時，已明確提出發行數字貨幣的戰略目標。</p><p>政府爭發行數字貨幣</p><p>我哋見到一個現象，不斷有銀行家插Bitcoin係騙局，但唔少國家已在研究發行數字貨幣。問題癥結在於，數字貨幣最重要一點在去中心化，講白啲即係賣甩傳統銀行同國家政府自己玩。<br>因此銀行家同政府出現不同態度，銀行家或有意無意，借斥Bitcoin為騙局來否定數字貨幣，或以推出期貨方式以求奪回定價權；政府則更直接，不如自己攬嚟做。<br>將上述兩點結合，又有一條新出路，就係政府將數字貨幣攬嚟做之後，便可以賣甩傳統的美元體系。故此可以見到，最有動力發行數字貨幣的國家，或被美國制裁，或想繞過美元體系，甚或要同美元霸權一爭朝夕。<br>另一個要點，則是負利率問題。自以QE救市開始，全球經濟增長緩慢，因欠缺一場淘汰賽，即熊彼德所講的創造性破壞（creative destruction）。經濟上唔到，利率加有限，利率周期一浪低於一浪，下一次經濟危機就冇幾多利率水位可減，而最終要再用上負利率。負利率要有效，就要先消滅銀紙。只有將貨幣化作虛擬數碼，負利率先可以令你無法提現逃避。<br>1988年1月9日，《經濟學人》封面預告2018年會出現一隻新的全球性貨幣，睇嚟唔係SDR，而係數字貨幣。<br><br>Mr. Tregunter<br>本欄逢周二刊出</p></body></html>