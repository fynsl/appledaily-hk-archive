<html><header><meta charset="utf-8"><title>【搶閘公佈】Canon換鏡相機M50　眼睛對焦影人像至啱</title></header><body><h1>【搶閘公佈】Canon換鏡相機M50　眼睛對焦影人像至啱</h1><p>一click免費下載《籽想去東京》旅遊指南： http://bit.ly/2rSv4c4 <br><br>全新旅遊專頁，即like籽想旅行： https://fb.com/travel.appleseed <br><br>以為Canon會等到日本CP+相機展先會公佈新相機？結果Canon搶閘新公佈了一款入門級換鏡相機EOS M50。M50因屬入門級機種，機身相當輕飄飄，男性用家可能會覺得未夠實在。不過M50功能方面就幾紮實，雖然功能鍵及轉盤設計比之前M系列相機都簡化，但今次引入新一代DIGIC 8數碼影像處理器，追加4K攝錄功能，亦換上一如初代G系列的多角度取景觸控式屏幕，實用性上都算唔錯。</p><p>記者覺得最實用是新加入的「眼睛偵測自動對焦功能」，可以先鎖定拍攝對像的眼睛，就算主體移動，都唔怕拍攝時失焦。另外在用上電子觀景器取景時，亦可「捽」觸控屏幕揀選對焦點，記者亦覺得幾方便。想儲存RAW檔案方便後期處理的話，今次M50亦引入容量更小的CR3 RAW檔案格式，比以往RAW檔案慳位40%。由於M50要到4月才會推出，目前工程樣本的拍攝效果難以作準，但以現時情況來說，M50功能確實夠實用，適合VLOG拍攝需要，亦應付到一般工作需要，只是手感稍遜。</p><p>除了新相機M50之外，Canon新公佈的自動智能閃光燈Speedlite 470EX-AI都一樣吸睛。這支閃光燈內置處理器、雙驅動馬達、加速度偵測感應器及距離測量感應器，在開啟全自動模式下，閃光燈能夠為用家計算及自動調校最適合角度「打Bounce」，對新手來說絕對好有幫助。即使是有返咁上下經驗的用家，將470EX-AI調至半自動模式，再自行設定水平或垂直操作，閃燈都可因應距離環境而自動調校角度，每次轉位拍攝都唔使自己調校角度，記者都覺得幾實用。<br><br>Canon EOS M50相機<br>推出日期：4月<br>售價：<br>$5,080（淨機身）<br>$5,980（連15-45mm鏡頭）<br>$8,080（連15-45mm／55-200mm雙鏡頭）<br><br>Canon Speedlite 470EX-AI閃光燈<br>推出日期：4月<br>售價：$3,680<br><br>記者：布偉倫<br>攝影：周芝瑩</p></body></html>