<html><header><meta charset="utf-8"><title>阿Sa被指孖有米男友同遊布吉新年蜜遊4日3夜</title></header><body><h1>阿Sa被指孖有米男友同遊布吉<br>新年蜜遊4日3夜</h1><p>阿Sa一向處理感情事比較低調，之不過遇上「Mr Right」石恆聰(Anthony)似乎感情幾穩定，更愛得大方，唔介意公開戀情，亦會出席石家聚會，昨日有報道指阿Sa新年請假陪男友去布吉，難怪阿Sa日前忽然晒身穿露背泳衣，坐喺沙灘望夕陽嘅相，原來呢張相係男友操刀。<br><br>據報道指阿Sa同男友Anthony喺登機前，一直扮唔識，企開一、兩個身位，阿Sa提高警覺，不時望有冇人影佢，玩咗四日三夜先返港，同樣係前後腳分開出閘，之後又再開工拍《PTU機動部隊》，今日難得放假，阿Sa喺IG貼出selfie相，留言：「趁今(昨)日唔洗開工又咁好天，去做吓運動先。」<br><br>阿Sa同Anthony細妹石佩藍一早認識，佢哋共同朋友係馬天佑，據阿Sa身邊朋友向報道指，阿Sa本來唔心急嫁，但係未知係唔係受好姊妹阿嬌影響，阿Sa都有啲恨，目前係等男友幾時俾驚喜，為咗多啲時間見，阿Sa先後同男友去東京、印度同布吉，阿Sa最近拍緊《PTU機動部隊》，本來佢想同劇組拎兩個禮拜假期去歐遊，唔知係唔係劇組放唔到人，佢先去布吉玩。</p></body></html>