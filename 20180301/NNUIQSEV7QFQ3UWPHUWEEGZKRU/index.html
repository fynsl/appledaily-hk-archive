<html><header><meta charset="utf-8"><title>中環在線：小加份糧唔少加 - 李華華</title></header><body><h1>中環在線：小加份糧唔少加 - 李華華</h1><p>港交所（388）舊年豬籠入水，行政總裁李小加份人工自然水漲船高，仲創埋新高，總酬金（包括薪金、現金花紅、股份獎授福利及退休福利等）達4,885.6萬元，比2016年「加人工」近11%。<br><br>咁李小加人工加喺邊呢？據年報資料，最和味係現金花紅，舊年達1,500萬元，比前年的1,125萬元多33.3%；另一和味當然係股份獎授（獲獎勵嘅港交所股份）達2,332.8萬元，比前年多3.8%。舊年市道暢旺，年尾成交額更差唔多日日過千億，咁好生意，抵李小加分咁多花紅。<br><br>港股2015年「大時代」，帶挈港交所盈利急增，記錄至今未破，當年李小加現金花紅同樣有1,500萬元，但股份獎授得1,991.7萬元，加加埋埋，總酬金都係得4,522萬元。而家港交所盈利未到高位，小加份人工已去到高位，唔怪得小加一直咁努力為港交所諗咁多「橋」。<br><br>李小加今年就約滿，市場都關注佢會否續約。佢同港交所2015年簽3年約，薪金每年900萬元，睇嚟再續約，薪金都要再添啲，若果撞正市況更旺，李小加年薪衝半億，應該指日可待。<br><br>李華華</p></body></html>