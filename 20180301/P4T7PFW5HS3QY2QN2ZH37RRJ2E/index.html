<html><header><meta charset="utf-8"><title>收磚頭鑽石不及呢一句琦琦華哥　每天我愛你</title></header><body><h1>收磚頭鑽石不及呢一句<br>琦琦華哥　每天我愛你</h1><p>【閃耀人生女人心　琦琦系列之3　嫁給愛情】任達華和琦琦是娛樂圈模範夫妻，去年底是二人結婚20周年，當年華哥經過多次求婚，琦琦終於在泰國say yes，97年的12月29日是結婚日，當年在維也納和澳洲影婚紗相。</p><p>細心送鑽石</p><p>轉眼20年，琦琦說：「其實嫁個好老公，日日都係結婚紀念，10周年時我哋好似去咗泰國玩，唔係好記得。20周年一齊去芬蘭，同個女一齊去玩。」每年結婚紀念，華哥都會送禮，試過送樓及送舖，琦琦謂：「20周年佢有特別禮物送畀我，送diamond，佢好細心，今年分三個唔同階段，送三粒唔同形狀嘅鑽石，送咗圓形、方形，同一個心形。其實心形佢以前送過，但今次大粒啲，幾卡重。」<br>看琦琦和華哥相處，身邊人總感受到兩人之間濃濃的愛情，她說：「我哋一齊都超過20年，兩個人仲係好似啱啱識嘅感覺，呢樣嘢我好感恩，因為幸福唔係必然嘅，女人係一定要嫁畀愛情，一世要同一個人一齊喎，有冇錢唔係最緊要，婚姻係好緊要，有相同價值觀，有共同話題可以分享。」</p><p>畀對方自由</p><p>琦琦又說：「我同華哥係一個互相成長嘅人生，識嗰陣大家事業都係一齊起步，大家一齊成長，一齊行一條路，大家付出、理解、包容，畀對方好大自由度，互相扶持，係好幸福好sweet。」說到維繫感情，琦琦表示：「每天都講『我愛你』，傾電話收線前必講『我愛你』。」多年來未試過鬧交？琦琦指華哥是個超級好脾氣的人，基本上沒有脾氣，反而她有時會急。<br>採訪：林妙萍<br>化妝：淑貞<br>場地提供：六公館（海港城）</p></body></html>