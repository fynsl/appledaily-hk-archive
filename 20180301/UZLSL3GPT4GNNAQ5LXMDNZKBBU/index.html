<html><header><meta charset="utf-8"><title>【馮仁昭四圍超】乸型基佬自細被叫大余迪偉豪言多仔多女</title></header><body><h1>【馮仁昭四圍超】乸型基佬自細被叫大<br>余迪偉豪言多仔多女</h1><p>商台DJ余迪偉下月喺演藝劇院舉行一人劇場《一支弓》，騷名有弦外之音，迪偉話：「嗰日沖涼沖到嗰支弓，好似如箭在弦，又可以食到公乸嘅公，都幾得意呀。呢個係咪三級騷好難定斷，現場係唔會check你身份證，只不過18歲以上會明白多少少。」</p><p>一人騷露骨</p><p>佢揚言騷內容唔大膽，就唔係余迪偉：「我成長裏面對性嘅探討，認識乜嘢叫包皮，呢啲我絕對會講。我經歷過97移民潮，或者啲人叫我愛情小專家，曾經我有個好愛lover，佢突然間自殺死咗，呢啲故事好值得赤裸地同大家講，我唔介意條腸都畀大家睇。」<br>迪偉更自爆從小被人叫「乸型」、「基佬」：「我唔知乜嘢叫乸型，生出嚟就係咁，係咪要我改要我就你？唔好啦，我得幾十歲命，活在自己舒服環境之下，要以自己為傲。我中二初戀，女仔嚟，嗰時人拍我拍，到𠵱家我冇肯定自己係同性，我可以係雙性，如果你愛嗰個人，隨時生仔結婚都得，我大把精力。」<br>問到曾經有幾多個男女朋友？迪偉豪言話：「唔數得晒，唔愛淨係瞓都一渣，一夜情計唔到，最主要安全就得。重申我唔係濫交，你得幾十年活，有得瞓你唔瞓，有拖拍你唔拍咩！」<br>撰文：馮仁昭</p></body></html>