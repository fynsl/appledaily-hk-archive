<html><header><meta charset="utf-8"><title>全包出街使費絕世好女友李佳芯撐男友好多嘢做</title></header><body><h1>全包出街使費<br>絕世好女友李佳芯撐男友好多嘢做</h1><p>有線幫嘅李佳芯(Ali)喺12年過檔無綫之後，好快已經成為力捧小花，劇集一套接一套，而且仲得到唔少網民嘅歡心，不過呢位小花查實一早已經封咗盤，佢同ViuTV主持男友陳炳銓拍拖多年，雖然男友其貌不揚，再加上事業發展暫時不如女友，但係Ali一直懶理，依然戀得火熱！<br><br>今日有周刊報道，Ali近排忙不停，不過都有夾時間同男友撐腳，日前佢哋孖咇行街街，雖然沿途冇乜親熱動作，不過佢哋冇理其他人，邊行邊傾，態度一啲都冇避忌，之後去咗酒樓嘆茶。隔咗幾日佢哋又拍拖出動去shopping兼睇戲，Ali同樣包辦洗費。報道仲話Ali一直好欣賞男友嘅才華，好支持男友創業，所以出街嗰陣會俾晒大部份開支！<br><br>Ali其後接受周刊問，佢力撐男友喺幕前幕後都有好多工作，一直都冇停過，大家嘅努力方向唔同，冇得去比較，佢仲話唔明點解會有女尊男卑嘅講法，兩個人相處最緊要舒服同可以溝通。Ali仲話同男友一齊唔算係捱窮，佢唔需要男友一定要有樓，只要喺經濟同思維嘅水平唔相差太遠就可以，況且佢自己都有經濟能力，應該唔會瞓街！<br><br>Ali一再否認女尊男卑，陳炳銓就透過經理人回覆《蘋果》，話平時有幫公司嘅劇做導演、監製，同時又係演員，又會喺外面參與一啲舞台演出，亦會開班授徒。至於報道話同王宗堯合作開製作公司，但原來實情係王宗堯冇份，係陳炳銓同幾個朋友開。</p></body></html>