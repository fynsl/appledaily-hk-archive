<html><header><meta charset="utf-8"><title>求驗客手記：VAR又做主角熱刺照炒甲組仔</title></header><body><h1>求驗客手記：VAR又做主角<br>熱刺照炒甲組仔</h1><p>呢幾日歐洲冰天雪地，禮拜三嘅倫敦直情大雪紛飛，熱刺喺英足盃16強重賽鬥羅奇代爾，都喺大雪下進行，而呢場波熱刺靠洛蘭迪連中三元贏6:1晉級，不過又俾視像助理裁判（VAR）搶晒fo喇！</p><p>今場七分鐘，熱刺翼鋒拉美拿入波，但VAR話洛蘭迪犯規在先唔計，25分鐘VAR再發功補判熱刺12碼，孫興民主射雖然入咗，不過球證話佢起腳時用假動作而判射失，不過咁都要搵VAR確認先判，成個上半場嘅節奏就俾VAR打亂晒。熱刺上半場一度俾羅奇代爾追平，換邊後靠洛蘭迪入三粒，加埋孫興民同小將獲加彼德斯各入一球大勝6:1，領隊普捷天奴好嬲咁話：「比賽因為VAR令人好難集中精神，呢個系統扼殺咗足球嘅激情。」<br>呢場波仲有其他搞笑嘢，喺咁大雪嘅情形底下，球證泰安尼仲喺下半場一次罰球度，想用「消失的噴霧」嚟劃位，噴完當然係冇效果啦，盧卡斯莫拉同球證都對視笑咗。而且因應大雪，呢場波溫布萊原本劃定禁區線做藍色，但VAR系統可能因此辨別唔到，最後要加番小小白色做淺藍先開得波。</p></body></html>