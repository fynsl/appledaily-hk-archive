<html><header><meta charset="utf-8"><title>中環在線：唐家成超保守　投資回報得4% - 李華華</title></header><body><h1>中環在線：唐家成超保守　投資回報得4% - 李華華</h1><p>證監會主席唐家成最近為投資者教育中心宣傳「香港理財月」，佢噚日喺活動上分享個人理財心得，自爆自己嘅投資組合每年回報率4%，華華㩒下股票機，買匯控（005）每年股息率都超過5%，如果早幾年買入股王騰訊（700），回報更加不得之了，閒閒哋有幾成回報，唐家成嘅投資回報率得4%，好似少咗啲喎。<br>不過唐家成身家豐厚，假設佢個pool有1,000萬，4%回報即每年有40萬，加上佢屬於退休人士，實在冇必要太進取，追到通脹已經好好！</p><p>寄語年輕人要識搵錢</p><p>佢又提到，個人理財心得來自媽媽，由細到大習慣為自己訂下財政預算案，好清楚啲錢點用，同埋用喺邊度，年輕人如果毫無理財計劃，不妨參加香港理財月活動，學吓點樣投資理財咁話。<br>年輕人成日俾人話「洗腳唔抹腳」，佢寄語年輕人，除咗儲錢，更重要係識搵錢，搵多啲工作機會，賺到錢先有錢儲。<br>同場嘅前中文大學中國語言及文學系高級講師、人稱「Ben Sir」嘅歐陽偉豪好明白唐家成嘅理財心得，家陣Ben Sir變身KOL，不斷接jobs，大把錢儲。Ben Sir都同意年輕人最基本嘅理財概念係儲錢，又建議拎十分一嘅積蓄出嚟買股票，不過「買還買，蝕得起先好買」！<br><br>李華華<br>mailto:LiWaWa@AppleDaily.com</p></body></html>