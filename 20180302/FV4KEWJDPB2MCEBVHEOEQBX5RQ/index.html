<html><header><meta charset="utf-8"><title>求驗客手記：12碼射走拉素入決賽加度素變AC米蘭救星</title></header><body><h1>求驗客手記：12碼射走拉素入決賽<br>加度素變AC米蘭救星</h1><p>AC米蘭近排勢頭唔講得笑，喺周三意盃四強次回合，作客拉素踢足120分鐘互無紀錄，兩回合踢成0:0，結果A米互射12碼贏5:4入決賽會鬥祖雲達斯。A米連續13場比賽不敗，教練加度素喺上年年尾接手時，首場賽和當時一分都冇嘅賓尼雲圖，時移世易，家下已經變成A米救星！</p><p>新保方救六個必入波</p><p>A米今場作客拉素係下風波，不過新星龍門基安盧基當拿隆馬全場救咗六球波，去到互射12碼階段，A米頭兩輪主射嘅列卡度洛迪古斯同蒙杜利禾都射失，而拉素就有恩莫比尼率先射入，不過，當拿隆馬連擋米連高域沙域同盧卡斯喺第二、三輪嘅射門，加上隊友邦拿雲度拉第三輪射入扳平1:1。兩隊之後三輪都入晒，直到第七輪拉素嘅菲臘安達臣射出界，A米靠後衞阿利斯奧羅馬洛尼射入，5:4擊敗拉素入決賽。<br>同日另一場四強次回合，祖雲達斯靠中場比真歷射入12碼，主場1:0險勝阿特蘭大，合計贏2:0晉級。A米近13戰不敗，近六場仲未失一球，季中接手嘅教練加度素當然係功臣之一。佢喺意盃次回合賽後話：「拉素經常喺主場贏對手四五球，今場波我哋踢得相當唔錯，有唔少入球機會，當然亦有好幾次幾乎失波。我哋有自己嘅足球理念，AC米蘭喺今屆意盃仲未失過一球，係全隊所有球員嘅努力，每一位球員都有參與防守。」</p><p>「我唔係戰術大師」</p><p>執教A米初期，加度素嘅前景俾唔少人睇淡，第一場作客2:2和當時仲係零分嘅魚腩賓尼雲圖，又作客0:3輸俾弱旅維羅納，甚至有傳佢好快落台！佢回應話：「我承認我仲未係一位偉大教練，唔係戰術大師，未得到過任何重要成就。但我亦唔係某啲人眼中咁無能，過去五年我一直都有努力，贏過一次意丙冠軍。」<br>加度素上任後逐樣執番好，陣式由三後衞變做4-2-3-1，而且以前教青年軍嘅佢，重用青訓出身嘅20歲前鋒柏德列古度尼、21歲右閘卡拿比亞，連埋基安盧基當拿隆馬同20歲中場文路爾盧卡迪利，令隊波充滿生氣。</p></body></html>