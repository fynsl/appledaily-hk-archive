<html><header><meta charset="utf-8"><title>智取大市：殭屍股不再殭屍 - 晉佳</title></header><body><h1>智取大市：殭屍股不再殭屍 - 晉佳</h1><p>睇住恒指波幅會覺得玩死人，但睇二三線股，似乎同指數呈個別發展。業績期亦更方便大家搜羅好股，如果業績反映turnaround，但股價仲未完全反映turnaround，就有條件唔理市況一路強勢落去。<br>畢竟恒指13.5倍PE，係牛市中期嘅估值，但同時好多剛剛復蘇嘅股份，仍然低估值，令二三線股相比指數股更有吸引力。潛在復蘇嘅股不妨睇清楚業績先買，只要確認到真復蘇，股價高幾個巴仙去追都仍然感覺良好。<br>今日再睇多隻增長可測性高、但唔算貴嘅股。福壽園（1448）喺2013年新股浪潮之中上市，由於上市估值超高，於是股價「殭屍」咗幾年，但唔代表公司質地有問題，業績幾年來一路增長，一直交到數，估值亦由貴變到唔貴，於是股價準備由棺材彈返出嚟，進入升浪。<br>福壽園喺內地做殯儀服務應該大家都仲記得，舊年上半年收入增長兩成，純利增長28.6%，每股盈利10.8分，預計全年市盈率低過25倍，以現價計，以佢業務簡單兼盈利增長可測性高嘅情況，2018年市盈率可能得返20倍。照計roll over，加上估值再上一層樓，股價都仲有一大段路可以升，值得吸納。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>