<html><header><meta charset="utf-8"><title>又嚟自嘲黑歷史楊冪走歪路：我還是能走回來</title></header><body><h1>又嚟自嘲黑歷史<br>楊冪走歪路：我還是能走回來</h1><p>大陸當家花旦楊冪有唔少演出機會，不過觀眾對佢嘅感覺好壞參半，昨日大陸傳媒播出專訪，楊冪坦率講出自己對事業及生活嘅睇法，佢一直朝住做好演員嘅道路上不斷努力，佢喺現階段仲會堅持做事保持一顆孩子般嘅心，佢認為保持善良同對表演嘅熱情係最重要。<br><br>楊冪於訪問中透露幸好自己入行比較早，可以有機會接觸好多前輩，喺佢哋身上學習到敬業精神，作為演員，楊冪覺得最基本係唔遲到同將台詞背熟，佢回想早年拍戲嘅點滴，當時佢生病都唔敢休息，怕耽誤拍攝進度會被易角，佢堅持每日如常拍戲，但收工後佢就去「打一個吊瓶」，喺醫院瞓一晚，第二日又一朝早繼續開工，諗番起楊冪直言就算o依家有類似情況，佢都仍然願意咁做。<br><br>楊冪自爆唔知自己銀行戶口有幾多存款，因為佢每個月都係楊爸俾一筆零用錢作生活費，而卡中到底有幾錢，對楊冪嚟講係一個謎。<br><br>楊冪除咗鍾意用蒸面機保濕，佢仲要keep好身材，佢對自己要求都幾高，入演藝圈後，對於自己外表更加苛刻，從十六歲就開始敷面膜，問到多年後，楊冪最想聽到啲咩評價，楊冪笑住講：「我是看她的戲長大的，她怎麼到今天還這麼漂亮啊。」<br><br>佢當紅以嚟，一直係大陸熱門搜尋榜嘅「常客」，未知係唔係已經習慣，佢覺上就上，「因為很快就有別的熱搜把你頂下去了」，楊冪坦承出道時年紀較細：「可能我從少到大做過很多所謂的錯誤決定，或者有非常多黑歷史，我就算走過歪路，我還是能走回來，我不怕做錯事，但我願意改正，因為我真的覺得自己不缺黑歷史，然後這也不是一種悲觀。我覺得我也是清楚知道自己是一個甚麼樣的人，所以我不太理會別人給我的人設。」<br><br>唔少大陸網民都有一顆「玻璃心」，而楊冪自言有一顆鑽石心，楊冪解釋自己係好坦誠告訴別人，自己有咩想法，但是別人係打唔碎自己嘅堅持。</p></body></html>