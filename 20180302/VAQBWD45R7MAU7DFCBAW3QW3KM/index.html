<html><header><meta charset="utf-8"><title>【馮仁昭四圍超】「說服唔到自己」52歲曾華倩拒演陳偉霆阿媽</title></header><body><h1>【馮仁昭四圍超】「說服唔到自己」<br>52歲曾華倩拒演陳偉霆阿媽</h1><p>當年無綫「五虎」湯鎮業同「九龍女」曾華倩前晚喺大埔亞視碰頭，阿湯接受華倩主持嘅節目《今晚見》訪問，仲取笑曾經同梁朝偉拍拖嘅華倩：「因為華倩搵唔到梁朝偉、劉德華先搵我嚟。」華倩大發嬌嗔否認，仲爆阿湯花名「女人湯圓」還擊。</p><p>阿湯演慣爺爺</p><p>轉戰內地市場多年嘅阿湯，就慨嘆自己59歲要做爺爺角色：「𠵱家內地做演員，可能3、40歲叫你做爹哋，6、70歲叫你做老爺，所以自己喺內地好多角色都做老爺。」52歲嘅華倩即刻有感而發：「之前內地有角色叫我做媽咪，做媽咪冇問題，但製作單位話個仔係陳偉霆，自己諗吓覺得有啲接受唔到，因為陳偉霆只係二仔，仲有個大仔喎！」<br>現實中華倩嘅兒子只得19歲，佢真係接受唔到做32歲陳偉霆嘅媽咪：「製作單位同我傾錢，我話唔好講錢住，自己真係唔好意思，因為諗到個畫面，說服唔到自己！」<br>撰文：馮仁昭</p></body></html>