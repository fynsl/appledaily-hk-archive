<html><header><meta charset="utf-8"><title>君馨守龍門送祝福</title></header><body><h1>君馨守龍門送祝福</h1><p>鍾嘉欣、李亞男、苟芸慧、岑麗香和王君馨都是虔誠基督徒，她們婚前被喻為 「處女黨」，但黨員近年逐一出嫁，處女黨將變索爆人妻團。五女中，嘉欣婚後搶閘升呢人母，昨再承認懷有第二胎，好姊妹王君馨昨日短訊回覆傳媒，並向嘉欣送上祝福：「送晒我所有嘅祝福同埋我畀佢！」問到人妻王君馨準備何時生B？她答：「我一定會守龍門！」</p><p>陳茵媺懷念抱B感覺</p><p>圈中多仔婆陳茵媺，為陳豪生了兩子一女，她昨在圓方出席美容頒獎禮時，獲悉嘉欣再度有喜，陳茵媺即說：「恭喜晒，我都好掛住抱BB嘅感覺，但第四個，好驚，唔生啦。」陳茵媺表示享受生產過程：「雖然係好痛，但係可以同BB一齊奮鬥嘅感覺好好。生其實唔難，教先至最難，好彩佢哋嘅DNA比較乖。」一女之母的張嘉兒也替嘉欣開心：「我哋囡囡年齡接近，今年暑假返溫哥華，一定會去探佢。」<br>採訪、攝影：嵐山、盧妹</p></body></html>