<html><header><meta charset="utf-8"><title>社企課程　培訓失業婦變大妗姐</title></header><body><h1>社企課程　培訓失業婦變大妗姐</h1><p>【本報訊】「新人入屋，金銀滿屋，大富大貴大吉祥，添人添口又添財。」這句是大妗姐於新人入門時會說的金句。大妗姐一般都是單人行事，但入行兩年的萍姐及冰姐卻孖咇完善服務，互補不足，中年失業後喜獲新興趣及新目標，賺到的錢不多，獲得的滿足感卻是無價。</p><p>行孖咇互補不足
</p><p>港人婚禮籌備時間長，中西合璧使費高昂，香港婦女中心協會提供課程及平台學習及工作，自兩年前更順應課程，成立社企「好日子」，提供大妗姐等中式婚禮一條龍服務，協助婦女生活得更充實，提供予新人的雙人大妗姐收費亦是坊間的六折。<br>萍姐及冰姐兩年前失業後，打算認識新技能重投社會，大妗姐沒退休年齡限制，加上工作性質喜慶歡樂，於是一學一做便愛上大妗姐的工作，「我哋會形容大妗姐係全能保母，試過就連姊妹嘅淘寶姊妹裙甩咗線頭都係我哋補，奶奶件披肩一路行一路跌，我哋都要提」，二人至今做過15對新人的大妗姐，由敬茶到回門，越做越專業。<br>她們「行孖咇」可令婚禮中甩漏的情況減少，萍姐解釋做大妗姐的禁忌，「例如打爛嘢係忌諱，兩個大妗姐一齊就可以打圓場，打爛嘢就講落地開花，富貴榮華，碎碎（歲歲）平安」，「試過有新抱同奶奶本身有啲不和，我就要喺斟茶前調停」。<br>斟茶時，一對新人對長輩的稱謂不能出錯，「有啲大家族，稱謂好複雜，不是常見嘅稱謂，為免出錯，我哋都會用三姑六婆App，一打就知點叫」，萍姐做大妗姐行業中的新人，收入不算高，冬季是婚宴高峯期的一兩個月，收入最高的月份約一萬元，但賺來的經驗並非金錢可比，「試過有婚禮係一共10個大妗姐加大妗爺，嗰家人想十全十美」。<br>■記者梁佩珊</p></body></html>