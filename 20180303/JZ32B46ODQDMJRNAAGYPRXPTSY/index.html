<html><header><meta charset="utf-8"><title>孖Eason夫婦唱K王菲情歌　冧爆霆鋒</title></header><body><h1>孖Eason夫婦唱K<br>王菲情歌　冧爆霆鋒</h1><p>王菲和謝霆鋒拍拖以來一向低調，原來他們最近和陳奕迅（Eason）及徐濠縈一起唱卡拉OK，當霆鋒見到女友唱出自己歌曲《因為愛所以愛》時，更甜笑冧到震。</p><p>台型十足</p><p>徐濠縈下周三44歲生日，最近和老公Eason前往東京旅行的她，不時在網上貼旅行相。繼日前公開一張夫婦二人和梁朝偉及劉嘉玲的合照後，前日徐濠縈又在Instagram的限時動態中上載跟王菲及霆鋒唱K的短片。<br>幾條短片中包括了Eason、王菲和霆鋒的唱歌片段，其中一條是Eason和王菲合唱《因為愛情》。向來有台型的阿菲，未有像大部份人一樣坐低唱，反而選擇用咪stand，似足平日開騷站在台上表演一樣，氣勢十足，盡展樂壇天后風範。</p><p>避開合唱</p><p>王菲之後再和Eason合唱霆鋒的首本名曲《因為愛所以愛》，雖然霆鋒沒份唱，但見到女友開心，霆鋒都笑得十分甜，Eason則一邊唱一邊用背脊撞霆鋒，示意他開口和女友合唱，但霆鋒未有理會，越坐越遠拒讓Eason撞，非常搞笑。霆鋒雖然沒有在鏡頭前跟王菲合唱，但就跟老友Eason合唱英文歌《Better Man》，讓樂迷止渴。</p><p>現年48歲的王菲，14年跟霆鋒世紀復合，但二人去年被內地有「宋大嘴」之稱的宋祖德在微博貼文爆分手，宋祖德更誇口指如屬流料會直播食狗屎。事實上，霆鋒跟王菲依然愛得如膠似漆，難怪當日霆鋒在facebook反擊：「找數真漢子，夠鐘要食屎！」<br>撰文：李察</p></body></html>