<html><header><meta charset="utf-8"><title>【咪做泊車L】醒目泊車秘笈　貼柱貼牆保護自己</title></header><body><h1>【咪做泊車L】醒目泊車秘笈　貼柱貼牆保護自己</h1><p>一click免費下載《籽想去東京》旅遊指南：http://bit.ly/2rSv4c4<br><br><br><br>全新旅遊專頁，即like籽想旅行：https://fb.com/travel.appleseed</p><p>近年於許多汽車群組內，最常見的帖子之一，必定是「泊車L」。即是那些泊錯位、泊得歪、泊得太貼其他車、泊得太出或太入，總之泊得衰的，都會被網民視為「泊車L」，然後放上群組讓大眾公審。<br><br>不想成為「泊車L」，第一步就是要自律，入停車場千萬不要插隊，亦建議大家當泊完車後，最好回身望望，檢查有沒有泊得太歪、太貼其他車或是出界，若有的話，最好重頭泊過，可免除不少麻煩。</p><p>每次入停車場，都最好找尋「筍位」泊車，而「筍位」就即是靠柱位或靠牆邊的單邊車位；泊柱位的好處，就是通常當側鏡越過柱位後，都能作較大角度開門；靠牆單邊位亦有異曲同工之妙，較容易與旁邊車輛保持更遠距離，可避免不必要的碰撞刮傷。有時，很多停車場的設計會三尖八角，發展商想用盡每一個地方來泊車，很多時都會出現一些特闊車位，面積往往大得可泊兩部車，四周亦無任何障礙物，就算要行較遠路程去商場電梯，依然好值得。</p><p>某類車位睇落「好筍」，其實箇中暗藏不少危機，例如是停車場通道轉彎位旁邊，俗稱「叉燒位」的車位，簡單扭入便輕鬆泊好車，但由於通道會有很多車輛行駛，萬一遇着個只顧搵位的大意司機，泊在彎位的車輛就最易遭殃。要避免自己成為「泊車L」與及遇上「泊車L」，另一個較明智的泊車方法是盡量不要揀中間位，尤其是夾在兩部大車的中間位，就算夠位泊得入，自己及乘客都會較難進出，就連左右車的司機、乘客都會上落困難，更大大增加被「開門L」撞凹車門機會，還是可免則免。最後，泊車前亦不妨多留意地面標示，懶理一切見位就泊的話，隨時會泊錯孕婦、傷殘人士甚至月租車位，到時肯定又會被人放上網公審了。<br><br>採訪：廖宏俊<br>攝影：許先煜<br></p></body></html>