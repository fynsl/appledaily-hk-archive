<html><header><meta charset="utf-8"><title>趣趣地：加斯居尼返拖肥追朗尼數</title></header><body><h1>趣趣地：加斯居尼返拖肥追朗尼數</h1><p>英格蘭名宿加斯居尼（圖左）上周五就返咗去愛華頓探班，仲同隊長朗尼（圖右）鬼死咁好傾，原來加斯居尼喺2000至2002年效力拖肥嗰陣，已經認識當年只有14歲、仲踢緊青年軍嘅朗尼。加斯居尼話，當年嘅朗尼表現已經好出眾，有次佢仲醒咗40鎊畀朗尼買啤酒飲㖭。</p><p>加斯居尼仲講笑咁話，今次返嚟要連本帶利問朗尼攞番筆錢喎！</p></body></html>