<html><header><meta charset="utf-8"><title>欲與天公比高 - 左丁山</title></header><body><h1>欲與天公比高 - 左丁山</h1><p>中國曆法都幾耐人尋味，今年係戊戌年，不少人都講到1898（120年前）戊戌維新或戊戌變法失敗，影響滿清命運，戊戌維新後第12年，就發生辛亥革命，滿清皇朝消失了。1958戊戌年，毛澤東搞大躍進運動，炮打金門，一場大躍進，令中國經濟破產，大饑荒隨之而來，不少中國人餓死。呢兩個戊戌年都幾邪，今年戊戌一開始箒，就傳出中共修憲，廢除鄧小平生前為防止毛澤東一人獨大情況再度出現，規定國家主席副主席不能任職超過兩屆共十年嘅規定，並將習近平思想寫入憲法，然後將遵守憲法，尊重憲法提升至最高政治水平。<br>好多評論家都認為修憲係為習近平連續掌權二三十年鋪路。習主席生於1953，今年65歲，五年後如像胡錦濤及之前嘅江澤民，遵照舊憲法，自動下台退休，應為鄧小平遺願樹立優良榜樣，但習有雄心野心，或者覺得普京能，為何習不能？普京係西方人，跟住俄羅斯憲法規矩玩，做完兩屆就落台唔做總統，轉做總理。跟住又再競選成為總統，技術上完全冇錯，雖則完全違反法律精神。習近平話對中國文化有自信喎，中國文化傳統就係重視人治，輕視制度，邊個當權，邊個話晒事，於是習先生都費事好似普京咁做大戲嘞，直情學足已故委內瑞拉總統查韋斯，修改憲法，廢除任期限制，一於速選速任，一於做到老。以習主席目前健康狀況，做多十年、十五年、二十年至85歲，有乜出奇呀，但如今五十歲嘅精壯幹部就無望接棒咯，五年前嘅五十出頭人選如孫政才，已經下馬，如胡春華，已坐埋一邊，跟住嗰一批，還有誰人敢做出頭鳥？<br>啲忠字派好快就出咗來打鑼打鼓感讚中央英明，中國需要長期穩定，需要領導人有貫切性，將一帶一路推行到底，將統一台灣在任內完成歷史任務！<br>左丁山在中午飯局問一位北京觀察家有乜意見，佢話從時序睇，習派欲快刀斬亂麻，19屆三中全會（2月26至28日）未開始前，已宣佈修憲，並且湊巧地將楊晶滯職，觀察一年，威脅團派不要輕舉妄動，另一方面，即時接管安邦，對太子黨示威（安邦有陳毅之子，朱鎔基之子勢力），地方諸侯重量級如孫政才較早時已打殘，故此估計中共內部已冇乜人敢公然反對，他日人大必然蓋上一個橡皮圖章。戊戌年有大事發生，習近平一錘定音，起碼至少做到2028年，睇吓是否會超鄧趕毛，欲與天公比高嘞！</p></body></html>