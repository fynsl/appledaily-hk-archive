<html><header><meta charset="utf-8"><title>十年來最任性預測 - 畢明</title></header><body><h1>十年來最任性預測 - 畢明</h1><p>米，一撮，神婆，一枚，奧斯卡，一年一度，明天就到，問米正式開壇！<br>首先請大家先留意一件事，奧斯卡賽前花邊，有指華倫比堤與菲丹拿慧兩大金裝元老，今年將再接再厲，負責頒發最佳影片大獎。就算沒有積極攝取奧米加3增強記憶，去年奧斯卡那史上最戲劇的蝦碌頒錯best picture獎，任何腦力正常的人必記憶猶新。今年，大會「食過翻尋味」，找來同一對頒獎舊人，給予更新機會，再來一次撥亂反正。<br>話題、戲劇、幽默、諷刺，少少濫情點點計算何妨老土，完全奧斯卡的套路、奧斯卡的口味。賽果開彩情況，相信亦庶幾近矣。<br>奧斯卡神婆我開壇逾十周年，今屆推算結果是最精神爽利的，簡單說，每一項目，差不多毫無糾結掙扎全免，唔使咬唇十五十六，基本上手掌有肉手背就冇肉，於我，實至名歸單位每項得一個，形勢頗明顯。不過，今年如此每項都任性地一意孤行的挑選，即是一係全中，一係全炒，因為今年預測最不顧全大局。<br>都係嗰句，風水佬風水婆呃你十年八年，奧斯卡神婆十年來幸無愧明燈，先來兩獎熱身。<br>最佳原著劇本及最佳改篇劇本。前者，冇得傾，一定是《Get Out》（訪．嚇），原創性強，驚慄藝高，表面喜劇愛情其實黑色中毒，還言之有物直插種族議題，驚險奇詭處幾有神劇《黑鏡》況味，冇得輸。<br>最佳改篇劇本：《以你的名字呼喚我》。少男成長銷魂蝕骨summer romance，原著小鮮肉不停對熟男哥哥欲望投射，明愛暗戀由音樂至腳指都用來調情罵俏。James Ivory伯伯以hehe過來人近百年之身，八十有九把小鮮肉一顆粉紅驛動春心，寫得花開春暖悸動刺痛，一份有今生冇來世的「孽子」唯美純愛迷人，親情又不遜愛情感人摯深，橫睇掂睇都是贏家。再講老先生履歷顯卓，奧斯卡向來熱愛敬老拍手位，仲唔搵個靚機會致你敬。<br>最佳動畫：《Coco》，差不多冇對手自動當選，同小朋友講「死的教育」，教你念親敬死人不忌諱不俗套。死喎，小朋友喎，抵贏。<br>最佳男配角：《廣告牌殺人事件》Sam Rockwell。贏獎最重要是什麼，演技之外，食糊靠角色情節寫得好，演員才有戲可演去校炮射波，片中他演的差佬Dixon全場都可以射呀射射他吧，「衰但唔壞的死差佬」之典型，不是探員阿sir，是差佬，由爛仔格到自己燒爛面，光天化日明打市民到為公義偵查到底，Rockwell演活了爛中有善，廢中有智的衰唔晒赤裸血肉人情，人無完人，最緊要衰唔晒。<br>最佳女配角：《冰之驕女》的Allison Janney。這個惡老母，搶眼惹味，角色，是有獎味的，片中惡老母，不是母親媽咪，是老母，惡形惡相臭味幾里外都喊打，Janney演來入型出位，另類星媽刻薄毒舌見佢後面想樁佢幾件，成就阿女主角的缺憾和非凡，女助攻王之名可以收樓。同場唯《Lady Bird》的Metcalf可匹敵，Metcalf是阿媽非老母，《大時代》慳妹死掉投胎做了片中的慳姑，與撈亂骨頭反叛女兒愛仇中日片夜劈有時充滿愛，但惡老母是梅超風形，九陰白骨爪嗰隻，搶鏡惹味悲哀；寫實慳媽細膩平實至少輸陣。<br>最佳男主角：《黑暗對峙》的Gary Oldman，個人認為，無懸念。今年同項對手，個個都有演技，但請注意，比賽這回事，自選動作指定動作做齊之外要計：「難度系數」，以評核技術成分之高低，以奧斯卡的評分制，真人真事、歷史人物、易容扮老激瘦裝肥變性，難度系數最高，加上《黑暗對峙》Oldman完全一人孭飛個人表演：剛愎傲慢蒼老脆弱萬花筒般在邱吉爾身上轉一下變一臉，厲害。（Timothee Chalamet？少年你還嫩矣）<br>最佳女主角：《廣告牌殺人事件》Frances McDormand。有對手嗎今年？冇乜。一個絕望中反撲的兇猛弱勢，喪女之母為被姦殺的女兒求公義， 標誌#me too的一年，標誌美國價值崩盤的一年，幾個廣告牌除了問兇手何在，更高舉荒謬與內傷，以最原始的真實，美國小鄉鎮樸拙無華的痛與怒，救贖與寬恕，看冥冥中的天理和無憑。McDormand將一切壓在心口，同你死過。其他對手尤其梅姨當然演得好，但揀得獎者是要分開good和great。<br>最佳導演：《忘形水》Guillermo Del Toro。電影工業必須讚揚蔗渣價錢拍出燒鴨味道的誠意和功力。他以不太多的製作費，實在傳統製作法，不花鉅款做特技，拍出太多導演倚賴電腦軟件堆砌的怪獸、水底場面，是以有必要獎他作出初心歸正的示範，表達一下唔好一味錢多、特技才可拍出好戲。<br>最佳影片：《廣告牌殺人事件》。個人心水，論意念、劇本、情節、剖開人性、角色描寫，金句之多，抽心場面之痛，無出其奇。最被過譽的《忘形水》，是製作佳、故事平平，如果勝出，冇天理。此乃本年最有可能爆冷之項，冷一點的《戰雲密報》才是真正黑馬。<br>另外如果最佳攝影是《Mudbound》的 Rachel Morrison摘下，將會是奧斯卡史上第一位女攝影師得獎，也是時候了。</p></body></html>