<html><header><meta charset="utf-8"><title>經濟客艙：壞消息當好消息 - Captain Cool</title></header><body><h1>經濟客艙：<br>壞消息當好消息 - Captain Cool</h1><p>不論屬於好消息或壞消息，賺到錢就係有用嘅消息。而最壞嘅消息，就係投資者從來冇分辨，咩係好消息或咩係壞消息，白交學費。<br><br>美國總統特朗普較歷任總統更關心股市動向，活躍於社交網站Twitter貼文發放美股即市評論。不過，總統先生通常報喜不報憂，美股今年初接二連三破頂，美國有線新聞網絡統計，特朗普去年初至今，於Twitter提及美股創紀錄新高嘅貼文超過60篇。<br><br>美國股市創紀錄新高，特朗普也坦然承認為自己功勞，不停向投資者追捧股市好，美國經濟也向好。股市走勢某程度預視經濟走向，市場先生梗係唔認數。標普500指數成份股中，超過半數公司收入來源海外市場，盈利表現反映公司賺錢能力強，未必全面反映美國經濟有幾好。<br><br>美國揚言開徵鋼鋁重關稅後，方案十劃未有一撇，影響歐美股市急跌，多國領導人爭相回應或採取報復行動，霎時市場貿易戰煙硝四起。環球股市捱沽，反映投資者點只擔心打貿易戰，大家最怕美國通脹急升，聯儲局又繼續加息，一旦美國經濟過熱，後果冇人想像得到。<br><br>大部份投資者記得特朗普係美國總統，好少人記得特朗普係一位屢敗展戰嘅商人。特朗普有機會拋磚引玉式，牽引各方對美國優先政策反應，對美國會否落實對進口鋼開徵25%關稅、鋁則開徵10%關稅，留有談判空間。<br><br>不過，特朗普咁重視美股表現，認為「股市好即經濟好」前題下，總統先生不想背負經濟衰退或冧市推手罪名，開徵重關稅定案未到最後一刻，都有機會出現變數。真係畀你估得到，都唔會叫特朗普。<br><br>FB page： http://fb.com/seeforcaptain/ </p></body></html>