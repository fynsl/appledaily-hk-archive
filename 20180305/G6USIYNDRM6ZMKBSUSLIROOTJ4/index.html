<html><header><meta charset="utf-8"><title>隔牆有耳：港區政協倡街名去殖化　皇后大道東　改名麗媛道？ - 李八方</title></header><body><h1>隔牆有耳：<br>港區政協倡街名去殖化　<br>皇后大道東　改名麗媛道？ - 李八方</h1><p>每年北京兩會期間，都有唔少愛國紅人發表「偉論」，今年又點會例外？為咗配合阿爺去殖化「柯打」，有政協委員促使特區政府去掉同埋減少殖民政府留下嘅符號，仲話可以由香港嘅地名同道路名開始。「知己一聲拜拜遠去這都市，要靠偉大同志搞搞新意思」，唔少人噚日即刻將羅大佑同蔣志光嘅《皇后大道東》狂loop，同時亦「一呼百應」自發配合佘委員嘅愛國大業，提出好多精闢建議，其中「雜種道」就好多人like，阿爺唔知肯唔肯制？</p><p>仲話要激發幼兒愛國</p><p>全國政協委員嘅港區特邀委員一席難求，榜上有名嘅，又點可以唔為國家效力？網上資料顯示係香港德輝國際（集團）總裁嘅佘德聰，噚日喺政協港區小組會議中提到，港人喺回歸後都係「國民」，無論一國一制抑或一國兩制，愛國都係基本義務，覺得香港應該關注幼兒嘅愛國情感教育，從小培養同激發幼兒嘅愛國情懷。<br>呢位福建幫繼而提出大膽建議，指中央政府喺適當時間，促使特區政府去掉殖民符號，包括街道名同地名等。嘩，羅大佑回歸前唱過嘅「但是旺角可能要換換名字」歌詞，竟然真係殺到埋身，自然又惹嚟政界議論紛紛，去殖化一直係中共喺特區回歸後要推行嘅目標，𠵱家有政協委員代表提議，特區政府點敢唔遵從。<br>有啲網民好有心，為免特區政府為街道改名頭痕，提供唔少貼市好建議，除咗好貼合中共政局的「雜種道」，就連習大大另一半都關顧埋，用彭麗媛代替皇后變成「麗媛大道東／中」，八方唔知大家點睇，但有網民感嘆話「人心唔想回歸，改咩名都冇用」，相信都講中大家嘅心聲。</p><p>識睇睇留言</p><p>Sunny Tse：叫彭麗媛皇后大道東咪得囉<br>Johnny Li：羅大佑1990年果然就預見到「硬幣上那尊容變烈士銅像」、「但是旺角可能要換換名字」，哈<br>Hy Cheung：解放大道西又解放大道東　解放大道東轉　解放大道中<br>解放大道東上　為何無故宮　解放大道中　人民如潮湧……<br>Dixon Chen：那是歷史一部份，我不要香港變成毫無特色的內地城市<br>Chan Cheuk Ki：不如叫皇上大道東啦。啱晒政治潮流。<br>Yoyo Fung：咪做無聊嘢啦，有錢有腦就做啲建設性啲嘅嘢……<br>Jessica Johnson：一個國家值得愛，人民自然會愛，毋須強迫，亦無法強迫<br>Chris Crucis：人心唔想回歸，改咩名都無用。<br>Waterpot Lee：改做人民大道東啦！鄧小平喺度個時重話回歸淨係換支旗，𠵱家乜都要改！<br>Sam Hou：改掉地名就是刪改歷史，刪改歷史就會忘記割地屈辱，難道這叫愛國教育麼？這叫做鴕鳥教育就真！<br>資料來源：《蘋果》網頁<br><br><br>李八方</p></body></html>