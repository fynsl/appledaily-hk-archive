<html><header><meta charset="utf-8"><title>隔牆有耳：王志民搞image開blog軟銷 - 李八方</title></header><body><h1>隔牆有耳：<br>王志民搞image開blog軟銷 - 李八方</h1><p>政界流傳中聯辦角色稍後有變，會加強社團組織聯繫，說到尾都係動員力要大增，唔知上任近5個月嘅中聯辦主任王志民有咩計仔？但好肯定係佢識搞軟銷，除咗開設員工網誌，又破天荒舉辦開放日，呢種剛中帶柔作風，顯示佢知道形象工程嘅重要性。</p><p>搞開放日話要門常開</p><p>王志民去年9月底接替調任港澳辦主任嘅張曉明做西環話事人，對港獨問題立場同樣硬，表明零容忍，但厲害之處係同時識施柔功，例如曾經喺酒會致辭借表揚港專校長陳卓僖「旗幟鮮明地慷慨闡述愛國愛港宗旨」暗批港獨，又曾經話過對佔中離家住帳幕嘅年輕人感痛心，軟硬兼施。<br>王志民曾經喺新華社香港分社工作，似乎較張曉明更了解香港玩法，知道形象工程好重要，所以上任後先增設「員工專欄」，等中聯辦員工分享在港日常生活點滴，就連副主任楊健亦曾執筆，近日又稱會搞開放日畀市民參觀中聯辦大樓，話要做到門常開。<br>有建制派分析梁振英下台，市民怨氣減，而林鄭上場後嘅平穩局面，有利中聯辦推新猷而未惹太反彈，最終「時勢造西環」。民主派日後係咪會捱打？民主黨立法會議員林卓廷唔係咁諗，佢話即使王志民試圖搞形象工程，但由於北京對港政策無放鬆甚至越趨強硬，相信王嘅軟招「冇乜大作用」，唔擔心日後動員群眾難度增加，相信市民眼睛雪亮。</p></body></html>