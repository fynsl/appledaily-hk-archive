<html><header><meta charset="utf-8"><title>千禧組合同台　at17莫名做嘉賓Shine恭喜阿嬌嫁人</title></header><body><h1>千禧組合同台　at17莫名做嘉賓<br>Shine恭喜阿嬌嫁人</h1><p>組合Shine一連兩場「Shine Moment Live 2018」演唱會前晚在紅館完騷，尾場請到Twins和at17做嘉賓，三隊千禧年的組合在台上再度重逢，觀眾興奮到尖叫拆天。擔任壓軸嘉賓的Twins於安哥現身跟Shine合唱《明愛暗戀補習社》，徐天佑和黃又南指Twins比他們早一年出道，笑言要叫蔡卓妍（阿Sa）和鍾欣潼（阿嬌）做前輩。</p><p>天佑被讚冇變過</p><p>兩子又恭喜快將成為人妻的阿嬌，阿嬌尷尬地笑：「多謝，我都唔知講乜好。」又南就爆料說：「記得之前阿Sa話過我哋第一次見面嘅時候冇打招呼。」阿Sa笑說：「我唔記得有咁講過，你咁記仇。」阿嬌聯手反擊：「咁耐嘅嘢你都仲記得，你真係好記仇。」之後阿Sa自爆天佑很似自己的初戀男友：「我初戀男友好似郭富城。」阿嬌鬼馬說：「天佑靚仔過郭富城，今日係佢主場，佢一定靚仔啲。」<br>at17則跟Shine合唱《曼谷瑪利亞》，成員林二汶唱完歌後問天佑：「其實我哋唔算好熟，點解會搵我哋嚟做嘉賓？」天佑解釋因大家同期出道，當年僅17歲的盧凱彤笑說：「我當年係未成年嗰個，咁多年嚟你哋都冇乜點變，唔熟唔緊要，得閒打吓邊爐就熟㗎啦。」</p><p>唱《祖與占》落淚</p><p>尾聲時Shine唱出《祖與占》，又南一度感觸落淚，唱完最後一曲《鼎鼎大名》後，觀眾未肯離開，Shine再上台安哥唱《勁愛你》。完騷後兩人接受訪問表示：「為咗今次演出排練咗幾個月，我哋呢段時間日日見面，𠵱家做完騷，聽日應該會有啲失落。」講到嘉賓at17和Twins，兩子說：「我哋大家係當年商台叱咤組合獎嘅得主，事隔咁多年，於是就想今次一次過邀請晒佢哋嚟出席。」<br>採訪：曹家誠<br>攝影：陳俊強</p></body></html>