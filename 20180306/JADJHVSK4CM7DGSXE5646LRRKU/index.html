<html><header><meta charset="utf-8"><title>財路：中藥增長勢頭強勁 - 錢雋</title></header><body><h1>財路：中藥增長勢頭強勁 - 錢雋</h1><p>中國中藥（570）按專業預測就快派2017年成績單，EPS增長35%，食住中藥顆粒同飲片兩大瓣數勁厚市場前景，今、明兩年，盈利keep住雙位數增長，明年預測PE得10倍，中藥抵搞。<br>中藥近年拓展中藥顆粒同飲片，兼有聲有色。啱上年尾，集團就成功中標香港醫管局兩年採購合約，為轄下中醫中心提供超過400種中藥配方顆粒。中藥產品，獲得肯定。<br>中藥上年半年盈利增長22%，到近6億元人仔，場內專業預測，中藥上年全年EPS 0.33港元，預測PE14.4倍。又講過係，據估計，今年同明年，中國配方顆粒產品規模183億元同219億元，飲片市場規模，亦會上到4,180億元同4,890億元。中藥尤其頭一瓣，係場內龍頭，食住呢瓣增長勢頭，已經掂檔。<br>再講，中藥上年向控股股東收購包括中藥飲片、新技術開發同分銷等瓣數，一則，透過收購再擴大飲片瓣數，其次，透過收購，借助收購瓣數網絡渠道，進一步拓展配方顆粒市場份額，中藥掂過碌蔗。<br>同樣專業預測，中藥今、明兩年EPS 0.39港元同0.46港元，現價預測PE 11.9倍同10.2倍。中藥過去5年平均PE 23.6倍，今、明兩年預測PE，比平均值平咗近50%。又同系統藥業股，香江上市國藥（1099）今、明兩年預測PE14倍同12.4倍、內地上市國藥一致（深000028）17倍同14.4倍，現代製藥（滬600420）13.3倍同11.4倍，又係中藥至抵搞。<br>買中藥，以大行最牛目標價6.7元做目標，現價4.64元升44%，明年預測PE先得14倍，未有耐上到集團五年平均值。<br><br>錢雋<br>細價股專家<br>本欄逢周二刊出</p></body></html>