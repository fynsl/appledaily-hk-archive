<html><header><meta charset="utf-8"><title>陶傑鬧賽果：「左膠」分豬肉</title></header><body><h1>陶傑鬧賽果：「左膠」分豬肉</h1><p>第90屆奧斯卡頒獎禮塵埃落定，《忘形水》奪四獎成大贏家，但名嘴陶傑認為《忘》片不值攞獎，他昨日接受電話訪問時，以「左膠」分豬肉形容賽果：「《忘形水》我睇到一半，唔係好頂得順就起身。呢套戲應該係《鐘樓駝俠》（The Hunchback of Notre Dame）、《美女與野獸》（Beauty and the Beast）講過晒，今次將野生動物加一個21世紀、環保綠色阿凡達色彩，加埋導演被人話抄襲，我覺得冇乜新意。可能我唔夠公道，冇睇到尾，可能到尾開估出嚟好正。我睇意識形態，女主角演一個啞女，好明顯係想政治正確，擺明為攞獎。所以我覺得呢部戲係不值最佳電影。」<br>至於心目中最佳電影為《黑暗對峙》或者《廣告牌殺人事件》：「呢兩套有新意會係《廣告牌》，好過舊年套好惡頂嘅《月亮喜歡藍》（Moonlight），呢啲同性戀電影《斷背山》（Brokeback Mountain）畀咗已經夠，舊年畀埋黑人，如果為咗政治正確而畀獎呢，就應該畀《戰雲密報》嘅梅姨。」雖然《廣告牌》亦有女性主義、政治正確，但故事講得有新意，有技巧就是好戲：「套戲都左左哋，雖然佢表達手法都幾右，好似滿口粗口男人婆、用侏儒配女主角，都唔緊要，呢啲先係最佳電影，喺矛盾度搵到統一。」<br>採訪：何永寧</p></body></html>