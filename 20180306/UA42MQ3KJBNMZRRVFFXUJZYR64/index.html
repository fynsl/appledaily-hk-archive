<html><header><meta charset="utf-8"><title>大棋局：貿易戰未到戲肉 - Mr. Tregunter</title></header><body><h1>大棋局：貿易戰未到戲肉 - Mr. Tregunter</h1><p>在美國有句說話，誰能取得俄亥俄州票源，誰就能勝出總統大選。美國鋼鐵重鎮位於東北部，包括俄亥俄州。例如United States Steel（NYSE:X）、Nucor（NYSE:NUE）、ArcelorMittal SA（NYSE:MT）和AK Steel Holding Corp（NYSE:AKS）四大鋼企，便已經僱用超過8,000名俄亥俄州工人。但鋼企污染嚴重，加上美國人工貴，唔少鋼企已倒閉，大量工人失業。特朗普今次當選，俄亥俄州的支持好重要，佢要連任的話自然要找數，即承諾鋼企有工開有錢搵。如此挑起鋼鐵貿易戰就不突然。<br>3月1日，特朗普宣佈，對進口鋼鐵徵收25%關稅，對進口鋁產品徵收10%關稅。中國係世界最大嘅鋼材出口國，但出口到美國嘅比例唔高。據美國商務部數據，去年1月至10月，出口鋼材到美國的六大國，分別係加拿大、巴西、韓國、墨西哥、土耳其同日本。美國整個鋼鐵進口量，中國只佔3%，所以今次最傷唔係中國。<br>我哋成日聽到中國話要去產能，鋼鐵即其一。因為現時全球鋼鐵產能基本上都高於需求，除咗金融海嘯時一度萎縮外，大家都在頂爛市，圍繞鋼鐵的磨擦一直存在。</p><p>下一戰場在知識產權</p><p>2002年小布殊便曾挑起過一次鋼鐵貿易戰，當時美國對中國、法國、日本、韓國、澳洲等28個國家提出鋼鐵產品反傾銷起訴，喺當年3月20日正式啟動《201條款》，對大部份進口鋼材徵收8%-30%進口關稅，並對14種鋼鐵產品施行進口限額。<br>美國一開波，其他國家當然唔會坐以待斃，歐盟就實行反傾銷措施，徵收最高達53.1%附加進口關稅。一直拖到2003年12月4日，小布殊先取消進口鋼材關稅，歐盟見美國唔玩，亦取消部份報復性關稅。<br>小布殊嘅貿易戰，只係小規模。大規模的貿易戰，係1929年大蕭條時期。股市爆煲，經濟衰退，各國唔知點算就用貿易壁壘以求自保，點知衰多兩錢重，大家一齊攬炒，全球陷入大蕭條。故金融海嘯時各國已有共識，唔可以打貿易戰。現時經濟稍為復蘇，特朗普有恃無恐，想效法小布殊。<br>此外，美國商務部長羅斯今年初指摘中國，口頭上話自由貿易，但實際上就施行保護主義。他稱「這是直接威脅，而這種威脅是通過技術轉移、不尊重知識產權、商業間諜及各式各樣壞手段而達成。」<br>美國貿易當局正調查是否有足夠證據對中國侵犯知識產權採取行動，所以鋼鐵貿易戰只係前哨，戲肉其實在智識產權一事上，科技股當然要嗱嗱聲返A股。<br><br>Mr. Tregunter<br>本欄逢周二刊出</p></body></html>