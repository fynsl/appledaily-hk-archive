<html><header><meta charset="utf-8"><title>操盤手札記：波動市狗股尋寶 - 割柑人</title></header><body><h1>操盤手札記：波動市狗股尋寶 - 割柑人</h1><p>美國總統特朗普燃點貿易戰火頭，引發環球股市波動。特朗普引爆貿易戰，估計唔係單純針對邊個國家，而係想推翻既有嘅全球化、多邊貿易關係，喺國際貿易秩序改變，外匯市場隨之改變時，重建美元霸主地位。<br>貿易戰當前，加上加息有快無慢，港股失守三萬關，收29886，跌697點或2.3%。1個月美元、港元拆息息差擴闊至0.98厘，創近10年新高。香港近10年嘅超低息環境相信就快玩完，投資港股嘅槓桿會唔會逐步減少，值得關注。<br>近排大市單日波幅郁吓都幾百點，沽壓未除，撈貨勿急。3月係業績高𥧌期，若果大市進一步調整，拖低績優股表現，反而係執平貨機會，不妨揀定好股，候低吸納。操盤時亦唔使急於重倉某一股份，股市築底往往唔係一氣呵成，而係反覆波動，資金要合理分配，分注吸納。<br>波動市揀股，可參考美國基金經理Michael O'Higgins喺1991年提出嘅狗股理論（Dogs of the Dow Theory），即係年初買入道指成份股中十大高息股，翌年比對新嘅十大藍籌高息股，跌出榜嘅就沽，新上榜嘅就買。據統計，平均複利回報達18%，大幅跑贏市場平均嘅3%。<br>套落港股，以預測息率計，係：中移動（941）、港鐵（066）、華潤電力（836）、中石化（386）、交行（3328）、匯控（005）、神華（1088）、金沙（1928）、招商局（144）、中行（3988）。當中較吸引我嘅係潤電，除咗有高息打底，業務亦穩定，可攻可守。<br>潤電預測息率為6.5厘，現價13.44元，走勢上，10天線升穿20天線，出現黃金交叉。前周，中國電力企業聯合會發表報告，喺綜合考慮宏觀經濟、服務業及居民用電發展趨勢、大氣污染治理、電能替代等因素後，預計今年電力消費將延續舊年平穩較快嘅增長水平，全社會用電量料增5.5%。<br><br>割柑人<br>本欄逢周二刊出</p></body></html>