<html><header><meta charset="utf-8"><title>收市閒情：大陸樓盤名夠創意 - 千頌C</title></header><body><h1>收市閒情：大陸樓盤名夠創意 - 千頌C</h1><p>有政協話為咗令民心歸附，首先要減少殖民符號，仲話要由地名同路名開始。於是個個都喺度諗「習大大道中」、「維尼大道東」，呢啲名係霸氣，係出色嘅，但如果你試吓Google Map吓大陸啲地名樓盤名，你就知，你可能低估大陸人改名嘅尺度。呢度輕輕歸納出中國六大改名玩法：<br>1）世界之窗式玩法：你試吓Google Map「白金漢宮」，你會見到除咗英國有個真白金漢宮外，喺深圳都有！如果你係曼聯Fans，冇時間去英國朝聖唔緊要呀！深圳有個叫「慢城」，英文叫「Slow Town」。<br>2）船堅炮利式玩法：想地址霸氣到嚇死人咩？航空母艦夠嚇未！長沙有個「航空母艦小區」。「司機，唔該我想去航空母艦！」司機唔趕你落車當你贏。烏魯木齊就有個「一炮成功小區」，呢度嘅住客，如果喺一個唔適當嘅場合，有異性問起，而你又答，嗯……希望對方唔好誤會。<br>3）肚餓式玩法：甜品唔一定係食，仲可以住！喺大興有個樓盤叫「金科果凍」；瀋陽有個「巧克力城」；廣洲有個盤叫「奶茶咖啡」，Sorry，可以走甜嗎？<br>4）夢幻式玩法：童話故事係浪漫嘅，但浪漫到好似上海有個小區叫「白雪公主」，咁請問入面嘅保安係咪要扮小矮人定惡毒母后，會全天候供應毒果嗎？行過少少去睇睇天津，就破咗企鵝只係喺南極嘅常識，當地有個盤叫「企鵝先生的別墅」，企鵝都住別墅，香港人呢？劏房咋！<br>5）思考人生式玩法：正所謂色即是空、空即是色。揚州就有個盤大玩活佛Viva，成個樓盤項目叫「阿彌陀佛家園」，返到屋企，唸住大悲咒、敲吓木魚，真係寫意呢；至於信耶穌嘅，自己行開啦。唔信佛教，信道教嘅都幫到你，西安有個「三豐中心思想小區」，入得去，都應該係武當派嘅弟子（應該係……）<br>6）晒冷式改名：講到最晒冷，以下呢個暫時係我搵到最直接嘅樓盤名，一個喺蘇州嘅盤叫「萬科碧桂園」，開發商冇錯，正正就係萬科（2202）同碧桂園（2007）！「你住邊呀？」「我住萬科碧桂園」。<br><br>千頌C<br> http://fb.com/winbigwok <br>本欄逢周三刊出</p></body></html>