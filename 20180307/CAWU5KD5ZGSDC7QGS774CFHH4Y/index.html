<html><header><meta charset="utf-8"><title>求驗客手記：曼聯坐過山車反勝水兵摩佬點鬥紅軍？</title></header><body><h1>求驗客手記：曼聯坐過山車反勝水兵<br>摩佬點鬥紅軍？</h1><p>周一英超獨腳戲，曼聯先失兩球下靠尼曼查馬迪末段救主，作客3:2反勝水晶宮，不過紅魔表現認真唔掂，特別身價最高嘅保羅普巴同阿歷斯山齊士，前者繼續夢遊球場，後者更丟失控球權多達19次，俾利物浦名將加歷查狠批踢到好似小學雞咁，下禮拜日雙紅會點鬥如日方中嘅利物浦？</p><p>「普巴山神似小學雞」</p><p>開波11分鐘，曼聯就俾安祖斯唐辛一腳遠射，省中後衞域陀連迪路夫入網落後一粒；易邊後三分鐘曼聯再度失手，當時水晶宮喺左路獲得罰球隨即快開，成班紅魔後衞未有為意，結果主隊左閘雲安荷特長驅直進，殺入禁區射近柱收死紅魔門將迪基亞。落後兩粒嘅曼聯終於瞓醒，先憑中堅基斯史摩寧喺55分鐘頭槌破網追番一球；及後摩佬收起二閘，換入桑馬達同勞基梳爾，終喺76分鐘由盧卡古近射得手扳平2:2。眼見兩隊各得一分之際，馬迪91分鐘禁區頂遠射，射入加盟紅魔後首個入球，3:2反勝水晶宮，以62分力壓利物浦重上聯賽榜次席。<br>雖然紅魔落後兩球下奇蹟反勝，屬摩佬英超生涯首次。但紅魔對住有成十幾個傷兵嘅水晶宮都咁狼狽，兩名講波佬加利尼維利同加歷查都插魔兵，作為前紅魔隊長，加利佬喺半場時力數普巴：「普巴好似同隊友喺公園玩，拍緊一段ig短片咁，冇認真對待比賽，根本就係個笑話！難怪摩佬早排唔用佢。」加歷查就話：「我就覺得山齊士更加敗家，單單上半場已經甩波達19次，佢雖然係世界級球星，但我唔知佢喺場上踢緊乜。山齊士同普巴就好似小學雞一樣，係學校球場入面大叫我係最好嘅球員，我鍾意點踢就點踢。」</p><p>摩佬半場爆粗鬧番醒</p><p>摩佬賽後亦自爆，半場時激動得以大量粗口鬧醒班球員，更直斥「第二個失波可恥、幼稚」！唔知四日後英超主場鬥紅軍，會唔會仲係踢成咁呢？摩佬激動完都要搵番啲真銀慰藉，據報摩佬同俄羅斯電視台RT簽約，世盃期間兼職講波四日淨袋171萬鎊，日薪比起佢喺曼聯年薪除開多10倍！</p></body></html>