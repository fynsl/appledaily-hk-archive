<html><header><meta charset="utf-8"><title>隔牆有耳：促訂辱警罪　曾偉雄北上交功課網民挑機︰應設辱民罪 - 李八方</title></header><body><h1>隔牆有耳：促訂辱警罪　曾偉雄北上交功課<br>網民挑機︰應設辱民罪 - 李八方</h1><p>雖然卸任警務處處長，但前一哥曾偉雄仍然好有霸氣，身為政協委員新丁，首次北上兩會亦發圍，接受傳媒訪問時話要做好青年工作，直言呢個係政協嘅「政治任務」，亦力促盡快設立辱警罪。八方想話畀大家聽︰禿鷹冇做錯到！國家畀得政協位佢，梗係要瞓身回報，尤其阿爺叫政協多發聲，禿鷹點可以唔交功課？唔少網民力促設立「辱民罪」，唔知禿鷹又點睇？</p><p>國家有任務　做好青年工作</p><p>身在北京嘅曾偉雄接受《星島日報》訪問時話呀，期望透過政協呢個平台做好青年工作，令年輕人唔好抗拒國家，直言呢個係政協嘅「政治任務」，「要令青年明白愛國愛港的重要，明白作為中國人的意義」，指近年出現「港獨」、「自決」、衝擊校園等行為，情況令人擔憂。<br>作為前一哥，點可以唔為同袍開腔？禿鷹同時提及支持盡快訂立辱警罪，認為此舉對警察同市民都是係好事，唔擔心被批評削弱人權自由，反問：「難道辱罵人都是自由？」有人質疑警隊作為紀律部隊，唔係接受過專業訓練控制情緒咩？禿鷹解釋人人嘅EQ都唔同，有啲人EQ未必咁高，但唔代表可以被辱罵 ，「控制情緒同接受被人公然侮辱，是兩回事，如果你接受被人公然侮辱，整個社會的道德就會崩潰」。<br>禿鷹向來好惹火，網民紛紛論喺網上同佢開拖，唔少人就話警察係人，市民就唔係咩？反建議增設「辱民罪」，保護市民免受警察侮辱，亦有唔少人翻警隊舊賬，質疑辱罵有罪，亂打人就無罪？</p><p>識睇睇留言</p><p>Winston Mok：可以增設辱民罪嗎？<br>Kenny PY Leung：乜嘢公然侮辱呀，你睇到黑影嚟咋喎。<br>Ricky Chan：辱罵有罪，亂打人就無罪？<br>陳文豪：點解西方國家都有辱警罪？咁你又唔問吓點解西方國家可以有普選、公職人員行使權力有制約<br>Lui Man Tat：差佬有特權？點解唔加侮辱巴士司機罪，侮辱的士司機罪？<br>資料來源：《蘋果》網站<br><br><br>李八方</p></body></html>