<html><header><meta charset="utf-8"><title>財女手筆：買樓黃金期 - Melody</title></header><body><h1>財女手筆：買樓黃金期 - Melody</h1><p>執筆之時，將軍澳某新盤喺創同區新高價下開賣，收票仍然理想。樓市繼續瘋狂，喺咁嘅樓市下，上回講到香港政府多輪樓市逆周期措施，目的為唔想你班窮人買樓。咁政府唔想你買樓，究竟可以去到幾盡？就同大家計吓數。<br><br>以買一層400萬樓計數（雖然現時市面上400萬樓已經所剩無幾），借按揭保險，可以承造9成按揭，首期加印花稅、律師費、經紀佣金、按揭保費，大約60萬就搞掂。呢60萬可能好多人用自己積蓄或者屋企人幫手都可以拎到出嚟，不過好多人買唔到樓，問題可能出喺無月入息限制呢度。<br><br>400萬樓，承造9成按揭，借360萬，分30年還，以現時普遍按揭息率2.15厘計算，每月要供大約13,000元，入息最少要大約3萬。不過咁都仲未夠，政府為保護香港銀行業穩定，怕債仔喺加息環境下還唔起錢，僭建多個壓力測試，要假設咗利率升3厘你都還得起（過去10年都無發生過），每月最少入息即刻升到去接近36,000元。根據統計處資料顯示，喺30至39歲呢個最黃金嘅買樓年齡層，入息中位數得2萬。換句說話，你唔結婚公一份婆一份，你連入場玩嘅資格都無（俾多幾成首期者除外）。<br><br>當然每個年代買樓都係困難，呢個係事實。不過現今呢一代買樓遠比之前幾代嘅人更加困難，喺壓力測試要求下，入息要求遠比真實還款要多好多，間接將一批本可以上到車嘅人拒於門外。前人如果入息唔多，都仲可以選擇節衣縮食，捱層樓返嚟；現今一代，即使你有一份入息穩定嘅工，係有機會因為壓力測試而做唔到按揭或者借唔足按揭，呢班人連死慳死抵去捱嘅資格都無。<br><br>Melody</p></body></html>