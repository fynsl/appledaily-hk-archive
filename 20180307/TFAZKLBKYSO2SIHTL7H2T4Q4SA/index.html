<html><header><meta charset="utf-8"><title>補擺喜酒　瘋狂咀嘴林奕匡接受愛妻一切　唔再鬧交</title></header><body><h1>補擺喜酒　瘋狂咀嘴<br>林奕匡接受愛妻一切　唔再鬧交</h1><p>現年32歲的林奕匡（Phil）去年跟前無綫主持34歲李靄璣（Rikko）在加拿大註冊結婚，昨晚兩人在香港W酒店補擺喜酒，早上一對新人着中式禮服、裙褂跟足傳統儀式向長輩斟茶。傍晚5時，換了西裝的林奕匡拖着低胸婚紗的老婆現身，兩人化身接吻魚甜蜜咀嘴六次，幸福滿瀉。</p><p>R&amp;K反串做兄弟</p><p>好友鍾健威擔任司儀，伴娘是13年國際中華小姐冠軍鄧佩儀，姊妹團有張名雅、黃美棋、麥雅緻，而馮允謙、Tim@Dear Jane和反串的Robynn &amp; Kendy做兄弟，林奕匡在台上說：「今日諗住簡單party，估唔到出場都好緊張，因為要keep住最靚仔同最有型，最重要承諾太太要照顧佢一生一世，雖然以前平時都有少少嗌交，但結婚之後自己就唔會，因為我會接受佢嘅一切。」Rikko開心到鬆毛鬆翼得戚笑。<br>之後兩人接受訪問，林奕匡說：「十年前我嚟香港冇親戚，多謝太太親戚當我係家人。今日冇接新娘環節，只係畀開門利是講愛的宣言，希望從今以後令太太唔好擔心、幸福快樂，過去十年係自己最開心，絕對因為有太太喺身邊。」Rikko亦讚老公：「咁多年多謝佢對我100%信任，大家有共識，可以長長久久。」<br>問到幾時生B？林奕匡說：「自己事業低谷時，佢犧牲好多放棄幕前工作，呢兩三年自己事業穩定，想太太做鍾意嘅工作，好欣賞佢做司儀，事業達標再諗下一步。」<br></p><p>龔嘉欣要搶花球</p><p>鍾健威和女友黃美棋齊受訪，問到新娘拋花球時是否志在必得？黃美琪爆料：「唔係呀，好似馮允謙想成家立室，可能拋畀佢女友，到時自己會識做。」問到兩人ready結婚嗎？她笑說：「等我飲多幾餐偷吓師先。」到賀的龔嘉欣送現金，笑言要來搶花球，她說：「雖然之前接過兩次花球，但自己仍然係單身。」黃心美被問到家有喜事，她否認是四妹黃心穎結婚：「嫁嗰個係三妹黃心慧，心穎同馬國明未有咁快，相士話佢哋2019年閃婚。」JW（王灝兒）和男友葉韋彤亦拍拖到賀。<br>採訪：馬建華<br>攝影：葉君海</p></body></html>