<html><header><meta charset="utf-8"><title>冰說聰明：體現「同股不同權」 - 青冰</title></header><body><h1>冰說聰明：體現「同股不同權」 - 青冰</h1><p>過去一星期最多人談及的，必然是侵侵的貿易戰，昨天傳來白宮經濟顧問科恩辭職的消息，道指期貨即隊幾百點，一個咁成熟的市場都變得神經質，所以唔好怪港股近期咁chok。<br>侵侵咁搶鏡，另一重要消息都被忽略了，講緊嘅係獨角獸回國上市，雖然這個只係傳聞，但換轉在旺市或較平穩的市況，相信係利好消息。現時國內傳媒稱獨角獸可獲優待，不用排長龍而可打尖，你睇富士康A股申請，只需23個工作天，已經去到中證監審批的agenda，果然特事特辦，對於之後可能上市的超大獨角獸，發出一個積極的訊號。<br>在中國人的社會，響頭炮係非常重要，所以預計富士康可以順利過關，上市後仲會有好表現㖭。咁港股又點呢？港交所會在4月完成修改上市規則，同股不同權股份就可以申請上市，市場預期頭炮就係小米，最快可以7至8月上市，但近日又傳佢地想A＋H同時上市，唔知會唔會因要遷就A股，在上市時間上會有所調整。不過只要心水清，便知道獨角獸頭炮，其實是平安好醫生。<br>平保（2318）於1月底發出公告，建議分拆平安好醫生獨立上市，並已向港交所交表，在3月19日，便會進行特別股東大會，唔好誤會佢地要在EGM尋求股東授權才可上市，今次的議程係，投票決定是否僅向H股股東提供保證配額。<br>由於現行國內的法規限制，好醫生上市係無法向平保A股股東提供保證配額，港股通亦暫不可以申請新股，所以真係體現「同股不同權」喇，只有H股股東可以享受到，但你又唔好開心住，今次投票A及H股股東都有份，換言之A股股東可以否決預留股份畀H股股東，到時有冇着數，要睇阿爺發落。但無論結果如何，上市將不受影響，市場預計上市時間是5月，如無意外，響頭炮應是好醫生，到時大家識做啦。<br><br>青冰<br> http://fb.com/chingbing888 <br>本欄逢周四刊出</p></body></html>