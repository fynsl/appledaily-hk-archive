<html><header><meta charset="utf-8"><title>張天愛四結四離　前夫搵錯老婆</title></header><body><h1>張天愛四結四離　前夫搵錯老婆</h1><p>【閃耀人生女人心　張天愛系列之2　敢愛敢離】張天愛最近接受本報「女人心」系列連載式專訪，今回談到她的感情問題，張天愛曾結過四次婚、離了四次婚，看來男人想綁住她，真的不容易。19歲結婚的張天愛，第一任老公是外籍髮型師Anthony，二人結婚一年多。第二任丈夫是思捷環球前主席、林青霞現任丈夫邢李㷧，這段婚姻維持了三年；第三段婚姻是資深大律師胡漢清，當年兩人在港結識並墮入愛河，分手數年後再續前緣，1992年結婚，並在蘇格蘭註冊，之後分別在倫敦及香港豪花百萬補擺豪門宴，可惜婚姻僅維持三個月，張天愛便提出離婚。</p><p>主動提分手</p><p>到後來與演員羅素（王敏德胞兄）交往到結婚，這段婚姻維繫了九年，算是最長一段婚姻，四段婚姻都是她主動提出分手的。張天愛表示：「係！都係我自己未成熟，去jump in，嗰時個心態係，有十個人對我好好，我就揀對我最好嗰個啦。因為我喺boarding school大，自細趕頭趕命咁，好多男友搵我拍拖，呀！好呀，咁結婚啦！」</p><p>睇老爺面色</p><p>其實張天愛覺得之前的幾段婚姻是互相不了解才會致離婚收場，她表示：「打個比喻，就好似一間屋，有廳、有房、有地牢，但我只係打開咗個大門，只係畀佢睇咗大廳同一間房，佢就講呀：『幾好呀，結婚啦！』但其實我有好多好多間房同地牢，而我又成日出咗去，佢就會覺得，呢個女仔，唔係我想結婚嗰個。變咗我越來越忽略佢哋，而我係好多嘢要做，而佢哋其實唔係想搵個老婆係咁。」<br>年輕時對愛情、婚姻都直來直往，一股衝勁向前行，但並不是每個男人可以接受其作風，張天愛笑言：「即係，你太叻，男人唔係咁鍾意，或者你太忙，傳統男仔搵你，嗰啲屋企就覺得，新抱要睇BB，要煮飯，要幫屋企，咁我心諗，吓！我又多一份工啊。」<br>張天愛曾在訪問中，說漏了嘴自己曾被求婚50次，她笑：「係呀，所以我嫁過幾次已經係好好，人哋話，『呢啲乜嘢道理？』咁係真，It's true！咁每十年，喺十個裏面揀一個嫁，但最終唔啱，咁冇辦法㗎，唔係我想。」<br>採訪：林妙萍</p></body></html>