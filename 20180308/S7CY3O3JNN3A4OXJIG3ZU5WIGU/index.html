<html><header><meta charset="utf-8"><title>財經評論：搭港鐵最可恥的行為</title></header><body><h1>財經評論：搭港鐵最可恥的行為</h1><p>打工仔日日花個幾兩個鐘頭搭港鐵，人人有畀錢，無人有優待，無奈總有人行為可恥，令人髮指。<br>柱男柱女：繁忙時間逼滿人，你仲要整個人挨住，甚至攬住條柱。想要表演鋼管舞，非但換不來掌聲，甚至很多人排隊兜巴星。<br>企近門口死都唔走：每逢轉車，總有一兩個未到佢落車，又企喺門口的人，諗住縮起個膊頭，夾埋雙手，畀人從兩邊出入。乜出咗車廂，唔可以入返㗎咩？<br>掂你一下如殺你全家：車廂內誰無壓力？有個阿爺湊住兩個幾歲大孫女，孫女隻腳唔小心撞到隔籬個四眼仔一下，即使架着黑色鏡框，框內殺氣完全爆發，怒睥阿伯。<br>該讓不讓的座：不少人心底藏着：「我返咗成日工，我都好累！」但阿公阿婆撐住拐杖，大肚婆鑼咁大個肚企喺你面前，架車chok一chok，佢出事嘅後果比你為大。最可恥嘅係，後生世仔掛住篤手遊，扮睇唔到都未夠，明明金睛火眼打緊機，一見長者孕婦企近竟然極速熄機扮瞓覺！要講多次：「可恥！」<br>關愛座成批鬥座：已經晚上十一時許，乘客零星，惟獨餘下關愛座位，捱足一日帶着疲倦身驅的阿叔走到關愛座坐下，對面那看似三四十歲的女士突然轉頭睥了阿叔一下。無長者孕婦小朋友，坐陣都唔畀？正義感是要適時發放的吧。<br>你搭港鐵可能見到更多睇唔過眼的行為，就像撐住拐杖的阿婆站着，而你坐着篤電話。身邊乘客唔出聲唔係詐唔知，而是短短車程好快過，但即使選擇沉默，其實心內一直鄙視你！<br>記者：陳家雄</p></body></html>