<html><header><meta charset="utf-8"><title>【韓流‧動畫】那些年追過的H.O.T.「元祖」是如何煉成的？</title></header><body><h1>【韓流‧動畫】那些年追過的H.O.T.<br>「元祖」是如何煉成的？</h1><p>回憶，總是美好，令人懷念！相信韓國元祖男團H.O.T.係唔少80後嘅美好回憶，最近透過綜藝節目《無限挑戰》，竟然再次睇到全員重返舞台，就好似坐時光機咁，已經成為人妻或母親嘅粉絲，重回90年代做學生嘅時期，十幾歲時瘋狂追星嘅青春回憶，又再重現眼前。<br><br>話「瘋狂追星」係一啲都無誇張，當年H.O.T.開演唱會，連社會都隆重其事，或者應該係話嚴陣以待！當年嘅粉絲都仲係中學生，會為咗睇演唱會而早退，甚至早幾日就喺演唱會場外露宿，搞到韓國教育廳要頒禁令，唔准全國學生早退。演唱會後仲要驚動救護車，試過有200幾人high過頭暈低送院。地鐵都要特別延長營業時間，招呼睇演唱會嘅學生離開。喺1998年H.O.T.開嘅第一場演唱會亦打破多項記錄，包括最快賣晒飛、最多觀眾、出動最多保安等。</p><p>H.O.T.係韓國樂壇第一代男團，1996年出道至2001年解散，出咗五張專輯，全球總銷量超過五千萬張，幾乎橫掃三大電視台SBS、KBS同MBS嘅獎項，更加衝出韓國，打入中國市場，甚至連L.A.、華盛頓、加拿大等地都有佢哋嘅粉絲。<br><br>H.O.T.出道嘅時候，五位成員亦都係中學生，最細嘅李在元得16歲，讀高一；安七炫讀高二；文熙俊、張佑赫同Tony An讀高三。相隔17年，H.O.T.都將近40歲，或者都可以嗌佢哋「大叔」，不過號召力仍然驚人，淨係申請睇演唱會嘅人數就高達17萬，原因係粉絲們心中有數，今次嘅演出可能係最後一次，實在不容錯過！事關韓國娛樂公司之間競爭激烈，自從三位成員佑赫、Tony同在元喺2001年決定唔續約開始，往後嘅演藝事業發展都受到一定嘅壓力或打壓。即使唔以H.O.T.嘅名義，五位成員要同台都係被禁止，就算五位成員對合體一事心意一致，都難度極高，所以今次透過《無限挑戰》成功解決當中嘅繁瑣限制係相當難得。</p><p>H.O.T.全寫High-five of Teenager，就係為後生仔女發聲，因而令佢哋受年輕人歡迎。收錄喺首張專輯嘅歌曲《戰士的後代》抗議校園暴力，第二張專輯嘅《We are the future》就呼籲老師停止體罰學生，而第四張專輯中嘅《I Yah!》係為23名因大人疏忽而喺火災中喪生嘅小孩而寫。而H.O.T.嘅成員都好有才華，除咗唱得跳得rap得，主唱Kangta仲識作曲、作詞，其中《希望》就係佢一手包辦嘅作品。當年H.O.T.受歡迎嘅程度，係每兩個韓國學生，就有一個有佢哋嘅專輯，連穿衣打扮都會模仿。</p><p>雖然H.O.T.大受歡迎，但係回報極少。成員佑赫曾經寫過自白信，話普通韓國歌手賣一張唱片賺到100韓圜，即係$7港元，但係H.O.T.每人只係得20韓圜，扣埋稅淨返7韓圜，即係5仙港元。當年就因為面對唔公平，較早完約嘅佑赫、TONY同在元，想透過續約，增加唱片收入，可惜公司唔允許，於是佢哋選擇唔續約，結果H.O.T.解散。歌迷大受打擊，充滿憤怒，指摘娛樂公司，股價大跌，又喺公司外靜坐，遊行抗議，可惜始終改變唔到事實。</p><p>H.O.T.可以話係時代創造者，今時今日嘅偶像組合，都係用緊H.O.T.創立嘅模式，為K-Pop奠下基石，連歌迷嘅應援方法，包括衫、顏色、氣球、口號等，都係一直傳承至今，所以大家都稱H.O.T.係「元組男團」。雖然今次只係H.O.T.一次性合體，但係等待17年嘅盼望總算如願，而對於H.O.T.未來係咪會正式comeback，粉絲們亦重燃希望。</p></body></html>