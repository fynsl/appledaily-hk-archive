<html><header><meta charset="utf-8"><title>踢波跌低=意圖謀害？東非總統嬲豬要官員坐監</title></header><body><h1>踢波跌低=意圖謀害？<br>東非總統嬲豬要官員坐監</h1><p>「為咗要畀啲暖嘢港督暖胃，我會扣喉嘔返部分鯪魚出嚟，呢個就係人體微波爐嘅理論。」葛民輝喺《港督最後一個保鑣》入面，手法點差都好，都叫做保護到港督。不過喺非洲，就有官員保護唔到總統安全而畀人拉，原因係...總統踢波疑似冇人放水。<br><br>是咁的...<br><br>東非小國布隆迪有位足球總統叫Pierre Nkurunziza，每個禮拜都會同自己隊波練習同打比賽。總統始終係總統，對手點都識潛規則，放吓水嘅，不過上月初嘅一場波，就唔同講法啦。總統嘅對手，陣中就有幾個剛果難民，佢哋似乎唔知布隆迪總統喺佢哋對手。據報佢哋搞到總統跌低過幾次。<br><br>唔知總統係唔係因為失威，搞到嬲嬲豬，就下令拉咗兩個負責嘅官員，理由係佢哋意圖謀害總統！咁嘅理由，真係同金仔有得揮。其實呢位54歲總統05年上任，近年就開始有獨裁嘅影子。兩年前又有政變企圖推翻佢，唔知今次係咪想借場波清算呢？</p></body></html>