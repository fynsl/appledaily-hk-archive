<html><header><meta charset="utf-8"><title>電影評論學會頒獎Stephy封影后眼濕濕　緊張搶金像</title></header><body><h1>電影評論學會頒獎<br>Stephy封影后眼濕濕　緊張搶金像</h1><p>第24屆香港電影評論學會大獎今年1月已公佈得獎名單（詳見附表），昨日在香港電影資料館舉行頒獎典禮，頒了五個大獎，最佳電影是《明月幾時有》，鄧麗欣（Stephy）憑《空手道》贏得影后，影帝是《蕩寇風雲》的倉田保昭，另外亦頒發了八部推薦電影包括《蕩寇風雲》、《29+1》、《相愛相親》等。<br>Stephy昨日上台領獎時相當激動，眼濕濕說：「我𠵱家好激動，真係要平靜吓情緒，多謝評審認同我，我係第一次攞演員獎項，以後會多咗一份責任，必定要揀啲好戲拍，希望大家睇到我嘅進步。今次得獎，我覺得自己好幸運。」</p><p>多謝小方做對手</p><p>提到有份提名下月15日舉行的香港金像獎爭影后，問她是否有信心？Stephy說：「平常心面對，不過相信喺鏡頭前一定會更加緊張。」講到方力申指如果她在台上多謝他便會投她一票，Stephy笑笑口說：「佢係咪調轉咗呢？我上得台嘅話就攞獎，仲使乜再投票畀我，不過點都好，佢成日做我對手，我都應該多謝佢嘅。」<br></p><p>林子祥被斟拍戲</p><p>倉田保昭贏得影帝，他說：「我拍了52年電影，自己70年代嚟香港拍戲，當時日本朋友叫我不要這樣做，怕我會被人殺死，但根本沒事，當年更得到邵氏找我拍戲。於香港發展期間，我最愛吃叉燒包，今天都會吃叉燒包慶祝。」<br>林子祥負責頒五個大獎，他自言近年提起拍戲都害怕：「我𠵱家最鍾意瞓覺，拍戲冇得瞓，所以我唔想拍戲喇！」當他頒發最佳導演給《相愛相親》的張艾嘉時，張艾嘉立刻向他招手：「我實會畀時間你瞓，你復出拍我戲啦！」張艾嘉之後受訪，對於成龍指現時只有華語片市場，她表示認同，指現在難以區分香港片、台灣片定內地片，但認為不同地區導演拍戲會有本土風格。<br>採訪：張俊銘<br>攝影：仇志德</p><p>【第24屆香港電影評論學會大獎部份得獎名單】</p><p>最佳電影：《明月幾時有》<br>最佳導演：張艾嘉《相愛相親》<br>最佳男演員：倉田保昭《蕩寇風雲》<br>最佳女演員：鄧麗欣《空手道》<br>最佳編劇：熊召政、王思敏、譚廣源、吳孟璋《蕩寇風雲》<br>資料來源：香港電影評論學會<br></p></body></html>