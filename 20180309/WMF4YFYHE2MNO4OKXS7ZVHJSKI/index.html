<html><header><meta charset="utf-8"><title>【西遊記】奧斯卡搞成咁點算好？</title></header><body><h1>【西遊記】奧斯卡搞成咁點算好？</h1><p>【文化籽：西遊記】<br>今屆奧斯卡，第90屆，場內參與者得一句metoo，場外觀眾得一個字：悶。好難唔悶，正如你晚晚食飯、洗澡、睡眠，做得多也會悶。只不過，觀看頒獎禮不是身體必須，你可以選擇在同一時間打鋪switch、出個post、幫BB掃掃風。就無咁悶。頒獎禮的模式已經見慣見熟，再難炮製甚麼驚喜。為提高收視率，至少維持，奧斯卡已經無所不用其極。無法說服評審支持《神奇女俠》（Wonder Woman），也請來最當時得令的Gal Gadot不斷穿插，頒完獎又要過戲院娛賓，出鏡率高過影后候選者。還未計蜘蛛俠Tom Holland，黑豹Chadwick Boseman，總之套戲夠賣座又仲肯無償過來當跑腿的新人王，統統請來，填充了Gary Oldman或Frances McDormand這兩位老戲骨的不足。又懂得自抽去年頒錯獎的笑料，再請一次Warren Beatty與Faye Dunaway頒發最佳電影，製造一下話題。可惜，本末倒置。<br>每年奧斯卡都有一個重點話題，去年是Donald Trump，今年是性侵，是平權，明知的。看賽前大熱是《廣告牌殺人事件》（Three Billboards Outside Ebbing, Missouri），是《忘形水》（The Shape of Water），兩齣由女性主導的電影；最佳導演的提名則包羅了《不得鳥小姐》（Lady Bird）位Greta Gerwig及《訪．嚇》（Get Out）位Jordan Peele，一女一黑兩個新人；已經估計到大會想傳遞甚麼訊息。估佢唔到是密度之高，幾乎由頭講到尾，A講完到B講，B講完再到C接力。一開始還有少少點綴，到Ashley Judd等三位被害人出場後，輪到一連串影后級頒獎嘉賓，便失陷。簡直似佈道會，或者姊妹淘的訴苦熱線，如Emma Stone如Jennifer Lawrence，個個也好像有深仇大恨需要即場大報復。不是想說傳遞的訊息不重要，但現在是唐三藏式疲勞轟炸，便只有反效果。連續四小時強迫觀眾聆聽同一種聲音，我只想到人大會議。連最佳外語片也要頒給變性人當主角的《神奇女郎》（A Fantastic Woman），再給她機會上台表態。使唔使政治正確得咁誇張？<br>一個頒獎禮，唔係話唔可以宣揚政治觀念。以前會宣揚得比較有趣味。講真，你會唔會觀看一個擺明車馬推銷基本法的電視節目吖？衰衰地都要搵家燕姐或者阿Bob上去玩一玩遊戲啦。今屆奧斯卡，最大新意正是遊戲，一開場就推架水上電單車出來，明刀明槍植入廣告，講明邊個得獎者發表致謝辭最短，就可以得到大禮。<br>大佬，你咁樣自貶身價？奧斯卡有乜好睇？就係好睇在地位夠高，人人恨攞，攞到會興奮，會真情流露，會呈現人性。如果，得獎者攞完個獎，會似個機械人或者人工智能，快快讀完急口令便下台，覺得獎項價值還不如一架水上電單車，咁就不如去睇春茗聯歡晚會大抽獎啦。<br>我明白，節目太長係好催眠，超時又好煩，控制上台嘉賓發言時間的確不能避免，都無理由過猶不及搞到頒獎嘉賓一打開信封便立即宣佈得獎名單，連少少懸念也沒有空閒營造，觀眾連少少緊張的情緒都不可能產生；得獎者上台講唔夠兩句就話夠鐘要滅聲，趕過大學畢業生上台領取證書。有雞先定有蛋先？有如此的規矩，我份致謝辭當然寫到有咁短得咁短，功能性為主，就當然沒有起承轉合不夠娛樂性啦。不夠娛樂性，你就再cut我鐘，情願將時間花費在將睇過無數次的經典電影片段再一次剪成精華；或者，將時間花費在售賣軟糖、熱狗與三文治。咁樣搞頒獎禮法，不如搵張壁報板貼份成績表上去就算啦，不用辛辛苦苦製作一個長達四小時的節目，四分鐘都有找呀！</p><p>Profile：方俊傑</p><p>觀塘長大，壹仔打滾，偏愛西片、西劇、中日韓美女。利物浦悲慘球迷，非西人一個。 <br>facebook:方俊傑</p><p>編輯：彭錦明</p></body></html>