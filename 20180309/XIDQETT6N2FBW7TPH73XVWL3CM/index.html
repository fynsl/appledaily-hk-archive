<html><header><meta charset="utf-8"><title>中環在線：習帝終身制　陳啟宗話係小問題 - 李華華</title></header><body><h1>中環在線：<br>習帝終身制　陳啟宗話係小問題 - 李華華</h1><p>大家成日話人「靚抽」，恒隆地產（101）主席陳啟宗就應該係識「靚閃（開）」。近日市場熱烈談論，習大大可能成為「終身主席」，陳啟宗被問到此事，竟然話自己「淨係鍾意答大問題」，呢類問題唔答，咁就耍走華華，都話薑係老嘅辣!<br>阿爺早前公佈修憲內容，竟然包括刪除目前規定「國家主席任期最多兩屆」嘅條文，似為習近平5年後繼續掌政鋪路。華華噚日喺恒隆總部巧遇陳啟宗，當然捉住佢問佢有乜高見。嘩，佢就真係答得妙，先係寸人話「你問埋晒啲小問題，大問題你哋唔識問」，跟手又話自己淨係鍾意答大問題，咁就next……</p><p>「30年前中國似我咁矮」
</p><p>終身主席佢唔講，但中美可能爆貿易戰，佢就好撐中國，佢好生鬼咁話：「30年前中國係似我咁矮細，美國2.3米，10年後，中國1.85米，美國仲係2.3米，1.85米要打兩拳先冧。」「但𠵱家中國2.1米，2.3米條友會唔會打2.1米條友？打1.6米條友冇後果，打2.1米條友有後果喎。」<br>美國如果加重關稅，開打貿易戰，佢指，中國已經打算拎出十樣八樣嘢制裁番美國，到時只會兩敗俱傷。至於會唔會搞搞吓變成打仗，陳啟宗就相對樂觀，指冷戰時期都冇打仗，但世事難料，如果美國係要製造第二個冷戰就無辦法，只係從前美國只對蘇聯，家陣係要對俄羅斯與中國，一個打兩個囉。<br>李華華<br>mailto:LiWaWa@AppleDaily.com</p></body></html>