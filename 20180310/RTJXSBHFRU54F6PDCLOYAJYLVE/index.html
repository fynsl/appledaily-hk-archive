<html><header><meta charset="utf-8"><title>避提轉冧陳瀅羅天宇湯洛雯四年情玩完</title></header><body><h1>避提轉冧陳瀅<br>羅天宇湯洛雯四年情玩完</h1><p>現年30歲的羅天宇和湯洛雯拍拖四年，由最初密冚不認戀情，到之後承認互相了解中，再到去年10月羅天宇生日，二人大方錫錫公開認愛。當日羅天宇在湯洛雯家中舉行生日派對，湯洛雯有如「女主人」招呼劉佩玥、陳瀅和岑杏賢等圈中好友在家中狂歡，場面非常熱鬧。<br>不過，昨日有報道指羅天宇和湯洛雯原來已經斬纜，分手兩個月，更有傳男方轉冧陳瀅，早前被目睹去大牌檔撐枱腳，而陳瀅在大牌檔拍「全城挑戰發呆1分鐘」片段時，有人見到羅天宇亦在場。 </p><p>「仍關心對方」</p><p>對於被傳與湯洛雯情已逝，羅天宇昨日以短訊回覆直認已經分手，但卻避談陳瀅，他說：「我同阿湯的確因為生活上問題，分開咗大概四個月，我哋一向喺感情上都希望低調，所以冇同大家講，我哋嘅分開係和平嘅，雖然我哋分開咗，但係我哋仍然有繼續聯絡同關心對方，希望大家畀啲空間。」<br>對於陳瀅被指是新歡，羅天宇表示感到不好意思：「連累到佢，大牌檔嗰日，我哋有七位朋友一齊食飯 ，並唔係撐枱腳。」而湯洛雯亦透過短訊回應分手，她以英文說：「唔好意思，我啱啱做緊嘢。係！我哋係分咗手，係和平分手嘅，冇涉及第三者。」其後她在Instagram留言，指因為一直希望低調，所以沒有公開已經和羅天宇掟煲的消息，她說：「大家不用擔心，我們還是兩個快樂的寶寶。」</p><p>曾同居試婚</p><p>湯洛雯是湯鎮業姪女，早年拍攝《愛．回家》認識羅天宇後發展地下情，她曾說過不排除會閃婚，又秘密搬入羅天宇位於紅磡昇御門愛巢同居試婚，以為二人打風都打唔甩，豈料最後情變收場。<br>採訪：嵐山</p></body></html>