<html><header><meta charset="utf-8"><title>笑到最後：再展升勢幾個疑點 - 高明</title></header><body><h1>笑到最後：再展升勢幾個疑點 - 高明</h1><p>港股「單跳」日升日跌時候過去，連升兩日加上美股上周五大升440點，但對高明嚟講，都仲係有少少懷疑。<br>之前曾經講過，今年市況，要冇合理疑點先會再次開展升勢，最先為大市添煩添亂嘅原因係加息，但始終加息係芸芸壞消息之中，最唔可怕嘅一件事，因為一定有數得計。美國加息嘅憂慮應已跌定。<br>最可怕係貿易戰，因為一開戰，就冇得收手。如果情況同1930年smoot hawley tariff通過一樣，當年通過後美股大跌超過七成，加劇大蕭條，最後以戰爭打開貿易壁壘。不過，特朗普轉頭已經話加拿大同墨西哥可以豁免，最後發展極有可能係只有中國申請唔到豁免。更好彩嘅係，特朗普對新經濟嘅興趣不大，暫時只搞鋼鐵類，冇話過會向入口手機甚至進口APP內任何消費徵收關稅，暫時唔會破壞新經濟增長動力。無論如何，暫時都當貿易戰疑點已釋除。<br>未解除因素則係港匯，已經跌至接近觸及弱方兌換保證嘅港元匯價7.85，一般都係話沽港元買美元去套息，唔信走資係市場主流。不過，高明對走唔走資冇乜興趣，着眼點反而係市場點反應觸及弱方兌換保證。因為自2005年聯匯改制以來未試過觸及弱方，第一次發生，市場特別大反應。強如去年市況，兩次增發外匯票據，拆息一抽高，港股都要回調接近1,000點，短線肯定會有影響。今年市場敏感到一個冇實權嘅白宮經濟顧問離職，都會令道期跌400點，值得觀望市場嘅反應。<br>今年另一自訂嘅準則，唔估市、升穿就買返，上星期四升穿20天線，機械式買返，至低限度都有一口好倉，始終今年政治上變化大，自己分析都可能會錯，驚個市會絕塵，惟有先買一口好倉。過往美股隔晚暴升，港股多數都高飛曲墜，惟有祈禱今次會唔一樣吧。<br><br>高明<br> http://fb.com/bigricetea <br>本欄逢周一刊出</p></body></html>