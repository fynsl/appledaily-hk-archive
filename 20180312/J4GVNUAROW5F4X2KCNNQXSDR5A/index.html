<html><header><meta charset="utf-8"><title>搵朋友尋開心傳戀情告急祖兒撇師兄睇騷</title></header><body><h1>搵朋友尋開心傳戀情告急<br>祖兒撇師兄睇騷</h1><p>現年37歲樂壇天后容祖兒和41歲劉浩龍（師兄）女尊男卑相戀五年，當年師兄高調公告戀情時，還被祖兒老闆楊受成嫌棄：「好笨」、「有少少鹵莽」，但「龍兒戀」依然打風打唔甩，兩人熱戀時更秤不離砣，然而今年情人節卻各有各過，最近傳出兩人感情現暗湧，前晚更在社交網洩密各自尋開心！</p><p>直落消夜</p><p>前日祖兒在社交網分享不用開工的一天，但卻沒約男友拍拖享受二人世界，反而跟蔡一智夫婦去做gym，晚上再約蘇施黃、陳潔靈一齊去睇美國著名男歌手John Legend演唱會，之後直落食消夜，全日好充實。祖兒貼了蔡一智和演唱會門外的保安叔叔合照，留言：「呢位哥哥仲多過阿智一隻。」阿智亦笑言：「今天遇見高手，多我一隻手指的叔叔，勁呀！」兩人加埋有二十三隻手指。<br>至於同樣是歌手的師兄，難得John Legend來港開騷，奇怪是沒陪女友去捧場，反而孤伶伶獨自在家，睇曼聯對利物浦足球賽事，還貼了只夠一人份量的蝦和芽菜。</p><p>探Yumiko</p><p>而將於下月尾假麥花臣開騷的師兄，日前更有空去探鄭希怡（Yumiko），還跟Yumiko囡囡梁浸浸拍片貼社交網。<br>雖然「龍兒戀」分手傳聞似層層，但日前祖兒被問到是否單身時，她只說：「哎呀，唔好講呢啲，今日三八婦女節，開開心心，粉紅粉紅。」師兄日前亦否認分手，解釋只是各有各忙。<br>撰文：皓騫</p></body></html>