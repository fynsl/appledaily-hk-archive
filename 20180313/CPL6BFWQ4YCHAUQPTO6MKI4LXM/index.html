<html><header><meta charset="utf-8"><title>Can Bank：十年來的黑洞 - 散子</title></header><body><h1>Can Bank：十年來的黑洞 - 散子</h1><p>2008年金融海嘯，最經典一役莫過於中信泰富（267，中信股份前身）炒燶外滙累計期權蝕155億元，當年為救火，母企中信股份派出常振明南下出任中信泰富董事長，被稱為救火隊隊長。<br><br>當年中信決定要出手救受重創中信泰富，原因係中信泰富持有中澳鐵礦，係中國掌握全國資源重要嘅一步，中信泰富亦因而大難不死，不過呢個礦十年來一啲都唔爭氣，近幾年先後撥備5次，計埋今次78億元，前後撥備超過400億，而根據中信泰富2008年年報的預算，中信當初預計需要為呢個礦投資42億美元（327.6億港元）。<br><br>大失預算不在話下，仲要官非纏身，2015年開始Mineralogy起訴中信，指其沒有按約定水平支付特許權使用費，中信最後於去年被判敗訴，要於未來30年每年向Mineralogy支付2億澳元特許經營費用，合共約369億港元。而中信於今年一月已提出上訴。<br><br>中信在呢個礦花費達千億，如果無後台，以中信泰富爆出炒燶外滙前逾300億市值計，根本是不能承受的重。中信對呢個礦嘅千億承擔換來是甚麼？根據中信2008年年報預計，呢個礦會在2010年下半年投產，年出口量2,700萬噸。但現實係個礦2016年下半年先商業投產，2016年出口量係1,100萬噸；2015年試產就產出753萬噸。<br><br>中澳鐵礦有咩吸引令中信不惜工本？原因在於中國鐵礦資源不足，而且質素較差，鐵礦石平均品位不足30%，遠低於巴西及澳洲的約60%，而品位低的礦石要篩選至合格，需要破碎及打磨更多，時間及能源消耗更大，成本高效率低，這就是中信力保中澳鐵礦的原因。但值唔值得用咁多金錢及時間去做？只可以講，國家任務嘅嘢，散子真係識條鐵咩！</p></body></html>