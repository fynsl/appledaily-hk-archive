<html><header><meta charset="utf-8"><title>魚樂無窮：新股遊戲點玩好 - 唐牛</title></header><body><h1>魚樂無窮：新股遊戲點玩好 - 唐牛</h1><p>仍在歐遊的唐牛，雖說日日繼續望股價、睇新聞、刨通告，但明顯跟不上市場節奏。冇計，由於時差關係，睡覺時間正好為港股交易時段，即日鮮固然冇我份，就連吼位走上落的機會也欠奉。<br>當然，遇上上星期「日升日跌」的市況，暫時抽離肯定無傷大雅，起碼不用被左一巴右一巴咁摑，更難得的是可用旁觀者的身份觀看全局。明顯地，市場消息現正主導後市走勢，風頭更蓋過企業成績表，講到尾即係冇得估。不過，如果倉位坐得舒適，波動市況其實難唔到你，掌握到即市動態的，更可透過短炒拉低平均成本，增添坐貨籌碼。<br>論短炒，有概念的新股一定最好玩。何謂有概念的新股？細細粒容易食、認購熱爆令貨源歸邊乃基本要求，如果有埋名牌效應，更是如虎添翼。明日上市的賓士國際（1705），市傳公開發售超額認購逾2,600倍，上市市值只得4億元，更是經營港人最愛的天仁茗茶，大炒絕無難度，只是幅度問題。<br>冇入飛抽或者分得唔多點算好？建議大家睇實首日上市表現，如果能夠企穩暗盤價樓上，證明市場消化力強，值得入場跟進。都係那句，新股只炒供求，能否贏錢要視乎閣下的心理質素及運氣了。<br><br>唐牛<br> http://fb.com/tongcow88 <br>本欄逢周二、四刊出</p></body></html>