<html><header><meta charset="utf-8"><title>中環在線：滙豐話退休豐盛style要月使5萬 - 李華華</title></header><body><h1>中環在線：<br>滙豐話退休豐盛style要月使5萬 - 李華華</h1><p>滙豐每季都會公佈退休策劃指標，幫你預算吓退休要使幾錢。不過退休都有唔同style，有人鍾意平平淡淡，亦有人捱完半世想嘆世界。</p><p>慳慳哋都要1.1萬</p><p>滙豐就幫你計咗4種style，分別係「基本」、今季新增嘅「簡約」、「舒適」同「豐盛」。以二人家庭為例，每月開支順序分別為11,220元、16,515元、28,340以及49,450元。<br>以住公屋嘅「基本」style為例，食物佔總開支比例達五成，每月二人計已經要使6,660元，消閒娛樂只係預你使780元；相比起「豐盛」模式，如果消閒娛樂預算到5,980元，計埋請外傭、養車等等消費，唔怪得要月使近5皮喇。<br>滙豐香港退休金主管葉士奇就話，若果只計及基本MPF供款，無論係邊種style，打工仔仍要額外儲多20萬至620萬元，先夠用應付日後退休開支，所以一定要預早準備。<br>退休儲蓄講求長遠投資，滙豐環球投資管理環球股票產品主管兼責任投資主管Melissa Mcdonald就話，近年包括滙豐在內，投資時唔單止會參考上市公司市值盈利，仲會關注環境、社會及企業管治方面（ESG）的表現。ESG好嘅企業，長期回報數據顯示會跑贏大市，好似ESG指數嘅5年回報，就已經跑贏MSCI新興市場指數16%咁話。<br></p><p>李華華<br><br>mailto:LiWaWa@AppleDaily.com</p></body></html>