<html><header><meta charset="utf-8"><title>大棋局：港股洗頭艇走勢快告終 - Mr. Tregunter</title></header><body><h1>大棋局：港股洗頭艇走勢快告終 - Mr. Tregunter</h1><p>恒生指數由33000點跌落嚟後出現洗頭艇走勢，一直徘徊30000點上下，今日升500點，聽日就跌400點，後日又升400點，梅花間竹。但留意技術走勢上出現兩個比較明確的形態，其一，出現高低腳W底；其二，大市呈收斂三角。<br>更重要的，上述兩個形態不只出現在港股，道瓊斯指數、上證指數、日經平均指數、韓國綜合指數、台灣加權指數，竟然清一色出現同樣走勢。<br>當多個市場亦步亦趨，往往代表有一浪國際風將吹至，市場會同步出現一浪單邊走勢。爆單邊可以升或跌，總之唔再係洗頭艇走勢。然而高低腳W底，多數代表蘊釀升浪，所以估爆上機會大；按收斂三角揣測時間，估計快則今個月，慢則下個月會，這浪趨勢就會出現。技術走勢觀察如此，實際操作，最好等爆出明確走勢後先跟，就比較穩陣。<br>3月11日，眾安在綫（6060）公告，公司建議修改章程，加入「內資股轉換為外資股」嘅相關陳述，眾安咁急做嘢，宜留意。今年經濟上的大背景、大原則，有兩點不要忘記。首先，QE時代已經落幕。資產價格係銀紙堆出來的，QE落幕，即貨幣增量的時代過去。接下來係縮表加息時代，也就係貨幣存量時代，即大家在現有資金池內鬥搶。</p><p>中美角力　戰場在香港</p><p>其次，美國加息、縮表、稅改、出口石油，全部動作都係要美元回流，也就是要資金池內嘅錢流向美國；中國推人民幣計價石油期貨、A股入MSCI、搞H股全流通、同股不同權，都係要吸錢，而當中相當部份，要利用香港來吸錢。<br>美元回流係萬劍歸宗，中國吸錢係吸星大法，兩度力在爭，香港會係重要戰場。最近港匯陸續轉弱，銀行結餘亦在減少，香港水浸情況可以持續幾耐唔知道，中國在香港吸錢嘅動作就會提早，拖得越耐變數越大。<br>因此恒指創歷史新高，唔係經濟前景大好憧憬未來，也唔係大戶善心大發，熱錢要離開前撤資煲湯派街坊。搭咁大個棚，係為咗等人齊後拿回更多，而且今年股票市場的戲肉巨型IPO仲未嚟。<br>最近股市炒落都以加息可能比預期快做藉口，要知道QE低息時代，美國政府債務利息支出佔財政收入徘徊11-15%，如果取其平均，每升1厘息財政支出就會增加7%。即係話當息口上到6厘，單係利息已佔美國財政支出四成以上。一個國家如果還息佔收入超過四成已準備亡國，所以理論上美國會用盡方法令息口控制6厘以下，實際上最終只加4厘左右，就在此框架，加息步伐快定慢，無關是非。<br><br>Mr. Tregunter<br>本欄逢周二刊出</p></body></html>