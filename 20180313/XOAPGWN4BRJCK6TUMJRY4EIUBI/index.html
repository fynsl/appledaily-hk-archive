<html><header><meta charset="utf-8"><title>財路：越秀地產博爆邊上 - 錢雋</title></header><body><h1>財路：越秀地產博爆邊上 - 錢雋</h1><p>越秀地產（123）啱派靚仔成績單，明年得5字頭單位數預測PE，喺有阿爺背景內房當中，係至抵搞選擇之一，博越秀爆邊向上。<br>越秀上年盈利22.6億元（人仔，下同），幾近翻半番，呢個盈利水位，係2014年以嚟最靚仔，但越秀現價1.77港元，仲係低過2015年時高位2.1港元。又越秀啱公佈今年2月數據，合同銷售16.5億元，同比增加25%，拉動頭兩個月合約銷售持穩，同比只係跌3%。<br>評級機構穆迪話，到上年尾，內地一、二線城市庫存，去到可控同健康水平，可以減低今年樓價急跌風險。越秀方面，亦已經將今年銷售目標定喺550億元，兼將目標銷售，每年增加30%，若果順風順水，越秀喺2020年，將會邁向千億銷售內房企業。<br>場內專業預測，越秀2018年、2019年同2020年EPS0.25港元、0.31港元同0.43港元，預測PE得7倍、5.7倍同4倍。越秀過去5年平均PE7.8倍，過去10年平均，更加達到37倍，2010年預測PE單係比5年平均值，都平咗近50%。<br>場內央企同窗口相關，大悅城（207）今、明兩年預測PE14.4倍同12.4倍、潤地（1109）10.5倍同8.7倍、深圳控股（604）7.4倍同7.3倍、中國海外（688）7.4倍同6.4倍，越秀係繼中海宏洋（081）之後最抵搞嘅相關內房。<br>同樣專業評估，越秀今、明兩年預估PB0.5倍同0.47倍，係上邊所有內房當中至抵搞。買越秀，博爆邊向上，明年預測PE目標，追番上5年平均7.8倍，都講緊要升近40%，到2.42港元。<br><br>錢雋<br>細價股專家<br>本欄逢周二刊出</p></body></html>