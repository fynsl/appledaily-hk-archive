<html><header><meta charset="utf-8"><title>智取大市：享受定害怕波幅 - 晉佳</title></header><body><h1>智取大市：享受定害怕波幅 - 晉佳</h1><p>經歷過2月跌市之後，呢一刻多數分析都認為港股尚未突破上落市格局，唔少人估恒指喺31000點至31800點上落。睇返恒指1月升市係沿住小時線保歷加中軸樓上運行，但最近恒指似乎沿住30分鐘保歷加通道中軸以上攀升，足證波幅加劇，反彈速度轉急。如果恒指波幅加劇嘅話，上落範圍又點會係800點咁少？<br>經過一輪貿易戰、兩會不明朗消息之後，港股仍跌唔落，市場風險胃納似乎開始升溫，如果投資者由驚青變成信心滿滿，資金投入返去股市，要再破頂亦非難事。2月大跌市過後，波幅進一步擴大，所謂嘅逐步上升，行軍速度會比1月時快得多，入市仍要有大上大落嘅心理準備。<br>長線落後嘅零售股翻生，之前推介過嘅莎莎（178）、李寧（2331）以至同仁堂國藥（8138）都有唔錯表現，而之前發過盈喜，預料舊年純利升28%至35%嘅都市麗人（2298），計返數2017年市盈率高極都係20倍左右，喺消費市道復蘇環境下，又多一隻分注吸納嘅選擇。<br>除此之外，預料資金蜂擁被動投資嘅趨勢未變，大注啲持有大價股亦未必差，業績期亦有望谷高大價股。難以估計大注買大價股好啲，還是小注啲博二三線好啲，只要令自己能放心坐貨，嗰種方式已經算係適合自己嘅作戰方式了。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>