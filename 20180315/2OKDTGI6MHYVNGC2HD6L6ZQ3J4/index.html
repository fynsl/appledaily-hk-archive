<html><header><meta charset="utf-8"><title>【新機速報】18:9芒+4K HDR拍片　Sony XZ2開價$6,198</title></header><body><h1>【新機速報】18:9芒+4K HDR拍片　Sony XZ2開價$6,198</h1><p>2月底在MWC 2018發佈的Sony Xperia XZ2/XZ2 Compact新手機，轉眼間就已抵港，並會於3月23日正式推出。對比之前的Xperia手機，5.7吋屏幕XZ2及5吋屏幕XZ2 Compact外形設計上確實改動了好多，如終於換上18:9屏幕，將機背鏡頭移至機身中間，同時亦將原放在機側的指紋感應器放到機背，並且改用弧形機背設計。當這個設計曝光後，有用家覺得Sony手機終於跟到潮流，但亦有睇法覺得XZ2/XZ2 Compact唔似Sony手機。</p><p>但姑勿論如何，Sony設計師現場香港發佈會解畫說市場上有不少聲音想Sony手機在設計上求變，於是他們就在新XZ2/XZ2 Compact手機改用新Ambient Flow設計，由外形設計到介面設計都有所革新。記者又覺得玻璃面設計的XZ2及金屬機身XZ2 Compact的設計都唔錯，而且手感亦比之前Sony手機為好。</p><p>但唔知點解這兩款新手機都仍只用上單鏡頭設計，不過拍攝功能都算得上有所升級。XZ2是第一部可拍到4K HDR影片的手機，輸出到對應HDR制式的4K電影睇片就最好不同。至於沿用的960p超慢動作攝錄功能，就由之前只能拍攝720p影片升級到1,080p全高清影片，不過現場實試雜訊都有不少。XZ2更加入全新動態震動系統，可以自行分析音訊數據，而在睇片、打機產生震動，不過發佈會上時間太過緊逼而試不到。初步測試下，記者都幾滿意XZ2及XZ2 Compact，而且各有4色機身設計都幾靚，但定價方面就略嫌進取了少少。<br><br>Xperia XZ2／5.7吋18:9屏幕／6GB+64GB／售價：$6,198<br>Xperia XZ2 Compact／5吋18:9屏幕／4GB+64GB／售價：$4,998<br><br>記者：布偉倫<br>攝影：鄭明川<br><br>全新旅遊專頁，即like籽想旅行： https://fb.com/travel.appleseed </p></body></html>