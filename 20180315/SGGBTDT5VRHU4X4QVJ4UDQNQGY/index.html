<html><header><meta charset="utf-8"><title>【馮仁昭四圍超】陳奐仁任食　肌肉成長記</title></header><body><h1>【馮仁昭四圍超】陳奐仁任食　肌肉成長記</h1><p>陳奐仁（Hanjin）日前喺fb貼咗條做gym玩戰繩短片，短短一晚被瘋狂洗版！前日Hanjin同教練Lawrence喺鰂魚涌接受訪問，Hanjin話：「今次嘅動力都因為Lawrence，佢所有嘢都好似同我好夾，好踏實健康，我到𠵱家都冇戒過口、節過食，有時仲俾佢話我食得唔夠！」<br>坊間有唔少人覺得除咗要狂操之外，連食都要有節制，Hanjin叫教練解釋：「如果train得勁，之後休息乜都唔做，會令身體循環更加慢，所以要做番啲輕鬆嘅運動，新陳代謝會更好！」Hanjin話如果喺香港，基本上去足健身房6日，若出埠做嘢，Lawrence會寫低要做啲乜嘢，飲食方面，Lawrence話基本上可以食正常嘢，唔需要特別戒口。</p><p>七個月減26磅</p><p>Lawrence話Hanjin係好好嘅Training buddy，Hanjin去年8月開始做運動，由180磅減到154磅，Hanjin話：「佢發明咗一啲動作畀我去做，畀我啲肌肉去成長，我自己都係慢慢進步。」佢哋仲即場教簡單嘅動作：「做掌上壓、引體上升同深蹲，大約做15分鐘，盡能力做就得，做之前記得要拉筋。」<br>撰文：馮仁昭</p></body></html>