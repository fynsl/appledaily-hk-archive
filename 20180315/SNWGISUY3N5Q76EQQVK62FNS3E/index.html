<html><header><meta charset="utf-8"><title>中環在線：賣護膚品要賣埋餅？ - 李華華</title></header><body><h1>中環在線：賣護膚品要賣埋餅？ - 李華華</h1><p>啲人成日話女人錢易賺，其實都唔係咁易。韓國護膚品牌Laneige一向受女仔歡迎，不過，女人好容易變心，所以公司marketing成日絞盡腦汁，希望留住班舊客之餘又吸多啲年輕新客。Laneige最近就喺旺角朗豪坊搞咗個pop up store，唔係主打護膚品，而係甜品。</p><p>所有甜品均一價35蚊，女人brand涉足飲食界已經唔係新聞，今次過癮嘅係食完cake，可以獲贈35蚊Laneige現金券一張。咁咪即係變相免費食？Amorepacific Hong Kong市務總監鄭載歡（Jeff）話，收益要嚟做善事，又可以多啲後生仔認識Laneige，年輕人鍾意購物體驗，marketing係要多下功夫。<br><br>李華華</p></body></html>