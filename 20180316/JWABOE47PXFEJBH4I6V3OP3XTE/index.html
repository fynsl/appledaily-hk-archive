<html><header><meta charset="utf-8"><title>隔牆有耳：傳建制流會阻處男騷 - 李八方</title></header><body><h1>隔牆有耳：傳建制流會阻處男騷 - 李八方</h1><p>建制派一直就港島候任議員區諾軒曾焚燒《基本法》窮追猛打，噚日有報道話，有建制派醞釀製造流會阻止區諾軒宣誓，不過有建制派同八方講，佢哋冇聽過呢個消息，睇到段新聞時都非常驚訝。<br>該報道就話，建制派內部曾經討論，下周三係唔係應該離場抗議引發流會，令佢唔可以如期宣誓就任，不過因為冇共識而作罷。八方就問過建制中人，有人就話，完全冇聽過搞流會一事，又話咁大件事要慎重決定，加上拖延一星期都冇咩謂，質疑係邊個豬隊友放流料。<br>至於區諾軒接受查詢時，就直斥建制派玩夠未？指立會唔係佢哋嘅遊樂場！批評建制派用盡一切手段打擊政見不同嘅人，唔尊重議會莊嚴，更違反十多萬選民嘅意願。</p></body></html>