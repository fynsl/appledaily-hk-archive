<html><header><meta charset="utf-8"><title>【的士反擊戰】實試碌卡搭的士　登記慳$100每程3%手續費</title></header><body><h1>【的士反擊戰】實試碌卡搭的士　登記慳$100每程3%手續費</h1><p>近日有關的士的新聞很多，有的士遊行，又有消委會講的士app之外，更有信用卡公司宣佈跟的士app「HKTaxi」合作，推出信用卡找數的功能，最重要是登記即送錢，究竟是否真的如想像中方便？又是否真的有着數呢？就要試過才知道了。</p><p>要用新功能當然先要有「HKTaxi」app，登記電話後，在「付款方式」一欄，就可以新增信用卡為付款方式，過程都相當快，簡單輸入幾項資料就能完成。登記後，下方亦會即時顯示出兩個$25折扣優惠，點選即可使用，冇花冇假，另外由即日至4月6日call的士去機場更即有$50優惠，加起來就賺到了$100了。不過有趣的是，雖然今次Mastercard大力宣傳，但記者發現Visa卡其實同樣可以用作付款，不過就少了送錢優惠，而兩個$25折扣優惠亦只有選用Mastercard付款才能使用。<br></p><p>到達目的地後，司機便會在他的手機輸入所需車資，同時在乘客手機上的app就會即時彈出所需收費，再按確認收費便完成付款，乘客亦可選加入小費。付款過程都頗簡單快速，基本上不用等候，付款後更會立即收到一個電郵，記錄低該程的士的收費記錄。</p><p>總括而言，多一種付款方式當然會方便了一點，但其實此功能只能用於call車app，一來要在call車前選定用信用卡付款，二來短途你又未必call到車，比起外國落車即可用信用卡找數，方便程度還是差了一點。更重要的是每次交易都要收3%手續費，看似不多但小數怕長計！不過現在有錢送，當然是用了才再算吧。但計我話，的士要爭生意除了新功能，更重要是司機們有禮一點，不要揀客，乘客們自然付款也付得開心一點。<br><br>記者：韓繼聰<br>攝影：徐振國<br></p></body></html>