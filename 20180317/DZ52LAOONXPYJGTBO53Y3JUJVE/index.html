<html><header><meta charset="utf-8"><title>宮澤理惠戀事多籮籮激咀中田英壽兼曾被悔婚</title></header><body><h1>宮澤理惠戀事多籮籮<br>激咀中田英壽兼曾被悔婚</h1><p>下月45歲嘅日本影后宮澤理惠，昨日驚爆同V6嘅39歲成員森田剛已秘密結婚嘅喜訊，據知因話V6粉絲收到Fan club會訊得知偶像結婚，咁樣先令婚訊曝光。<br><br> <br><br>事實上，現年44歲嘅宮澤理惠為日荷混血兒，11歲已擔任雜誌《Seventeen》嘅模特兒，小學六年級已拍廣告，到1989年，年僅15歲嘅宮澤理惠首次主演電影《我們的七日戰爭》，即獲日本電影金像獎新人獎。到16歲時，宮澤理惠正式進軍日本藝能界，而最經典係佢曾全裸寫真集《Santa Fe》，銷量達155萬本，轟動一時。<br><br> <br><br>而宮澤理惠出道多年，感情生活亦十分豐富，佢於1992年同相撲手貴乃花（貴花田）高調訂婚，之後又遭悔婚大受打擊，令女方患上厭食症跌至人生谷底，亦曾被拍得激咀中田英壽成為一時佳話。而宮澤理惠嘅名字亦先後同北野武、DA PUMP主音ISSA等扯上關係，09年宣佈有餡下嫁夏威夷嘅日籍生意人中津博之，可惜3年後已傳出離婚，直至前年年初離婚收場。<br><br> <br><br>當時宮澤理惠未搞妥離婚就先後同男星小久保壽人、舞台劇作家赤堀雅秋鬧緋聞，更被雜誌拍得偕已婚嘅舞台劇拍檔古田新太深夜拖手，繼而被指與古田發展出婚外情關係。直到前年10月，佢被《週刊新潮》踢爆同森田剛嘅戀情，更帶男方返香閨過夜，才令戀情曝光。宮澤理惠同森田剛因拍舞台劇而撻着，更被直擊到沖繩、箱根旅行，愛得甜蜜。</p></body></html>