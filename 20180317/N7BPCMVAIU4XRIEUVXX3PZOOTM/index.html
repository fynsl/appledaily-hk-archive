<html><header><meta charset="utf-8"><title>隔牆有耳：再爆初選內幕後　一齊落區謝票　基哥姚松炎握手和好？ - 李八方</title></header><body><h1>隔牆有耳：<br>再爆初選內幕後　一齊落區謝票　<br>基哥姚松炎握手和好？ - 李八方</h1><p>民主派因為1月份初選搞到各派分裂，九龍西更因為Plan B嘅爭議，搞到民協馮檢基退選，𠵱家補選完咗，姚松炎亦不幸落敗，阿基終於唔再忍，向傳媒再爆初選點俾人逼退。咁啱民協噚日安排基哥同姚松炎去到石硤尾謝票，兩人碰面雖未見面左左，但似乎冇乜交流。姚松炎噚晚仲去埋民協新春晚會，其間上台同基哥玩，咁係咪已大和解？有份去晚會，亦係新東補選畀DQ嘅陳國強喺fb留言話：「上個月，好多人一齊玩基哥，今日上台話大和解？！基哥好似聽唔到！」<br>基哥日前接連接受傳媒訪問，大爆初選被逼退內幕，又抱怨成個過程唔公平，之後傳出姚生會向基哥親自道歉，而姚松炎噚日咁啱同基哥一齊去到石硤尾謝票，八方梗留意姚生有冇向基哥親自耍冧。<br>姚生因為上一站謝票行程延誤遲到，搞到基哥有少少面燶。後來人齊，佢哋講笑咁話要一齊叫口號，於是幾個人就一齊叫「支持姚松炎、支持基哥」咁，當時姚生亦趁機同民協主席施德來講「唔好意思，贏唔到」，但握手之外，未見佢同基哥有交流，基哥亦因為有事提早離開。</p><p>姚生：會向基哥致歉
</p><p>咁姚生有冇向基哥親自道歉？姚生同八方講，係因為自己選舉失誤輸咗議席，所以要向支持者致歉，「當然包括基哥喇，因為佢都係我哋支持者呀」，至於有冇面對面道歉，就要佢兩個人先知喇！其實八方留意到謝票期間，有唔少人同姚生握手鼓勵，亦有人送上心意卡，又話會同民主派各板塊會面，聽取唔同人意見，先決定日後會唔會再參選喎。<br><br>李八方</p></body></html>