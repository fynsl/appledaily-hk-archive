<html><header><meta charset="utf-8"><title>一把火燎起聯想 - 陳韻文</title></header><body><h1>一把火燎起聯想 - 陳韻文</h1><p>南生圍真個失火嗎？！<br>六頃草葦樹木被焚毀。<br>五個火頭，燒十九小時。這火似乎來得太蹺蹊。<br>長春社和觀鳥會都指出，香港秋冬兩季的天氣雖然乾燥，氣候條件可並沒有足夠熱量讓草木無原無故無端起火。對植物生態稍有認識，即使沒深入研究，都說南生圍的植物不可能那麼容易着火，更不可能大量失控的燃燒，絕對不可能延續近二十個小時的燃燒燃燒。一句話，別說南生圍，在香港這氣候環境下生長的樹木，根本不可能純因天氣乾燥而引至火災。更何況發生火警當天，香港相對濕度超過70%！<br>是誰發現這火劫，是誰報警？<br>據說駛車經過的遊人發現之時，火勢已蔓延至路邊。這不禁令人奇怪，怎麼南生圍的員工遲遲沒察覺。<br>南生圍發展有限公司發言人如是回應：那兒水閘近月兩度被故意破壞，樹木土地更屢屢遭殃，公司已定期清除雜草，移去老死枯樹，已設法減少發生火警的機會。可怎麼南生圍仍多次火患，一而再再而三的失火呢。自這發言人的回應，不能說他們沒有正視問題。可另一方面，消防員發現火勢不尋常，認為有可疑，已列為縱火案轉交警方跟進。當日傍晚六時，即有五名探員到場調查，自焦黑土地上的灰燼蒐證，約一句鐘才離去。<br>這案件已交由元朗警區刑事調查組跟進。不好饒舌。不過，問問那些也文也武的通天曉尖子應無傷大雅吧。<br>「對不起，不要問我，這陣子忙的上氣不接下氣。忙組織大媽上街呱呱呱呀。沒行動怎麼霸凳仔呀你說。不打鑼打鼓指指罵罵怎刷存在感呀你說。所以哎這陣子搞得我聲喉沙啞。已經把生殖器放到嘴裏問候問候大刷安全感，講究晒──社交規矩呀我話你知。哪能不力竭聲嘶。腦瓜屁眼老早就合併啦，不合力如何夠本事施展渾身解數，怎敢大大話話大模廝樣做鍍過金飲過洋水的博士呢你又話我知。所以，死萬零隻雀仔濕濕碎。聽話！留番啖氣暖暖肚。<br>依我看呢。南生圍地大，大有可能起樓。咪一味只關心燒咗嘅草木，未燒佢哋都已經死吓死吓啦。去問問嗰啲最近去行過影過相嘅，攞啲相睇睇。那一棵棵樹似有人打理咩。已死已乾已倒下的樹，爛在那兒多少時日。我不曉得。是不是故意不理，我不敢說。喂，別眼光光朝着我看，別指望我去幫幾隻雀仔打抱不平。萬零隻雀仔無家可歸幾咁閒，成百萬人返鄉下都係咁咯。癲嘅！冇樹就冇咗個肺喎。割個新嘅啦。好易嘅咋。法國個瑪莉咩交叉嘩，十四歲都識得講冇錢食麵包就食蛋糕啦。冇肺？唞少啲氣。咪咁多聲氣呀。哪！我即管去行使我的合併本領去測量測量。回頭講你知，若果燒晒成個南生圍係咪會大興土木，會唔會起樓。如果有樓，咁將會明益高端抑或照顧吓低端。等我去問問先。你攞個飯盒食啦。唔使客氣呀。咪當如踎緊喺故宮嘆飯盒咯。放心。我唔媽叉你，邊個敢責怪你。跟我有着數，等我啦。話唔埋有好消息呀。懵！咪咁stupid又naive至得㗎。要識埋堆走位霸凳仔。知嘛。我老早就講，撈世界要醒目呀。懵！攞你張身份證畀我睇睇。嘟兩嘟就知你係咪低端喇。懵！」<br><br>（隔星期六刊登） </p></body></html>