<html><header><meta charset="utf-8"><title>【擺明去馬】兩騎師有異動！霍利時一對戰駒係波</title></header><body><h1>【擺明去馬】<br>兩騎師有異動！霍利時一對戰駒係波</h1><p>打吡日周日（18日）上演，各場好馬林立，但唔一定大倉玩晒，有位中下游練馬師亦好積極，就係霍利時。<br><br>話說霍利時旗下「君臨大地」、「福將」今朝（16日）分別由兩位出賽騎師田泰安、巫斯義親操，往大圈單跳，霍利時一早到場打點一切，吼實這對馬的一舉一動，非常緊張，而馬兒跳完返倉途中，田泰安、巫斯義亦相繼下馬，主動走到閘口，兩騎師齊向霍利時匯報馬匹操練情況，並共商搏殺大計，擺明這路人馬對今戰滿懷期望。<br><br>第四場三班草地2000米的「君臨大地」，上仗後上甚勁得第六，只負2.5馬位，當日若非直路田泰安的馬鞭被韁繩纏住，應有三甲機會，今次出王牌報名再戰，必力求收復前失。<br><br>至於角逐香港打吡的「福將」上仗於二班田草1800米跑第三，走勢大有進步，這匹去年意大利打吡第五名馬，必有2000米長力，加上抽5檔好位，不失為一路奇兵。</p></body></html>