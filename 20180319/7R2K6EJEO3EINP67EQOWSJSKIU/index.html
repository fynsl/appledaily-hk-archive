<html><header><meta charset="utf-8"><title>一舉兩得 - 邁克</title></header><body><h1>一舉兩得 - 邁克</h1><p>葉一南帶隊遊唐朝，鄭重推薦觀光長安毋庸事先上網預訂客棧，只待夜幕低垂華燈初上，光顧平康里的青樓或酒樓，散席因為宵禁行不得也哥哥，生意頭腦靈活的樓主不但不拉閘趕客，還會準備床鋪被單讓客人安寢，幸運的話可與同一條船上的才子雅士把臂共話，一見如故隨時發展成傳誦千古的Bromance，回到二零一八有機會在中學教科書讀到對方描寫霧水情緣的佳作，否則摟個名妓卿卿我我，愛慕廿一世紀metrosexual的她們可能為你怒沉百寶箱或者企跳錢塘江，一傳十十傳百，各地劇種爭相搬上舞台。類似的一舉兩得巧安排，去慣東京大阪的基佬應該覺得熟口熟面，尤其是慳家兼夾爛玩的一群，早就摸清各大小浴場門路，多畀兩三千日圓便有私人房間，費鬼事入住什麼帝國半島，省掉旅館開支之餘春色無邊，川流不息的夜遊神和中門大開的睡美人任揀唔嬲，花開燦爛多舉多得。<br>啊哈哈哈，的確有咁大隻蛤乸隨街跳，直男真係唔恨得咁多，平權至上的婦女更不必空喊性別歧視，這個世界根本沒有公平可言，同志受盡白眼的時候，又唔見各位伸出援手，難得有一次半次便宜，求求你就不要妒忌了吧。有位算盤打得比誰都響的姊妹，見我殷勤勸喻大家桑拿租房，即刻批評妖言惑眾：「環境那麼淫亂，點會唔成晚上下巡行，租咗房都唔得閒瞓啦，倒不如單畀入場費在公共空間攤唞，咁咪仲慳皮。」呃，講出來失禮，像我這種入定老僧，真係一個人閂埋門瞓足七八小時㗎，夜來風雨聲花落知多少，完全充耳不聞。</p></body></html>