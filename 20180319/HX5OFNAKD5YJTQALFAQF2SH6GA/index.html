<html><header><meta charset="utf-8"><title>笑到最後：點解唔畀買多過一間樓 - 高明</title></header><body><h1>笑到最後：點解唔畀買多過一間樓 - 高明</h1><p>港股近期出現「市底強、市面弱」格局，後市睇法過去已解釋。有關樓市討論越來越熱鬧，「點解買唔起樓」討論隨住樓價再升而再廣泛討論。<br>不過，今日講「點解買唔起樓」，政策同5年前一樣，只需要將舊文重貼便可呃like。今日香港前途問題比5年前更複雜，更重要問題係：「點解唔畀你買多過一間樓？」<br>買樓係最直截了當睇好當地經濟嘅方法。買一間只係有份住，買兩間或以上先至有份贏，當敢落注嘅人可以喺呢個地方贏錢，就會有動機繼續留低，政府喺樓市上嘅一舉一動，就係反映緊政府想唔想呢啲願意真金白銀睇好當地嘅人留低。<br>過去幾年有目共睹，加辣及壓力測試之下，要買另一間樓，肯定要沽出原住物業先有可能過關，過去香港人買樓一拆二、二變四嘅香港故事已經冇得翻唱。挾升只係辣招面嗰浸作用，真正作用係，令港人再無能力成為包租公包租婆，只能有平倉盤一間，努力打工供樓。<br>點解唔畀你買多過一間？原因係每日單程證、移民、學生，實在太多。如果普遍香港人繼續沿用過去買樓收租呢一招，香港內部人口增長放緩，最大租住需求主要嚟自北面新移民留學生，意即不論佢哋成功與否，首先要向香港業主交租，成功嘅半邊天要同香港人對分，恐怕有違特區施政方針。中國資本明知有中國留學生等嘅租住需求，與其被港人劏，不如自己食咗先，所以不難發現大陸錢狂掃本港樓，一來有錢，二來買之前已經搵到租客。<br>再配合政府多年推出辣招聲嘶力竭「需求管理」，一般市民當然覺得係打壓樓市唔敢上車，部份更加被震走。近日傳媒翻查高官物業數目，過去數年竟然個個當辣招耳邊風，冇人「管理需求」沽剩自住嗰間，反而人人手持至少兩三間有樓住有租收，例如李國章28個，張建宗都9個。睇見高官持倉同政府決策「背馳」，你就會明白，有租收就係管治階級，點解唔畀你買多過一間樓？就係咁簡單。<br><br>高明<br> http://fb.com/bigricetea <br>本欄逢周一刊出</p></body></html>