<html><header><meta charset="utf-8"><title>操盤手札記：盈利復蘇績優股 - 割柑人</title></header><body><h1>操盤手札記：盈利復蘇績優股 - 割柑人</h1><p>繼習近平連任中國國家主席後，普京亦連任俄羅斯總統，一早預咗。事實上，政治興替對市場嚟講只係噪音，最緊要係睇對經濟有乜影響。講到影響經濟，莫過於美國總統特朗普開打貿易戰！佢支槍正瞄準中國，據講將於一、兩周內推出一系列針對中國嘅措施。<br>特朗普政府又擺姿態，退出長達十年嘅美中官方經濟對話。照牌面睇，特朗普對中國越嚟越唔客氣；不過，佢對習近平就仍然扮friend。生意人講利益，喺經貿上嗌霎，只係逼對方讓步嘅過程；而且11月國會選舉，特朗普需要選票，照計唔會搞禍件事，影響實質經濟。<br>美股上周五繼續造好，港股本周未能承接升勢，但已連續八日先低後高，出現小陽燭，低位似有資金收貨，醞釀向上突破。恒指收31513，升11點或0.04%，估計美國聯儲局周四凌晨公佈議息結果前後，有機會出現突破。<br>本周有多隻大藍籌放榜，周二有平保（2318）、周三有騰訊（700），都係市場焦點。呢兩隻強勢股，不妨吼位吸納，皆因指數若要突破，呢啲強勢股始終要擔大旗！不過，貿易戰當前，市況趨波動，入市要控制注碼，宜採「轉弱減磅，破位加注」策略。<br>上周放榜嘅藍籌，不乏績優股，例如太古A（019）。太古係綜合企業，業務分為五瓣，包括航空、地產、海洋服務、飲料、貿易及實業，舊年多賺1.7倍，撇除投資物業估值變動則多賺55%。太古持有45%國泰（293），雖然國泰舊年虧損擴至12.59億元，但以上半年蝕20.51億元計，下半年已轉賺7.92億元，今年有望對太古恢復盈利貢獻。<br>舊年業績好醜唔係重點，今年前景點睇先係關鍵。太古放榜後，大行紛紛睇好盈利復蘇兼調高目標價，高盛睇93.5元，花旗睇95元，里昂更牛睇99元。該股放榜前已突破密集阻力區80元水平，放榜翌日高見82.55元破頂，現價82.2元，呈現頭肩底、區域突破利好訊號。<br><br>割柑人<br>本欄逢周二刊出</p></body></html>