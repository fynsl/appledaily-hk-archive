<html><header><meta charset="utf-8"><title>中環在線：數碼港向新地挖角 - 李華華</title></header><body><h1>中環在線：數碼港向新地挖角 - 李華華</h1><p>數碼港搵到新CEO啦！喺數碼港做咗行政總裁8年嘅林向陽，早前已經透露將會離任，經過全球招聘後，數碼港成功係新地（016）旗下新意網（1686）挖角，搵到佢哋CEO任景信加盟。<br><br>數碼港噚日宣佈，委任任景信為行政總裁，佢將會於4月3日履新。睇番新意網年報，任景信舊年收取總酬金為727.8萬元，相信今次數碼港挖角成功，唔少得要重金禮聘。<br><br>講番任景信簡歷，佢本身係中大畢業，持有工商管理學士學位、修畢哈佛商學院全球領袖行政課程，的確係IT界老行專，數數吓喺行內已經有32年經驗。<br><br>佢做新意網行政總裁之前，仲係唔少大型顧問服務同IT公司做過高管，好似埃森哲（Accenture）、貿易通、科聯系統等等。除此之外佢仲有唔少公職，分別係中文大學、城市大學同香港大學擔任顧問。<br><br>李華華</p></body></html>