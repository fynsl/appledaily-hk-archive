<html><header><meta charset="utf-8"><title>中環在線：馮孝忠舊部拜拜恒生 - 李華華</title></header><body><h1>中環在線：馮孝忠舊部拜拜恒生 - 李華華</h1><p>恒生（011）新一姐鄭慧敏（Louisa）上場未夠一年，估唔到櫈都未坐暖，就有恒生高層俾人挖角。華華聽聞，喺恒生任職超過20年嘅環球銀行業務總監徐振文（Thomas）做埋下個月就唔做喇。<br><br>Thomas目前主理企業、金融同業客戶業務，湊開紅籌、藍籌大客，仲係恒生執行委員會委員之一。華華之前諗，Thomas前老細馮孝忠唔做banker去恒基地產（012）做「大掌櫃」，唔通Thomas又係轉行？不過，聽聞Thomas新工仍然係銀行，做番老本行。<br><br>恒生方面就確認，由於Thomas有其他事業發展，所以4月下旬就會離任。佢主理嘅環球銀行業務，就會暫時由司庫兼環球資本市場主管周丹玲（Liz）頂住檔先。至於環球銀行業務總監呢個位，恒生將會進行招聘。<br><br>李華華</p></body></html>