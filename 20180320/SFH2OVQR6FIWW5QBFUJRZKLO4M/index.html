<html><header><meta charset="utf-8"><title>大棋局：中美逐鹿終須一戰 - Mr. Tregunter</title></header><body><h1>大棋局：中美逐鹿終須一戰 - Mr. Tregunter</h1><p>秦失其鹿，天下共逐之。鹿，就係維持秩序嘅權力。今日的世界秩序係美國秩序，也就係美國揸莊嘅時代。在這個時代先後出現三個國家要挑戰既有秩序，一個係蘇聯，一個係日本，另一個係現時的中國。<br>幾乎佔世界六份一土地面積的蘇聯，是當時世界第一大國，但最後被軍事競賽，石油，硬通貨三路夾擊玩到解體；日本以1億人之國80年代超越蘇聯成為世界第二大經濟體，哈佛大學教授傅高義斷語「日本第一」，令美國人驚覺日本時代已經到臨，然而日本最後也被地產及外匯戰玩謝。<br>中國，一個連街邊賣鹹蛋阿姐都會出蠱惑的國度，不斷對外宣稱不爭霸，和平崛起，實際上正在爭奪各種國際事務話語權，乃至制定規則的權力。特朗普挑起貿易戰目的越來越明顯，就係聯合他國，圍中國。同所有國家講要打貿易戰，私底下卻放風有偈傾，即係將貿易戰作為籌碼，而且係免費籌碼，作為聯合各國的談判條件。</p><p>貿易戰槍口指向中國</p><p>特朗普其實同奧巴馬做緊同樣的事，只係手法不同。奧巴馬推TPP、TTIP、TISA，用最簡單講法，就係以3T貿易協定聯合各國，將中國摒除在外。但當全世界都將你摒除在外，那已經唔係孤立而係包圍。特朗普上台後要推翻奧巴馬政績，退出TPP。冇咗美國嘅TPP改組成CPTPP，3月7日已簽定協議，美國不排除之後會再次加入。<br>無論3T貿易協定還是貿易戰，目的都是拉攏各國加入自己陣線，槍口一致對中國，也就係合縱；中國搞RECP、推一帶一路，橫貫東西話大家有錢齊齊搵，不過唔包美國，也就係連橫。<br> 西方人有修昔底德陷阱（Thucydides Trap）觀念，一個大國崛起，必然會挑戰本來坐莊的大國，而終有一戰。修昔底德陷阱一詞由前美國國防顧問艾利森於2010年提出，其概念在西方人心中卻源遠流長。古希臘歷史學家修昔底德一句名言：雅典之茁壯引起斯巴達恐懼，令戰爭不可避免。<br>政府有兩種收入，一個係人民稅收，一個係對外舉債。舉債本來唔係收入，但當可以只還息唔還本，不斷借新還舊時，咁就係收入。今日的國際金融秩序係美元秩序，美國欠債21萬億美元，美債反被視為最穩陣的金融資產；美債10年孳息，係金融資產定價的無風險利率；美國可以靠印銀紙找數，而且越印你越爭住要。中美之間可以避免一戰，除非中國不覬覦美元體系之地位。但咁着數，以中國人性格，會唔會唔爭？<br><br>Mr. Tregunter<br>本欄逢周二刊出</p></body></html>