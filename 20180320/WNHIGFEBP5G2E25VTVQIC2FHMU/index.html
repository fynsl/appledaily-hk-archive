<html><header><meta charset="utf-8"><title>童星出身23歲息影嫁林建岳謝玲玲同男星絕緣</title></header><body><h1>童星出身23歲息影嫁林建岳<br>謝玲玲同男星絕緣</h1><p>【閃耀人生女人心　謝玲玲系列之1　豪門媳婦】林建岳前妻謝玲玲，為林家誕下五名子女，林百欣二太余寶珠認定她是「林家永遠新抱」，本月初謝玲玲開畫展，已屆92歲高齡的林老太親往支持。原名謝正陸的謝玲玲，於台灣出生，7歲入影圈，曾獲金馬獎最佳童星獎及亞洲影展最佳童星獎，被封為天才童星，少女時代拍過多齣劇集，紅遍東南亞。她笑說：「我對眼好大，個個叫我『小林黛』，啱啱嗰時中央電影公司，台灣第一次將瓊瑤小說搬上銀幕，叫《婉君表妹》，要招考童星，鄰居幫我報咗名。」</p><p>返學享有特權</p><p>到了片場，即被李行導演選中，從逾千名小孩中脫穎而出。當上小明星，上學有特權，獲校方准許留長髮，不過在家中，父親就一視同仁：「我父親教育我哋做人一定要好謙虛，所以呢方面我幾好，唔會覺得自己好了不起。屋企好傳統，長幼有序。」但真正投入演藝工作，是19歲後的四年黃金時間。23歲便息影，嫁給林建岳做豪門媳婦。</p><p>冇得去蘭桂坊</p><p>回憶童年拍戲生活，在片場做功課，試過多天不眠不休，成名有代價，謝玲玲說：「冇咗童年時候，冇得去玩，好似蘭桂坊，我真係冇去，因一路都拍緊戲，好彩我有好多兄弟姊妹，所以唔會覺得遺憾，我都好滿足同我啲兄弟姊妹一齊。」<br>謝玲玲慶幸自己生於台灣演藝界最蓬勃時代，當時盛產了瓊瑤電影時代的雙林：林鳳嬌和林青霞，還有秦祥林、秦漢等明星。當年「雙林」先後嫁到香港定居，謝玲玲亦是，她說：「青霞有時會見吓，個女同邢嘉倩係好朋友，世界好細，𠵱家好似見番以前嘅朋友。」曾否與影星相戀？謝玲玲笑說：「我嗰時接觸冇咁多，可能自細有啲名氣，媽媽有少少將我框住，多數同屋企人一齊，拍完戲就返屋企。」就是因為有謝媽媽自小照顧，出入陪開工，故謝玲玲眼中的演藝圈，是比較簡單的。<br>採訪：梁錦雯<br>攝影：林德雄<br>場地提供：Beefbar</p></body></html>