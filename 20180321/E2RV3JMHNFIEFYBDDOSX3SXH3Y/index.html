<html><header><meta charset="utf-8"><title>收市閒情：「毛記分析員」熱潮 - 千頌C</title></header><body><h1>收市閒情：「毛記分析員」熱潮 - 千頌C</h1><p>毛記（1716）IPO熱搶，早兩日有證券行經紀講，「嗰日有個20歲嘅後生仔，話想開孖展戶口抽100毛。然後問，孖展其實係點玩法？」係好事嘅，多啲人參與港股，個市旺啲，港交所（388）都升得快啲啦。不過，新股熱以外，「抽，定唔抽」變成網絡上居家旅行，抽水必備良藥，更掀起一場「分析員」熱潮！<br><br>1：招股書一出，唔同行業嘅fb Page、KOL係咁出Post，逐字逐句鑽研佢盤數，幫你分析拆局睇基本因素，話你知毛記抵抽唔抵抽！喂！唔係毛記，真係唔知原來咁多人都係分析員呢！雖然好多「網絡分析員」都睇錯數，喺討論抽同唔抽之前，已經抽錯水，但都好嘅，令多啲人接觸吓招股書，學習睇吓年報，對大家自身有益。<br><br>2：「嘩！毛記蝕咗咁多，真係你抽埋我嗰份」，一個二個網絡分析員，撻晒啲基本因素出嚟，講到似層層咁。不過分析師們，其實一隻新股抵唔抵抽，主要係講供求，毛記公眾持股25%。當屯門公屋單位都賣緊800萬時，毛記公開發售集資額都係得810萬，集資額咁細，做到萬人空巷抽條毛係理所當然的事。話知你將盤數拆骨，根本同抽唔抽得過呢個問題，係可以完全！完全！完全冇關係呢。<br><br>3：網絡分析師好可愛，聽過最嘆為觀止嘅分析係：「呢間冇資產，如果集資後，第二日執笠呢，咁集資淨額5,280萬，啲老細就可以分走4,000幾萬走佬，至於股東就分1,300萬。」聽到呢句，真係忍唔住要講句，「做咩啫你！」<br>即係咁，好多公司都係冇咩資產，港交所（388），無形資產佔固定資產值九成！講隻天仁茗茶賓仕（1705），資產值同毛記一樣，都係1,800萬左右，咁天仁茗茶兩日炒高幾多？炒高招股價7倍呀！第二，如果真係執笠清盤着草走佬，股東想分錢，下世啦！以2014年初上市嘅福建諾奇（1353）為例，掛牌半年，主席兩公婆就挾帶潛逃，之後一路停牌至今，散戶嚿錢鎖足三年幾！根本成段分析都唔Vaild，但最正嘅係，好多人留意讚好，話「咁我唔抽啦。」<br><br>長篇大論，唔係想唱好毛記，反正就算抽到我都會好快走，冇興趣長揸；最想講係，喺人人KOL年代，唔係人人都會「先求知，再教人投資」，各位炒股新手網上搵投資意見時，請小心選擇，多睇新聞，以免中伏。<br><br>千頌C</p></body></html>