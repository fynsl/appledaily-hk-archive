<html><header><meta charset="utf-8"><title>智取大市：放棄國壽的理由 - 晉佳</title></header><body><h1>智取大市：放棄國壽的理由 - 晉佳</h1><p>平保（2318）公佈舊年純利增42.78%，壽險新業務價值升32.58%，兩者都高過市場預期。新業務價值增幅拍得住友邦（1299）之外，金融科技及醫療科技營運利潤37.71億人民幣，2016年虧損為35.75億，若包括一次性重大項目，賺146.21億人幣超誇張，按年升1.36倍，呢條數已經相當於壽險及健康險業務嘅四成，亦佔整體盈利16%。互聯網金融經常性盈利35億，未來繼續開turbo，其餘財險同內銀業務唔點增長，不再重要。<br>相比就嚟出業績嘅國壽（2628），壽險保險收入遲早俾平保爬過頭，平保之後嘅龍頭品牌效應可以催谷收入，仲有陸金所、平安好醫生咁多殺着，互聯網金融已成為主戰場，國壽明顯落後。<br>平保股價對每股內含價值1.63倍，市場給予壽險業務嘅估值相信喺內含價值2倍以上，估值唔算好平，但壽險新業務價值加上互聯網金融高增長足以支撐估值有餘。<br>就當係一間公司嘅員工去比較，平保就係一個技術領導潮流、不斷求變、產出不斷增長嘅員工，至於國壽唔係唔勤力，但功藝停留喺10年前、新技能仲未學得掂，即使前者人工double，但投資者似乎都鍾意前者，貴啲都冇所謂。平保亦應該慶幸，有呢個對手畀佢繼續搶佔市場份額、提供增長。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>