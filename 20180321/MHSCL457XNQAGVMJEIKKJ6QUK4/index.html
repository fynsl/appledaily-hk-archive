<html><header><meta charset="utf-8"><title>查閱全銀行客戶私隱渣打借貸部　員工涉違規「摷機」推銷</title></header><body><h1>查閱全銀行客戶私隱<br>渣打借貸部　員工涉違規「摷機」推銷</h1><p>【本報訊】渣打銀行的借貸部被指長期「冇王管」，員工可在電腦系統中，隨意翻看所有客戶的所有個人資料，包括儲蓄、欠債、信用卡交易紀錄等私隱。有員工指問題存在多年，憂有職員將客戶私隱賣給財務公司，又指其他銀行監管較嚴格，「唔似渣打咁冇掩雞籠」。渣打對此沒正面回應，僅稱有既定程序確保職員查閱客戶資料之權限。<br>記者︰陳建平</p><p>渣打私人貸款部現時約有100名推銷員，有前員工及現職員工向《蘋果》爆料，指該部門的保安系統有嚴重漏洞。報料人解釋，市場部每月會向每名推銷員分派一張「call list」，該張call list由渣打銀行內部客戶資料庫及向環聯購買的客戶信貸評級資料結合而成，「佢哋會篩選啲借得多錢、信貸評級又唔好嘅人畀下面（推銷員）sell，機會大啲」，當中約有200至300名客戶的基本資料，理論上職員只可致電call list的客戶推銷。上司在日常會議時，會不時提醒員工不可「摷機」， 亦不可以聯絡call list以外的客人。<br>不過，由於電腦系統容許員工隨意查看所有客戶的資料，有推銷員會直接在電腦中找尋有潛質客戶，致電推銷。報料人稱，同事之間稱此舉為「摷機」，「如果淨係靠call list去做，根本好難開單，成功率得1%左右，一早餓死咗啦！所以一定要摷機先有肉食，好多員工都會咁做」。</p><p>恐轉售資料給財務公司</p><p>他解釋，電腦系統會顯示所有私隱與交易資料，包括客戶的住址、月薪、受僱公司，以及客戶在渣打銀行內持有的全部按揭戶口、儲蓄結餘、保險紀錄、股票戶口、詳盡的信用卡交易紀錄和過往的還款速度等；連客戶以往提交給銀行的證明文件，如糧單及稅單副本等亦可隨便翻看，「呢啲資料有助我哋判斷佢係咪等錢使，例如見到佢份糧月月清，要供樓又鍾意買名牌，曾經借過錢等，都代表呢個客就好值得sell；另外有啲職業係特別鍾意借錢，例如係警察同保險經紀」。<br>他稱無論客戶過往有否借貸，只要他在渣打開立戶口，職員就可查看其資料，並且可將其身份證號碼抄低，日後定期翻看，過程中並無額外徵求客戶同意。報料人指，以往多次有客戶反映，指申請貸款不久就收到不明財務公司的電話，對方清楚說出自己的名字、想借多少錢及借貸原因，並會藉詞說「渣打唔會批畀你㗎，同我哋借喇」向其推銷。另一名前員工更指，他入職一年多，基本上被渣打拒批貸款的客戶，均向他反映收到財務公司電話，「都幾肯定公司內部有人賣緊資料畀財務公司」。</p><p>渣打︰跟程序設職員權限</p><p>有前員工稱，職員在電腦中查看過甚麼內容必會留下紀錄，公司可調查及監管，但一直無行動，「其實公司查到我哋翻查call list以外嘅客戶資料，已經可以阻止；最終開單嘅客同call list上嘅名不符，都應該會發現唔妥啦，點解唔調查？」據悉，有員工於去年10月向渣打內部的監管部門發出匿名電郵投訴，對方回覆指已展開審查，但至今未有新消息。<br>渣打接受查詢時沒承認或否認相關指控，僅指公司十分重視客戶私隱，有實行相關的保安措施，內部系統及設施均有確立既定程序，確保職員查閱客戶個人資料之權限；又稱公司高度重視及嚴肅處理涉及客戶資料外洩之投訴，如發現違規行為必會處分及轉介執法部門。</p></body></html>