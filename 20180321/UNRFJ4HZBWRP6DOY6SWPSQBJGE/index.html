<html><header><meta charset="utf-8"><title>豪門新抱回味影壇軼事謝玲玲被加工全裸戲　變荷李活Cult片天后</title></header><body><h1>豪門新抱回味影壇軼事<br>謝玲玲被加工全裸戲　變荷李活Cult片天后</h1><p>【閃耀人生女人心　謝玲玲系列之2　揚威國際】謝玲玲與林建岳離婚後，被林母稱讚為「永遠媳婦」，原為台灣女星的謝玲玲息影多年，現年61歲依然風華絕代，童星出道的她戲路都是走玉女風格。謝玲玲接受本報《女人心》系列專訪，驚爆她主演的《虎鶴雙形》被荷李活導演相中改編成《醬爆武林》，更慘被「加戲」，剝胸圍全裸大解放，玉女變成荷李活cult片天后。</p><p>年僅7歲已入行的台灣女星謝玲玲，拍處女作《婉君表妹》獲金馬獎最佳童星獎，從影15年雖然作品逾30部，但在02年忽然升呢變荷李活女星，更被封cult片天后。日前謝玲玲接受《蘋果》專訪細訴那些年拍戲的日子，她在76年拍攝由王羽執導的電影《虎鶴雙形》，在02年被《神探飛機頭》續集導演史提夫奧狄卻克（Steve Oedekerk）買入版權，並用電腦加工，改名為《醬爆武林》（Kung Pow Enter The Fist），當年在美國票房有1,600萬美元（約1億2,500萬港元）。<br>忽然升呢做荷李活女星的謝玲玲，在戲中的她更被導演「加戲」，無厘頭除bra大解放，變了露背全裸性感演出。謝玲玲親揭玉女變艷星的真相：「男主角其實係王羽，佢哋將王羽嘅戲全部抽起，換咗一個美國演員，我都唔知叫做乜名（即導演史提夫奧狄卻克），其實佢哋加咗啲戲，好似我打開件衫，嗰個身材咁好嘅，唔係我嚟，但係其餘正面嗰啲係我。」</p><p>買DVD留念</p><p>對於被強加性感戲，謝玲玲一笑置之：「我朋友啲孫生日會就一齊睇呢齣戲，大家咔咔大笑，嗰陣呢套戲唔係笑片，係功夫片，虎鶴雙形拳鬥邊個贏，佢加咗好多漫畫、好笑嘅嘢，嗰陣我同屋企人講笑，係唔係應該同佢哋攞番版權。」謝玲玲還特地在美國買了DVD留為紀念。<br>而另一部同是76年拍攝、陳洪民執導的《戰神》，後期同樣變成cult片，甚至更被封為「cult片之王」，這部電影於香港上映時改名為《香港大災難》，但被網民現統稱為《關公大戰外星人》，八年前導演彭浩翔到台灣買下原裝孤本，並拿拷貝到泰國做數碼修復。劇情講及外星人在港九大肆破壞，連尖沙嘴鐘樓亦被連根拔起，最後要關公打救港人，謝玲玲在戲中飾演雕刻關公像的失明雕刻家女兒。</p><p>等睇修復版</p><p>謝玲玲無心插柳下成為cult片天后，她笑說：「拍嗰時同出街係完全唔同，我哋係唔知，做雕刻家個女，個雕刻家去雕刻個關公，嗰陣時最記得去學電單車，我到𠵱家都有嗰個印象，去小學學校學揸電單車，當時20歲左右，景係香港，其實喺台灣拍，唔係神怪片，係合成特技片，今時今日睇返都係天馬行空。」<br>當時陳洪民導演有否解釋如何拍攝？她說：「拍戲嗰陣係一段一段跳拍，淨係知自己嗰part，同埋以前比較後生，如果𠵱家再做，我會搞清楚故事。」問到會否期待修復版？謝玲玲說：「我朋友前幾年喺網上睇過呢齣戲，畀我睇咗，到修復咗會去戲院睇番，睇番自己後生細個，都會有啲回味。」<br>採訪：梁錦雯<br>場地提供：Beefbar</p></body></html>