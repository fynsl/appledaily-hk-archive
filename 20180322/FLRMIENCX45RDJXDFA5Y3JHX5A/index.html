<html><header><meta charset="utf-8"><title>七級偽術：一夜和諧三萬蚊 - 彭瑪莉</title></header><body><h1>七級偽術：一夜和諧三萬蚊 - 彭瑪莉</h1><p>民主黨黨慶，特首率領眾司局長出席，本來真是不錯的姿態。正常情況下，你話政府伸出橄欖枝又得，你鍾意hashtag「大和解」亦無不可，但衰就衰在呢位特首重蹈當日選舉期間隨手俾500蚊行乞婦人的覆轍，失驚無神舉手捐三萬蚊贊助李華明唱歌，咦，私人贊助民主黨，咁即係點？<br><br>有人覺得葉劉小器，但我覺得佢講得啱喎，林鄭的確舉手間就開了個「危險先例」，咁唔通你係真心鍾意聽李華明唱歌，而且喜歡的程度，足以叫你豪花三萬大元買個開心？咁李先生莫非是夜總會歌女，你林鄭是恩客乎？<br><br>抑或像葉劉說的，林鄭私下掏腰包向民主黨「買票」，但求該黨高抬貴手，在議會內多多識做？倘如是，我係政黨就唔客氣了，一於個個向林鄭攤大手板，看你那份特首俸祿，夠不夠你還人情債。<br><br>問題是這樣做不止令其他政黨眼紅，對林鄭不利，其實對民主黨亦非好事。嗱，一街都知特首私人醒你三萬元，仲俾林鄭在社交媒體抽水，咁你下次對政府立場稍為溫和，會不會瓜田李下，被人懷疑留手皆因收了利益？<br><br>葉劉直性子，特別敢言，不惜公開批評，絕對有理由相信，建制一方，好多人敢怒不敢言。事件未必燒得起，但特首這種踩鋼線公關，真的看得人目定口呆，不是不許破格，但一件事如果以前一直冇人做，也許是真的不宜做，不因前人比你蠢。<br><br>彭瑪莉</p></body></html>