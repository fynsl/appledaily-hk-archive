<html><header><meta charset="utf-8"><title>隔牆有耳：畢加索孫女4珍藏月底展出 - 李八方</title></header><body><h1>隔牆有耳：畢加索孫女4珍藏月底展出 - 李八方</h1><p>畢加索作品又有得喺香港睇。香港蘇富比喺本月29號至下月3號，喺會展舉辦展銷會「賞心：悅目新視野」，將展示及售賣逾40件印象派、現代及當代藝術品，當中以4幅畢加索（Pablo Picasso）作品最矚目，全部直接嚟自其孫女珍藏，亦有其他著名藝術家嘅作品，所有展品總價值超過16億港元。<br>現時已運港嘅畢加索作品係1969年嘅《坐着抽煙斗的男子與愛神》，呢幅係佢後期作品嘅典範，筆觸比較開放，畢加索透過一系列人物反映自身嘅身份，畫中嘅鬥牛士係其中一個角色，佢亦把丘比特愛神放入畫中，因愛情對藝術家有一定重要性。佢同時強調鬥牛士嘅魅力，亦有感自己即將離世。<br>買一幅畢加索作品要幾錢？畀個參考大家，一幅尺寸與質素相若嘅作品喺2013年以3,010萬美元成交。</p></body></html>