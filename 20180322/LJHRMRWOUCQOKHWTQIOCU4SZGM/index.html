<html><header><meta charset="utf-8"><title>霆鋒挑機名廚壓力大</title></header><body><h1>霆鋒挑機名廚壓力大</h1><p>Chef Lemon謝霆鋒向加拿大名廚David Rocco挑機，兩人在FOX LIFE《名廚爭鋒》第一季進行中西廚藝對戰，昨日霆鋒在電話訪問中坦言壓力好大，問到有否鑽研新招應戰？他表示：「其實去每個地方前，我都有search當地最出名食材同菜式，始終係比賽，要有少少準備。」<br>之前霆鋒煮餸被網友cap圖在網上熱論，問會否介意被網友惡搞？他說：「冇所謂，好多人都問，『嘩！你玩咁大，攞自己去賭呀？咁輸咗呢？』當然我覺得有得打，有信心先去，喺嚴格同公正節目下去行呢步賭博，我係願意去行到咁盡，同時老套啲講番，好多西方廚師一提到中菜又重味、又重油，我今次希望畀世界嘅人睇到，中菜都可以係健康同時尚。」<br>採訪：皓騫</p></body></html>