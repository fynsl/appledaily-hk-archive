<html><header><meta charset="utf-8"><title>隔牆有片：惡客大鬧九巴　打仔爆粗扯司機口罩網民錯重點：車長好靚仔 - 李八方</title></header><body><h1>隔牆有片：惡客大鬧九巴　打仔爆粗扯司機口罩<br>網民錯重點：車長好靚仔 - 李八方</h1><p>車長唔易做，開得太慢或太快都捱鬧，遇到唔好品嘅乘客仲有機會遇襲。巴士車長WhatsApp群組近日流傳一段短片，片中可見一名九巴車長畀躁客粗言辱罵後報警，惡漢竟然郁手扯甩車長嘅口罩，唔只令車長臉部受傷，仲恐嚇話「揸呢條線小X心啲」，但車長處變不驚冇被挑釁，唔少網民力撐車長「克制、專業、做法正確」，仲錯咗重點同聲大讚：車長好靚仔呀！<br>呢位貌似丁子高嘅車長姓霍23歲，19日下午5時半駕駛由藍田開往烏溪沙嘅89D線九巴，駛至鯉魚門道時被一個中年男乘客以粗言辱罵，由於呢部巴士冇閉路電視，車長就將巴士停喺觀塘法院對開嘅巴士站，再用手機影低車內狀況，而喺佢報警期間，呢名躁漢強行拉低佢嘅口罩想影佢，涉嫌整傷車長塊面，仲話「咪搞X緊你啫！」語帶鄉音嘅妻子就嘲諷，「你上法庭告佢（我丈夫）吖笨！」</p><p>大讚車長淡定專業</p><p>雖然面對粗言辱罵兼動武，但車長不為所動，只點頭稱「哦」，反遭躁漢斥「變態」，而中港夫妻繼續喺車廂大吵大鬧，一時話要投訴，一時又煽動其他乘客聲討車長，而當時車上其他搭客不單冇制止，仲怪責車長唔畀佢哋喺警察到場前離開係「非法禁錮」，警方則喺接報後約9分鐘到場。<br>車長其後喺facebook親述當時情況，話呢對夫婦上車後勁打個細仔，佢要求對方教仔就返屋企教，唔好騷擾佢揸車，影響到全車人，點知呢對夫婦就發難，強調「我好希望同行嘅車長都受到應有嘅尊重！市民亦需體諒」。<br>網民幾乎一面倒讚車長專業，夠晒淡定應對挑釁，大鬧呢對夫婦無品，兼批港人唔幫手仲要怪個車長非法禁錮好自私，但更多人留意到車長好靚仔，單睇留言都感覺到唔少心心眼！警方回應話，呢名乘客涉嫌普通襲擊被捕，獲准保釋候查，下月中再到警署報到。<br>對於車長接連遇襲，九巴發言人嚴厲譴責襲擊行為，話會積極配合警方調查，公司法律部會全力協助受襲同事追究到底。為咗保護前線車長，九巴會喺短期內為全線車隊嘅車長駕駛室安裝透明防襲板，並加快安裝車上閉路電視，並會喺車廂內張貼告示，警告不可襲擊車長。</p><p>識睇睇留言</p><p>Ko Andy：好少男士稱得上俊，呢個車長就真係俊，手瓜又脹卜卜！<br>Siu Yuen Chan：司機冷靜專業，抵讚！<br>Apple Soo：其實做巴士司機都幾慘，勁受氣，啲人係咪都鬧個司機，就算邊個錯都係怪司機而唔係怪攪事果啲…………<br>Kwan Kinghong：車長風度值得一百個讚，有修養，對這類爛仔潑婦作出應有態度正確！祝這位靚仔司機全家人幸福美滿！<br><br>資料來源：《蘋果》資料室<br><br>李八方</p></body></html>