<html><header><meta charset="utf-8"><title>隔牆有耳：娥特connect白鴿　藍絲叛變狙擊 - 李八方</title></header><body><h1>隔牆有耳：娥特connect白鴿　藍絲叛變狙擊 - 李八方</h1><p>藍絲陣營最近有新project，而主角竟然係林鄭。娥特前晚喺民主黨黨慶破天荒留低食飯之外，仲即場舉手捐咗3萬蚊贊助立會前議員李華明唱歌，深藍陣營睇到眼火爆，即刻由愛變恨掉轉槍頭狙擊娥特。<br>先係名為「林鄭粉絲蝦米煲」嘅facebook專頁發表《公告》，話林鄭上任後推動所謂「大和解」、「屢次放生反對派政棍」，其後大數佢不是，「包括不檢控反對派黑金案議員、分開補選以便反對派奪回議席、放行姚松炎入閘等等，令我們一眾原來支持林鄭的粉絲極度失望」，所以專頁改名「監察林鄭施政」，聲言會從民間，由下而上「監察」林鄭班子，確保其施政維護一國兩制及《基本法》等大原則。<br>就連撐政府嘅「HKG報」亦喺fb出至少兩個po狙擊林鄭。第一個po比較含蓄，質疑「香港特首竟然毫不避嫌，捐款支持策劃佔中的主要政黨」。其後，「HKG報」再出po，貼咗「藍老師」寸爆林鄭嘅短片，當中一句「林鄭的衣裳很漂亮，不過下次如果能添配黃絲帶，就更加好看」。<br>相信大家都知，藍絲組織背後「金主」係非一般勢力，唔知硬淨嘅林鄭抵唔抵得住呢種壓力？</p></body></html>