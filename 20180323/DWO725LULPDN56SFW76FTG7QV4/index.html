<html><header><meta charset="utf-8"><title>中環在線：想活到120歲　李小加推生物科技 - 李華華</title></header><body><h1>中環在線：<br>想活到120歲　李小加推生物科技 - 李華華</h1><p>為咗長壽健康，有人選擇練氣功打坐，有人選擇飲食均衡，港交所（388）行政總裁李小加就更厲害，就係積極推動生物科技公司嚟香港上市，希望幫到自己活到120歲。</p><p>搞峯會為冇收入公司造勢</p><p>港交所噚日舉行香港生物科技峯會，為即將引入冇收入冇盈利嘅生物科技公司造勢。李小加一直係支持生物科技公司上市嘅大推手，噚日再話目前係「天時地利人和」嘅好時機，吸引生物科技公司上市，仲自爆咁支持係有私心，「男性平均壽命是84歲，我距離還有29年，希望無病痛活到100歲，甚至120歲！」<br>嘩！咁大想頭，問過習帝未㗎？查實李小加都係講吓笑，搞吓氣氛，最緊要係𠱁到會上超過500位生物科技人士同業界高興，皆因台下分分鐘有潛在嘅公司有興趣上市。<br>李小加話，支持生物科技公司上市係「雪中送炭」，希望佢哋集資後可以加強研發，到時為大家延年益壽，就算李小加呢代做唔到，希望下一代都可以得益。佢仲話，中國正推行醫改，監管壁壘將大規模消失，令相關人才及資金流動。但目前中國仍然不夠富，認為生命科學必須發展至可負擔，尤其農村及收入低端的人口，才符合中國國情。<br></p><p>李華華<br><br>mailto:LiWaWa@AppleDaily.com</p></body></html>