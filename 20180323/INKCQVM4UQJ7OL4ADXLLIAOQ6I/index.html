<html><header><meta charset="utf-8"><title>車cam拍到出事前指揮交通</title></header><body><h1>車cam拍到出事前指揮交通</h1><p>【本報訊】「唉，兩分鐘前仲見到佢喺我車cam前行過去做嘢，咁就冇咗喇！」51歲高級警員林海雲執勤期間遭一輛貨車撞倒殉職，昨網上先後流傳一段車cam片段及司機講述事件過程的WhatsApp錄音，片段中拍得警員被撞前在東九龍走廊截停及指揮車輛的經過，司機則慨嘆生命無常「咁就冇咗喇！」<br></p><p>司機慨嘆：咁就冇咗
</p><p>拍下車cam片的司機稱，事發前他駕車沿東九龍走廊至紅磡近落斜位，已見警車藍紅燈閃爍，他收慢後3名警員截停他的車，相信是讓前面在快線一輛自炒的黑色平治私家車，駛去左邊巴士站，以免造成阻塞。<br>司機指當時警員（林海雲）「就係喺我車cam片出現，左手邊揸住個電筒喺度照嗰個嚟嘅」。警員截停所有車輛後，前面黑色私家車開行，然後林海雲向其座駕車尾方向行去，當時他沒特別望倒後鏡。<br>他指約兩分鐘後警方開始放行，當時警車仍停在快線，並擺放了3個雪糕筒，他開車後駛到約150米遠的蕪湖街燈位，就聽到「嘭」一聲巨響，他以為有車收掣不及撞向警車，還未知道原來撞倒一名警員，後來看新聞才知：「原來嗰下其實撞到個差佬，跟住死埋㖭」，並慨嘆生命無常「咁就冇咗喇！」<br>■記者張珮琪</p></body></html>