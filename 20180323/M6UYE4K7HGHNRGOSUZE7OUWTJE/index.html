<html><header><meta charset="utf-8"><title>維護前夫非惡外父樂基兒：Leon生多啲</title></header><body><h1>維護前夫非惡外父<br>樂基兒：Leon生多啲</h1><p>樂基兒（Gaile）日前已公開祝福前夫黎明（Leon）將為人父，昨晚與周汶錡及Amanda S.等到在淺水灣出席晚宴，Gaile受訪時說：「希望佢生多啲BB！希望BB健康得意！」問到可認識前夫新歡Wing？她表示以前是同事，但大家不熟。當得悉黎明和助手拍拖時，可有愕然？她說：「會替佢開心，每個人都可以有自己機會，之前唔知道，記者打嚟先知，仲以為我放咗整嘢食相喺Ig咁受歡迎，突然咁多人搵我。」</p><p>認同前夫</p><p>對於有指Wing人緣極差、為人霸道的指控，Gaile坦言不知道，至於和李治廷（Aarif）曾拍拖的傳聞，她說：「應該唔係，見過Aarif好多次，應該冇咁嘅事。」黎明在fb貼文提到他和Wing都是離過婚的人，走在一起是緣份，Gaile表示認同：「我同丈夫都離過婚，兩個人都好開心，fall in love係開心事。」她又坦言有嘗試造人，但經常四圍飛，一切順其自然，現時有做瑜伽及食維他命。同場的周汶錡表示可給予Gaile產前產後意見，但指湊仔辛苦，暫未打算再生。</p><p>未知性別</p><p>另外，雷頌德（Mark）昨日到海洋公園出席活動，提到黎明快榮升人父，他笑說：「遲啲帶埋嚟玩，我諗佢就嚟做爸爸一定興奮嘅，我準備做爸爸時都係。」會買甚麼賀禮？Mark指要知仔還是女。問到會否分享育兒心得？他笑言：「冇，佢咁勁，話生就隨時生。」如果黎明生女會否考慮對親家？Mark搞笑謂：「唔好喇！外父咁惡，我個仔做錯事就好大鑊。」<br>此外，衛蘭昨日去銅鑼灣舉行廣東歌音樂會，講到黎明做爸爸，她說：「戥佢開心，最緊要佢開心，覺得好意外，感覺佢係鍾意女多啲，會message恭喜佢。」<br>採訪：羅慧敏<br>攝影：陳慧安</p></body></html>