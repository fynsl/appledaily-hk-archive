<html><header><meta charset="utf-8"><title>最長腿星二代　任達華阻入行13歲任晴佳放學少女談心</title></header><body><h1>最長腿星二代　任達華阻入行<br>13歲任晴佳放學少女談心</h1><p>【銅鑼灣】<br>任晴佳（Ella）是任達華和名模琦琦的獨生女，現年13歲，但身高已達5呎7吋，堪稱最長腿星二代。日前Ella放學後出巡銅鑼灣少女談心，穿校服短褲的她青春逼人，一雙長腿超吸睛，遺傳了名模媽咪的衣架身材，但影帝爸爸卻反對寶貝女入行。</p><p>任達華於97年娶名模琦琦為妻，寶貝女任晴佳今年已經13歲，兩人不時在社交網晒愛女相片，一家三口十分溫馨。年紀輕輕的Ella長得亭亭玉立，完全遺傳了父母的優良基因，除了五官精緻之外，一雙長腿格外吸引，比同齡少女更加高人一等。雖然被父母視為掌上明珠，但沒有管束她的日常生活，開始長大的Ella有自己的小小生活圈，日前放學後更現身銅鑼灣，跟朋友吃下午茶鬆一鬆。</p><p>等足半小時</p><p>當日下午約4時，身穿校服的Ella在時代廣場出現，由於穿了衞衣襯短褲，一雙長腿十分吸睛。拿着手機的Ella全程做低頭族，在中庭位置行來行去不停撳手機，等了大約半小時，才搭𨋢上12樓的餐廳，她向侍應表示兩位，之後便走入餐廳坐低等朋友。約十多分鐘後，一名跟她差不多年紀的少女到場會合，兩人表現老友鬼鬼雞啄唔斷，互相睇對方的手機哈哈笑，本來兩人是打對面坐，傾到興起就調位並肩而坐，傾了個多小時仍未盡興。<br>昨日記者致電Ella的媽咪琦琦，她說：「佢有朋友嚟咗香港，所以約出去食嘢。」而早前琦琦接受本報專訪時曾透露女兒身高已經有5呎7吋，雙腿比爸爸更長，更大讚女兒：「佢嘅比例仲好過我，小腿好長，身材好好，將來應該同我差唔多高。我成日覺得平凡是福，如果到咗16歲、18歲，佢想做model，都好好，做model見識多，又可以traveling，睇佢自己心意啦。」</p><p>低調愛讀書</p><p>雖然很多金牌經理人贒中Ella，排隊想搶簽這位索爆星二代，不過任達華卻反對女兒入行，琦琦亦異口同聲表示：「佢仲咁細個，佢係一個低調、好平凡嘅小朋友，佢根本唔想自己見報紙、唔想出名，佢嘅Ig我都冇add佢，佢只係想讀書。」琦琦還爆女兒超級不喜歡影相，又不愛穿名牌衫，最愛穿H&amp;M、Forever 21等平民牌子：「佢係慳妹，好多朋友、auntie送嘢畀佢，佢都係用番自己Forever 21嗰隻袋，嗰隻180元嘅袋，佢自己鍾意喎。」又指女兒樸素，上學都是用八達通搭車：「我叫司機幫佢增值1,000元，佢話『唔好呀，入200元好喇，唔見咗點算呀，1,000元太多喇，好危險！』」<br>採訪、攝影：徐錦池</p></body></html>