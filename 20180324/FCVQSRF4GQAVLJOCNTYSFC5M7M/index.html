<html><header><meta charset="utf-8"><title>感激奶奶扶持謝玲玲離婚傷痛一年</title></header><body><h1>感激奶奶扶持<br>謝玲玲離婚傷痛一年</h1><p>【閃耀人生女人心　謝玲玲系列之5永遠新抱】<br>謝玲玲嫁入豪門為林建岳相夫教子，可惜，15年的婚姻因王祖賢的介入，95年離婚收場。夫妻情盡，但是謝玲玲與林家感情不變，尤其是奶奶余寶珠，至今他們的婆媳關係，依然親密，謝玲玲更贏得「永遠新抱」的美譽。</p><p>學習好榜樣</p><p>這位「永遠新抱」認為奶奶余寶珠是貴人，亦是親人：「好重要親人，我成日對仔女咁講，我同我媽咪相處20幾年，跟住同奶奶相處到𠵱家有37年，比自己媽咪更加要親，對奶奶好似對你媽咪一樣尊重。奶奶係好女強人，好叻，我啱啱嫁過嚟，好似個小女人，乜都唔識，跟住佢學咗好多嘢。」<br>離婚之後，謝玲玲和奶奶情永在：「婚姻係你同對方大家冇辦法繼續落去，但係我啲仔女都係姓林，呢啲血脈冇可能斷。我係離婚，啲仔女、爹哋媽咪冇一齊，但其他嘢係一樣，所以我同奶奶冇必要唔來往，可以繼續呢個親情。我好感恩，佢一路以嚟好支持我，我哋好多冇講，心照，呢個親情好難得。」<br>謝玲玲遇上婚姻失敗，對她而言是人生最大挫折：「因為我覺得幸福嘅女人最緊要係婚姻，當你冇辦法擁有嗰個時候，就好努力點獨立、生存，將自己人生行去另一面，更加增值自己。」謝玲玲最終因為5名子女，振作堅強：「始終仔女細，每天都必須都要處理，好快就行過去，冇人幫到你。我成日同仔女講，你想開心唔開心，都係自己把握，好似呢杯水，係一半定係冇，都係自己評論。我有一樣好，我永遠諗你擁有好多，呢一生人嚟講，我好滿足，好幸運，淨係婚姻一樣嘢冇咁好，但係人生唔可能十全十美。」</p><p>兒孫最重要</p><p>婚姻縱使不完美，謝玲玲仍然無悔：「係呀，仲多謝個女生咗兩個孫畀我，所以我覺得好開心。我覺得五個仔女同孫係我一生中最重要。」至於愛情，她坦言：「我都唔記得咗，冇時間諗呢啲嘢。我覺得𠵱家係人生中最開心時候，好滿足現狀，都幾好，其餘啲嘢就順其自然。」<br>採訪：梁錦雯<br>攝影：林德雄<br>場地提供：Beefbar</p></body></html>