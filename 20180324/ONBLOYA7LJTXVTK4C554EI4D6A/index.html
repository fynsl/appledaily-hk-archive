<html><header><meta charset="utf-8"><title>趣趣地：噴射機大敗季後賽未得住</title></header><body><h1>趣趣地：噴射機大敗季後賽未得住</h1><p>周五澳職獨腳戲，阿德萊德聯（左）喺下半場踼多一人嘅情況下，主場大勝紐卡素噴射機5:2，後者要鎖定聯賽第二位直接晉身季後賽四強仲要等一等。賽前聯賽排第二位嘅噴射機今場只要攞到一分，就可以鎖定季後賽四強嘅資格。不過主隊嘅德國中場艾隆上半場連入兩球，已經將噴射機團火淋熄。換邊後噴射機憑簡達路夫斯基追成1:2，不過阿聯之後喺三分鐘內有賴恩基圖同阿比沙路臣各入一球，再將比數拋離至4:1。噴射機中場積臣荷夫曼喺78分鐘兩黃一紅被逐，不過無阻兩軍繼續上演入球騷，卡禾斯域喺79分鐘為阿聯射成5:1；而噴射機喺89分鐘就靠簡達路夫斯基再入一球射成2:5，算執番個尾彩。</p></body></html>