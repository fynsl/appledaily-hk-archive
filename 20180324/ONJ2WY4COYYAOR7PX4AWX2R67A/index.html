<html><header><meta charset="utf-8"><title>隔牆有耳：大灣區大旅行　建制派內訌去深交所定高球場？「睇長隆啦」 - 李八方</title></header><body><h1>隔牆有耳：<br>大灣區大旅行　建制派內訌<br>去深交所定高球場？「睇長隆啦」 - 李八方</h1><p>立法會內務委員會噚日商討下個月去大灣區考察嘅事。照計喺大灣區呢個課題上，建制派應該舉腳贊成，點知因為行程問題，搞到經民聯內訌，仲要民主派幫手做和事老，真係估都估唔到。</p><p>林健鋒不甘硬食投訴
</p><p>噚日內會傾到大灣區考察嘅時候，民主派都冇乜意見想表達。反而金融服務界嘅張華峰就率先舉手，反問點解唔趁機去埋深圳交易所睇睇，事關金融業係大灣區嘅龍頭產業，仲講明話「我同Jeffrey哥（經民聯林健鋒）講咗兩次喇！」<br>就係咁，身為考察團團長嘅林健鋒就硬食咗張華峰一嘢，當然佢不甘示弱，解釋佢收到張華峰嘅意見，之不過考察團3日行程都好緊密，有人話想睇深圳灣口岸一地兩檢、有人又話想睇高球場，所以未能盡如人意箒。<br>林健鋒一駁嘴，立即令張華峰更躁，再舉手話，拎高球場同深交所做比較，「貶低咗我哋（業界）嘅重要性呀！」鬧到咁僵，旅遊界姚思榮唔知想打圓場定係火上加油，佢話不如睇埋長隆野生動物園啦，可以比較吓香港同內地嘅旅遊景點吖嘛。<br>好彩，呢個時候身為財經事務委員會主席嘅專業議政梁繼昌開聲，表示會積極考慮張華峰嘅意見，跟手畀埋下台階，叫張華峰喺事務委員會提出，佢就會積極跟進。就係咁，一場一觸即發嘅黨友矛盾先得以化解咋。<br><br>李八方</p></body></html>