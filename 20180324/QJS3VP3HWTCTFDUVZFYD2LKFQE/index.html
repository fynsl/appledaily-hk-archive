<html><header><meta charset="utf-8"><title>【大學生掘金】中一開始搞二手長笛買賣　22歲仔十年賺七位數</title></header><body><h1>【大學生掘金】中一開始搞二手長笛買賣　22歲仔十年賺七位數</h1><p>這個年頭，學生創業，不足為奇，但奇就奇在中一就開始，大學都未畢業就賺過過百萬！現年22歲、主修可持續發展教育的大學四年級學生王子杰，中一用700元買了第一支二手長笛，十年內多次買入賣出，竟然賺了七位數字，放在家中最貴的一支長笛值六位數，但他卻從未視之為賺錢大計，課餘時間繼續做兼職：「因為音樂對我嚟講，依然只係興趣，買賣二手樂器亦係以環保為大前提。」</p><p>他賣長笛，但長笛卻非他最先學習的樂器，「幼稚園高班開始學鋼琴，學到初中，考咗八級，長笛就小五小六先開始學。」學吹長笛，也非自願，「鋼琴先係自願，長笛係阿媽迫我，一開始根本無諗過要學長笛。」上到中學，他越來越愛長笛，反而對鋼琴失去興趣，但他正式學習長笛的時間卻不如鋼琴般長，「實際上跟老師學咗兩三年，之後係自學，所以我嘅老師應該係YouTube。」他說自己很快便能在聽罷別人演奏後模仿一次，也就是有音樂界特異功能之稱的perfect pitch（絕對音感），一聽就知道聲音的音高、曲要怎樣吹。學吹長笛的第一年，他便在校園內跟其他同學拿着長笛四處走，問同學想聽甚麼歌再即場吹奏，「大家都好鍾意，少少天份點都有嘅，如果唔係真係好難一聽完就吹到出嚟。」多年來都是自學，直至去年想試試自己的實力，才去報考倫敦聖三一學院的音樂考試，「我考之前練習都係無樂譜，係因為考試規定要有譜喺手，我先去買。」最後考得演奏級二級，在總分100分的考試中取得94分高分成績，的確犀利。</p><p>那為何要中一就開始「做生意」？一切源於中一聽過的講座。「個講座係講環保，當時我好設身處地咁諗，如果人人都唔環保，地球好快玩完，所以我就開始變得環保。」另一個原因是自己家境不算富裕，「嗰時媽咪無乜錢買樂器畀我，所以我就好想用買賣二手樂器呢樣嘢，搵少少錢，等自己可以買到支好啲嘅樂器，自己供畀自己。」他有不少有學樂器又有家底的同學，會在樂器還未完全壞掉，甚至是根本沒有壞的時候，就再買過全新的，浪費了不少本來還可使用的樂器。第一支二手長笛，是中一學期末用700元向同學買回來，自己作簡單維修後再轉售，「我自細已經鍾意維修吓簡單家電，所以對於點樣修理樂器都有一定頭緒。第一支比較殘，所以收番嚟係好平，之後整完賣番出去，我諗未到2,000蚊，大概係千七千八蚊左右。」到現在，他所賣的二手長笛，一般會以原價的半價至六折出售。</p><p>驟眼看上去，王子杰只是個普通學生，他令人信服自己的方法，是靠實力，和他那音樂天賦。「要建立一個好穩重嘅形象，同埋要俾人睇到你係真係識嗰樣嘢。」他解釋，客人到來試笛，他會根據客人的嘴形、吹法分析，為客人選一支合適的笛，「因為我耳仔比較好，如果我聽到個客吹落去唔係幾順耳，我就會同佢講支笛同佢唔夾，建議佢揀過另一支。」客人試過，發現他的建議的確有用，便開始相信他的眼光，慢慢一傳十、十傳百，建立了口碑。<br><br>起初跟他買二手樂器的人都是網友，後來慢慢有不同樂器老師聯絡，成為主要客源，「由700蚊滾到咁多唔同樂器番嚟，有三十幾隻牌子畀客人試，我覺得呢個已經係最大嘅成就。」雖然他會把收購回來的樂器徹底清潔，但仍有不少人介意衞生問題，所以他就直接做各地長笛品牌的香港代理，賣一手靚笛，「其實全世界有好多靚牌子，但大琴行未必會引入，我呢度有三個代理權係我自己傾番嚟。」去年他開了個facebook專頁，專門發佈二手樂器買賣消息和心得，有台灣品牌因此接觸到他，又認識到日本和菲律賓品牌，成功洽談到代理權。</p><p>他一直以網店形式經營樂器生意，而他的家就是倉庫。客廳有個大地櫃，幾乎有三分之一的位置都擺滿長笛，「依家有接近50支長笛同50支笛頭。」而電視機前也擺放了好幾支長笛，看上去有點殘舊，原來是他的收藏品，最貴一支值六位數字，「實際數字係幾多就唔講，怕俾人打劫，哈哈。」不認識長笛的人，很難想像一支長笛居然有如此高價值，就算是識貨之人，也未必捨得花巨額購入，他也坦言樂器生意並不穩定，「可能一個月先得一單生意，我甚至試過係幾個月都無生意。」他強調自己多年來其實也計不清賺了多少，但可肯定的是過往所賺，再加上現時家中庫存，總值達七位數字，「數字真係唔係咁重要，因為我真係唔係為錢，我係要做到環保，幫樂器搵新主人，唔好浪費一件仲用得嘅樂器。」他謂幫到客人、跟客人講音樂經就最開心，有時就算有人到來試笛後無意購買，都不介意，「好多時喺出面無乜機會可以試到咁多牌子，上到嚟見到咁多款，慢慢試，真係鍾意音樂就大家都開心。買唔買都好，當交流一下，佢哋又有得玩。」他還提供樂器租借服務，讓人租靚樂器去考試或表演。<br><br>以家為倉庫，以為家人一定大力支持，事實卻不然。「屋企人喺我中四中五左右知道我做樂器買賣，係其他人同我媽咪講，佢先知道。」跟大部份家長一樣，他的媽媽也認為子女要以讀書為首，「佢會問我搞多嘢做乜，都係讀書好，但我自己覺得點解唔可以兩樣嘢同時進行？」他說自己一直沒有刻意說服家人，「我媽咪比較固執，所以我都係靜雞雞做落去。」這幾年可說是有點成果，加上自己也考進大學，「用唔同成績慢慢令佢覺得係可行。」雖然家人到了現在還是叫他好好讀書，但態度也開始軟化，「金錢同諗法上唔會幫我，但有時都會幫我去地鐵站交收平價少少嘅樂器。」他不用也沒想過要家人在金錢上支持，全因他上了大學後在學術成績、社區服務、課外活動都屢獲獎學金，能有額外的資金投放到樂器上。「我唔敢話自己聰明，不過真係唔差。其實我都無特別平衡時間，我都係個deadline fighter，即係交功課之前一日先做嘅人。」有額外資金幫助，生意自然做得更得心稱手，十年內究竟儲了多少錢？「我積蓄真係唔多，一有錢就會買樂器。」他本身愛好攝影，用來買相機的錢卻非來自樂器生意和獎學金，「我啲錢係分得開，總之樂器就係一筆，其他就做兼職去賺錢。」他說的是鳳園蝴蝶保育區的兼職，讓他可以親近大自然。<br><br>在大學主修可持續發展教育，常獲獎學金，又去鳳園做兼職賺零用錢，說做二手樂器買賣是為環保，雖然難以置信，但確是事實。現在距離他大學生涯完結只剩最後半個學期，他坦言還未決定好去向，「我都未諗好，可能會繼續讀書，亦都可能會投身社會，打政府工，感覺穩定啲。」至於做了十年的樂器生意，他卻斬釘截鐵地說從未要以此為正職，「如果要攞最大利益，一定係要有一份正職，然後兼職先做樂器呢件事，因為生意唔穩定。」至於最後是否會繼續買賣樂器，就要視乎正職會否認為有利益衝突，「我最怕係利益衝突，如果無就梗係繼續做。」他笑言不論結果如何，他還是會繼續收藏長笛，發展此興趣。<br><br>以學生身份做生意十年，王子杰面對過不少質疑和批評，「眼紅就一定會有人眼紅，中學定大學都有，但都無辦法，你控制唔到人哋點諗、點講，我覺得最重要係做好自己。」他謂一切皆偶然，聽講座、成功用700元買到第一件二手樂器亦然，「我都無諗過會變成咁。我嗰陣真係因為自己買唔起樂器，唔係想賺錢，一路以來都係記住環保呢個初衷。」常說大學是個自由之地，大學生可自己選擇不同的路，有人會全心全意努力讀書，有人則瘋狂做兼職、實習，為未來鋪路。王子杰同意大學的自由度高，絕對能讓自己更靈活、有更多空間去發展不同興趣，但就不認為自己的成就與此有關，「我又覺得唔一定係大學生身份先做到，我成日同自己講，所有嘢都係睇你有無心去做，如果你肯擺心機落去，你成功嘅機會都係大，純粹係睇吓要幾多時間。」<br><br>中古樂器店（香港）<br>facebook：flutographyart<br><br>記者：李煒汯<br>攝影：徐振國、許先煜<br><br>全新旅遊專頁，即like籽想旅行： https://fb.com/travel.appleseed </p></body></html>