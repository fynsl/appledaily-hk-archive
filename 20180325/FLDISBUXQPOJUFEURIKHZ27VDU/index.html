<html><header><meta charset="utf-8"><title>【新Game簡評】遊戲版Prison Break　無朋友無得玩</title></header><body><h1>【新Game簡評】遊戲版Prison Break　無朋友無得玩</h1><p>等了好幾月，到3月底終於都有唔少遊戲大作推出，當中包括由之前《Brothers – A Tale of Two Sons》創作團隊的新作《A Way Out》。《A Way Out》內容講兩個事前互不相識的囚犯Leo及Vincent，在獄中因緣巧合下聯手策劃逃獄大計，故事都同美劇《Prison Break》有點相似，但最特別係這款遊戲無論是單機或連線，都一定要兩個人先可以玩，無朋友在身邊或Online的話，就連遊戲都入唔到。<br><br>當然一個人控制兩個手掣都唔係唔得，記者試玩時都曾經試過，但這款遊戲好講求兩個角色之間的合作同協調，如初期兩個主角被監獄內惡霸圍揪時，要一面退後一面拎起廚房內物件還擊，若反應太慢，其中一個主角被惡霸用刀插中又要重新再玩，一個人都幾難控制到兩個角色過關。</p><p>遊戲在好多場合都以分割畫面進行，兩個角色分頭行事，通常都係其中一個角色引開其他人注意，而另一個角色執行各種任務，譬如初期兩個角色被人打到入醫院，Vincent會在病床上引開護士及醫生的注意，Leo就負責去偷取螺絲批，然後再扮作若無其事爬返病床。<br><br>遊戲剛推出，記者初步試玩都覺得幾唔錯，畫面及分鏡都做得好有電影感；不過就稍嫌這類故事主導的遊戲鋪排太過線性，如最初的過場畫面已見Leo及Vincent成功越獄坐在直升機上傾偈，好似少了點懸疑性。<br><br>《A Way Out》<br>平台：PS4、Xbox One、PC<br>推出日期：3月23日<br><br>記者評分：8分（10分滿分）<br><br>記者：布偉倫<br><br>全新旅遊專頁，即like籽想旅行： https://fb.com/travel.appleseed </p></body></html>