<html><header><meta charset="utf-8"><title>鬼祟漢「抄牌」　塗改告票當街派　全程上鏡　車主報警</title></header><body><h1>鬼祟漢「抄牌」　<br>塗改告票當街派　<br>全程上鏡　車主報警</h1><p>【本報訊】一名私家車車主前日在沙田石門泊車午膳後收到「牛肉乾」，細看下竟發現該張定額罰款通知書曾被塗改日期及車牌號碼，查車cam發現一名蠱惑男曾於車頭放下「假告票」後離開。車主懷疑有人因不想繳交320元告票罰款，竄改資料後「轉送」別人，車主昨持片段及有關告票到警署報案。警方調查後拘捕一名37歲姓余男子。<br>記者：徐雲庭　金敏琍</p><p>收到「假告票」的21歲車主姓梅，前日下午3時許相約友人在沙田石門用膳，他將車停在安耀街路旁後離去，當時街上還泊有10多輛車。梅先生大約40分鐘後折返現場，並在車頭撿獲一張告票，但鄰近車輛卻無中招，深覺可疑，遂仔細查看告票資料，竟發現車牌號碼、日期被明顯竄改，其中塗改車牌的位置更附有一個簽名，最離奇是他在石門被抄牌，告票顯示英文地址為粉嶺聯昌街，最後一頁日期顯示為3月11日，與第一頁的3月24日不符。<br></p><p>一男子被扣查
</p><p>梅先生其後翻查車cam錄像，發現停車期間一名戴眼鏡身材略胖中年男鬼祟地走近其車頭，左顧右盼後，從右邊褲袋掏出該張假告票放於車頭左邊水撥，然後沿車尾方向離去，笑稱：「唔知個人係咪入嚟石門咁啱經過，手痕擺落去，求其搵架擺，我架車咁啱有24小時長火（車cam）影晒。」梅稱該張告票已皺咗，一看就知不是剛發出，事件好嬲又可笑，「咁做真係好無謂，好嬲係如果揳第二個，對方唔知就白白交咗320蚊，真係要睇清楚」。<br>梅先生呼籲駕駛者收到告票要看清楚才交罰款，至昨傍晚他持有關證據往沙田警署報案。 <br>《蘋果》記者據告票上的原有車牌號碼，查核登記資料，得知車主姓余，報住粉嶺，記者昨早上門查詢，應門男子聲稱是車主胞弟，但強調車cam拍到的並非其親人，「可能有啲人惡意破壞，特登唔揳你嗰度，揳喺人哋嗰度，香港大把呢啲人！」<br>警方稱昨日接獲一名21歲男子報案，稱上周六（24日）在石門收到一張違泊定額罰款通知書，但該通知書曾被塗改，報案人感可疑故報警處理，警方調查後在上水拘捕一名37歲姓余男子，他涉嫌行使虛假文書被扣查，案件交沙田刑事調查隊第一隊跟進。據悉，被捕人士並非被車cam拍到鬼祟漢。<br><br>多名巿民看過有關「假告票」後，直呼犯事者改告票手法拙劣，其中車主管先生稱告票不能被修改或加簽名了事，「正常見到咁樣都唔交！」他傾向先致電警方查詢，或待罰款告票確認信寄至，才會補交罰款。車主葉先生亦謂：「咁樣我就唔交住，等佢封提示（確認信）嚟咗先。」他表示自己及朋友都未試過收到類似告票，認為行為難以理解，「儍㗎嗰個人，根本冇可能俾佢改到，差人有過底紙（紀錄）㗎嘛！」</p><p>車主心聲</p><p>葉先生：<br>「咁樣就唔交住，等佢封提示嚟先。儍㗎個人，冇可能改到，差人有過底紙。」</p><p>管先生：<br>「改過啲嘢簽個名唔得㗎，通常抄牌一筆過，正常見到咁樣都唔交。好衰，好假。」</p><p>識睇睇留言</p><p>Lee Alan：咁出色嘅男人，就好似漆黑中嘅螢火蟲。哈哈，恭喜你上晒鏡。<br>Keith Mok：有咩低能得過佢咁做？<br>楊芯：小學生冒認家長簽名。<br>Alan Wong：拉去坐監應該防止再發生事件。<br>Isaac Tam：偽造文書！<br>剛本：度度都有cam，自找死。<br>Atman Cheung：等坐牢！<br>Judy Wong：周街天眼，做衰嘢係會比個天發現架！</p></body></html>