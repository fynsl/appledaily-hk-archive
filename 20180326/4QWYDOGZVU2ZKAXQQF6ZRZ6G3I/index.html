<html><header><meta charset="utf-8"><title>中環在線：陳家強罕有孖細佬做評判 - 李華華</title></header><body><h1>中環在線：<br>陳家強罕有孖細佬做評判 - 李華華</h1><p>每年嘅財經新聞界盛事，花旗傑出財經新聞獎頒獎禮肯定係其中之一，年年都邀請到多位財金界名人出席。今年都唔例外，仲請到財經事務及庫務局前局長陳家強，同佢細佬中大商學院院長陳家樂一齊成為評審，難得同場。<br>話說陳家樂舊年已經係評審團之一，華華記得佢仲俾人問大佬陳家強會唔會做財爺，結果大佬最終離開熱廚房，返去老家科大教書，閒時出席吓金融科技業界活動、撐吓立法會建制派參選人咁囉。<br>反而細佬正職雖然係教書，但金融界公職越嚟越多，例如早排成為證監會諮詢委員會成員，唔知會唔會有人跟住大佬嘅步伐踏入官場呢？</p><p>陳南祿同接班人碰頭</p><p>頒獎禮另一個亮點，就係作為評審團常客嘅恒隆地產（101）董事總經理陳南祿（Philip），早前宣佈退休，佢未必估得到嘅係，接班人竟然係做東嘅花旗銀行香港區現任行長盧韋柏（Weber），兩位碰頭肯定有唔少箇中故事可以分享。<br>不過港鐵（066）主席馬時亨罕有地今年未有出席，唔知因乜解究，換上咗「青姐」胡孟青。另外行會召集人陳智思、馮國經千金兼利邦（891）副主席馮詠儀照舊今年都出席。<br></p><p>李華華<br><br>mailto:LiWaWa@AppleDaily.com</p></body></html>