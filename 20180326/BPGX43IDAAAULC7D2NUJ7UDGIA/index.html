<html><header><meta charset="utf-8"><title>準黎太Wing關FB IG防富二代前男友起底</title></header><body><h1>準黎太Wing關FB IG<br>防富二代前男友起底</h1><p>呢排喺搜尋器好hit嘅幾個英文字，相信唔會冇「W」「I」「N」「G」囉！點解？因為黎明前幾日喺facebook認咗就嚟做爸爸，而涉「案」嘅女子，就係喺A Music做營業部經理嘅Wing喇！<br><br>雖然，黎明喺facebook成段貼文，都無提過呢以上四個英文字，但自Wing今個月俾周刊連環爆佢係黎明新歡，影到呢位A Music營業部經理，唔單止可以攞黎明名下嘅私家車任用，仲可以駕車自出自入黎明上水豪宅。更奇怪嘅係，Wing去沙田睇車睇BB床，都好「巧合」咁俾周刊記者撞到。咁黎明貼文認快做爸爸，又真係唔駛寫到咁明，大家都知佢講緊BB嘅媽咪，就係32歲嘅Wing！<br><br>自從Wing由普通港女升呢成為黎明BB嘅媽咪之後，傳媒不斷翻佢舊史，好似前日又有周刊搵到佢同飲食界富商離婚後、同車行富二代Vincent拍拖照。唔知係咪Wing擔心再有私相簿流出，前日發現佢將facebook同instagram都關閉咗。<br><br>周刊指Wing做「明女郎」之前，原來同車行富二代Vincent拍咗拖好幾年，二人亦全不介意喺朋友堆中甜蜜放閃，Wing又會成日陪Vincent去賽車，而去年10月8日周國賢細妹結婚，兩個人仲拍住拖出席。不過。Wing去年10月仲同Vincent甜蜜蜜，短短時間已經陀緊「明種」，果然好識運用時間！</p></body></html>