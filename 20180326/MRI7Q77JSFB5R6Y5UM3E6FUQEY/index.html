<html><header><meta charset="utf-8"><title>異動空間：個市幾時先反彈 - 魏力</title></header><body><h1>異動空間：個市幾時先反彈 - 魏力</h1><p>港股又再裂口大瀉，騰訊（700）1年來首次失守100天線及20周線收市，加上9 RSI已呈現「三頂背馳」，形勢並不樂觀，上季遊戲收入環比倒退，隨時成為估值下調的觸發點。舉個例，以前值45倍市盈率，一旦下調至35倍，即使盈利增長維持不變，股價已可跌20%。市盈率易受市況氣氛等因素影響，目前市況動盪，對估值秤得較保守十分合理。<br>上周五跌市期間收到不少查詢，問幾時先見底反彈？有個日子大家可參考：3月30日至4月8日，港股通將會暫停。去年聖誕節及今年農曆新年，北水亦有多日閂閘，無獨有偶，落閘前港股均出現一輪下瀉。以農曆年嗰次為例，恒指1月尾由33484點開始下瀉，跌至2月初的29129點才見底反彈，之後就趁北水暫停期間連日乾升。<br>無北水唔係承接力更弱？凡事都有兩面，少咗北水係無咗一批購買力，但同時將其持貨鎖死無得沽，令市況較易挾上。本周三為期指結算，而北水周五開始暫停，參考前兩次經驗，反彈有機會在期指結算至北水正式暫停之間出現，不妨拭目以待。另外，消息指CDR新規可能最早在下月底推出，首批公司最早可在年中發行CDR，假如騰訊決定回歸，對近年被稱為「騰指」的恒指絕非好消息。<br><br>筆者為證監會持牌人，未持有上述股份權益。<br><br>魏力<br> http://fb.com/2012jason <br>本欄逢周一、五刊出</p></body></html>