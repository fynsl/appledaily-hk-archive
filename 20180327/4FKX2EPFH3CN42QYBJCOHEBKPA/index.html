<html><header><meta charset="utf-8"><title>財路：泛海酒店殘到爆 - 錢雋</title></header><body><h1>財路：泛海酒店殘到爆 - 錢雋</h1><p>泛海酒店（292）連酒店資產重秤後嘅PB，低見0.08倍，當翻一番，PB仍然係場內至抵嘅酒店股選擇之一。<br>泛店去到上年9月尾，連酒店資產增值反映，實際資產淨值講緊130.8億元，計埋紅股攤薄，NAV6.46元，泛店現價0.54元，PB得0.08倍，即係話，泛店現價係NAV折讓92%。\泛店揸住灣仔、尖咀同銅鑼灣三間酒店物業，總樓面分別18.4萬平方呎、22萬平方呎，同18萬平方呎，連同位於尖咀金巴利街新酒店項目（總樓面3.4萬平方呎），全部係超筍地段，香江樓市仲係熱辣辣，泛店酒店磚頭，一樣值租。<br>泛店家陣總市值10.5億元，上邊隨便一間酒店，分分鐘都超過泛店市值，泛店殘到爆。場內最近磅級數嘅，有富豪（078），同樣以酒店資產重秤後計，家陣PB0.25倍。其他場內酒店瓣數，信和酒店（1221）未重秤前PB0.73倍、朗廷—SS（1270）0.56倍、珀麗（1189）0.15倍、大酒店（045）PB0.46倍，泛店PB平到爆。<br>仲要咁睇，泛店家陣位處溫哥華Empire Landmark酒店，已經停止營業，兼計劃重新發展為以住宅為主嘅多用途待售物業，酒店總樓面面積41萬平方呎，連同同樣喺溫哥華Alberni Street項目，計劃發展項目總樓面，上百萬平方呎，隨住項目興建推售，為泛店帶嚟額外增值之餘，兼實實淨淨將資產變現。<br>泛店現價翻一番到1蚊樓上咁計，PB0.16倍，啱先追到上珀麗個PB水位，但未有耐追到其他酒店股水平。<br><br>錢雋<br>細價股專家<br>本欄逢周二刊出</p></body></html>