<html><header><meta charset="utf-8"><title>操盤手札記：內需女人股吸引 - 割柑人</title></header><body><h1>操盤手札記：內需女人股吸引 - 割柑人</h1><p>息即是凶！上周美股連跌三日，累跌1,194點或4.83%，元兇除咗貿易戰，仲有拆息！3個月期美元LIBOR（倫敦銀行同業拆息）已連升34個交易日至2.29155厘，近10年最高；而LIBOR同OIS（隔夜指數掉期）嘅息差1月底以嚟已翻一番至55.6點子，近9年最高。前者反映私人借貸市場利率上升，快過聯儲局加息，後者反映全球融資短缺，可能引發金融信貸風險。<br>美息殺上，港美息差擴闊，港匯弱勢加劇，上周五低見7.8494，距離金管局干預底線7.85只差6點子，現於7.8460至7.8490徘徊。港元持續疲弱，睇怕已有資金流走。<br>話時話，騰訊（700）被大股東南非Naspers掟貨，單deal成770億元，資金調離香港，港匯難免弱過藥煲。<br>據《華爾街日報》講，中美已就貿易戰展開幕後談判，有偈傾就有轉機，美股期貨中段反彈超過1%。港股臨近期指結算，扭轉三日跌勢，升239點或0.8%，收30548。後市若能回補上周五近700點嘅大形下跌裂口，重返31000關之上，走勢有望好轉。<br>面對跌市，有人淆底，亦有人撈底。投資要趨吉避凶，受關稅影響嘅行業、以美國收入為主嘅企業，要避開吓；內需主導嘅行業，則可吼位撈貨。本月係業績期，以為市場最buy績優股？但績優股未必見光起，隨時見光死，平保（2318）、吉利（175）有辦你睇。<br>點解？皆因放榜前已炒上，若無unexpected嘅好消息，就會出現獲利回吐。不過，藍籌績優股，特別係內需股，如食品、日用品、保險、互聯網股，已值得分注吸納。周一所見，就連業績唔算靚嘅「衞生巾股」恒安（1044）都有捧場客，升3.1%。<br>至於非藍籌嘅績優內需股，我比較留意「胸圍股」安莉芳（1388），上周五收市後放榜，當日偷步炒上15.7%，周一獲利回吐3.2%。公司舊年賺4.95億元，增4倍，核心盈利1.58億元，增六成，末期息8仙，增86%。以市值相對核心盈利計，市盈率8倍，作為核心盈利增長強勁嘅內需股，估值偏低。<br><br>割柑人<br>本欄逢周二刊出</p></body></html>