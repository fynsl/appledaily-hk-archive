<html><header><meta charset="utf-8"><title>大棋局：2019大爭之世（一） - Mr. Tregunter</title></header><body><h1>大棋局：2019大爭之世（一） - Mr. Tregunter</h1><p>特朗普應該鍾意玩德州啤牌。成大業需要賭性，破產也需要賭性。人性天生怕痕又怕痛，所以中規中矩的人佔大多數，成大業及破產兩極之人佔少數。特朗普破產4次，然後登上美國第一人總統之位，賭性必然大。<br>德州啤牌類似話事啤，賽局中有時需要大額下注拋窒對手，要你唔敢跟。1929年大蕭條嘅教訓係玩貿易戰會全球慘，今時今日冇一個國家夠薑真係要四方八面開打貿易戰。<br>貿易戰真正目的，乃縱橫捭闔聯合陣線，以貿易壁壘作籌碼拋窒對方，再講數傾條件，減少貿易逆差及打開市場缺口。<br>特朗普口口聲聲要改善美國貿易逆差，看待此事不能太認真。布雷頓森林體系瓦解後，美元作為現代無錨貨幣體系的定海神針，美國一定要長期貿易逆差先可以派籌，否則市場上會唔夠美元。在此背景下，中國持美債世界第一，中國就係美元體系嘅頭號忠實擁躉。轉捩點就在於，中國唔想再大手買美債，並且要推人民幣上國際舞台分一杯羹。咁樣玩法就需要改變，一旦美國真係出現貿易順差，代表美國正在收回美元；若貿易逆差減少，也會間接導致美元再次成為搶手貨。此為伐謀。</p><p>中國挑戰美國秩序</p><p>3月22日特朗普簽署行政命令，豁免歐盟、澳洲、加拿大、墨西哥、阿根廷、韓國、巴西鋼鋁關稅，有效期至今年5月1日。但冇豁免中國、俄羅斯、日本等國。<br>無論是奧巴馬的TPP還是特朗普的貿易戰，目的都是拉攏各國入場形成中國包圍網；中國搞RECP、推一帶一路，橫貫歐、亞、非26國話大家有錢齊齊搵，不過唔包美國。毫無疑問，這是一場21世紀的合縱vs連橫。此為伐交。<br>全球75億人，中國14億人，幾乎每5個就有1個中國人。中國市場全球最大，史上最大。當日中國加入WTO，其中一個條件為開放市場。但各國整整吓發覺唔對路，要賣貨去中國唔容易，出入不對稱。中國看準各國心思，外資入嚟中國開公司往往需要技術轉移。外資最初諗住放少少技術畀中國冇問題，但當累積到一定程度，中國公司技術已威脅到原研發公司，而且比你平，咁就大鑊。特朗普以貿易戰作為談判籌碼，要打開中國市場缺口，同時減少以技術轉移為市場准入條件。此為攻城。<br>量變導致質變，中國經濟體量最終會驅使中國挑戰美國秩序。上戰伐謀，其次伐交，其下攻城。我哋應有一種覺悟，大爭之世，已經到臨。<br>（待續）<br><br>Mr. Tregunter<br>本欄逢周二刊出</p></body></html>