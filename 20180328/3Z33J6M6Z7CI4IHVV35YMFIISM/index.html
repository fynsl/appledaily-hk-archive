<html><header><meta charset="utf-8"><title>當父母係老馮 - 左丁山</title></header><body><h1>當父母係老馮 - 左丁山</h1><p>房委會推出三個居屋單位，綠表白表申請人士，照例又係蜂擁而至，四千幾個單位，已近三萬人攞表申請，本港嘅房屋需求，直情係超級強剛性質，政府無論推出幾多公屋居屋，都難以滿足。李嘉誠五十幾年前已經睇出呢一點，毅然轉行，唔做塑膠花，轉攻地產，從細做起，幾十年後果然將當年香港地產之霸──香港置地，遠遠拋在後頭，真係有先見之明兼有魄力也。香港置地在1950、1960年代有呼風喚雨之力，屬怡和集團，邊個敢話李嘉誠，郭得勝，李兆基，鄭裕彤呢四位華資後起之秀，可以將置地撼低呀？其中李嘉誠更可以在發展地產成功之後，進軍國際，在電訊、港口業務、公用事業及零售方面，於國際爭雄，僱用海內外員工近三十萬名，堪稱世界華人之中，最有魄力傑出嘅企業家，史無前例，豈止是地產先知咁簡單。<br>呢日有老同學夫婦自加拿大回港，未上郵船參加旅遊團之前，抽空與幾位同學一聚，到皇朝會吃午飯，席間一位同學K話香港地產升勢強勁，佢有一間跑馬地舊單位，作收租用，最近收回略作修飾、清潔之後，即刻有人承租，呎租53元。哦，同學K有樓收租，有樓居住，有錢買股票ELN收24%年息，直情係人上人！佢話：「誠哥講有能力供樓自住嘅，唔怕買樓，我好信誠哥嘅啫，所以過往四十年慳埋慳埋，供咗三層樓。供完晒，又再加按供過，攞番三幾百萬買股票，供樓利息係2厘，唔供就笨，還錢做乜吖，買股票（例如Reits）有4厘息以上，即係銀行借錢畀你賺錢。」一早聽誠哥話，唔怪得退休生活咁富裕，我哋呢啲笨人只識買一層樓自住，直情跑輸大市！不過「無債」一身輕，亦自得其樂。另一位同學A就講到為兒子置業，畀晒五成首期，業主用自己及兒子個名，由兒子供樓，兒子打工薪水唔錯，低息供樓，綽有餘裕，哎，點知兒子最近話唔高興父親持有居住單位五成，要同學A寫定「平安紙」聲明過身後單位會歸兒子所有！今天一啲青年，幾缺乏耐性，唔怪得之，幾個月前同地產代理L女士傾起，佢話親耳聽到一位二十歲出頭男士在售樓處罵媽媽點解唔一次過付清而要留下五成樓價要佢去供！買樓靠父幹爺幹，似乎已係香港買樓鐵律，但一啲年青人，視之為老馮，確實過份！</p></body></html>