<html><header><meta charset="utf-8"><title>求驗客手記：國足對歐洲隊輸到怕納比：我唔係神</title></header><body><h1>求驗客手記：國足對歐洲隊輸到怕<br>納比：我唔係神</h1><p>話題多多嘅中國盃禮拜一曲終人散，國足喺季軍戰以1:4不敵捷克，兩場輸晒失10球，老帥納比仲試到自己教波N年嚟嘅最大敗仗，連呢個前意大利嘅世盃冠軍教頭都話自己唔係神，唔可以點石成金，同納比同期嘅江蘇蘇寧名帥卡比路，禮拜一據報都已經唔撈，兩位意大利名帥喺中國都真係無符！<br>國足輸畀威爾斯同捷克後，俾國內球迷鬧到飛起，話中國足協明知球隊實力有限，仲要請實力比自己高咁多嘅球隊踢中國盃係自取其辱咁話。仲鬧埋教練納比唔應該兩場用兩隊唔同嘅陣容應戰，話咁樣根本唔能夠達至練兵效果。<br>納比話晒都叫「銀狐」，但佢領軍嘅中國隊近七場都未贏過，69歲嘅佢都話自己唔係神，國足仲有好多嘢需要改進，唔好以為佢帶過意大利贏世界盃，就等如帶國足可以即刻突飛猛進。據內地傳媒指，呢兩場大敗唔會影響納比嘅飯碗，中國足協依然屬意畀納比領軍至2022年。</p><p>跌出亞洲前五失種籽</p><p>另外，中國盃後有傳媒話納比𠵱家教國足嘅人工，有八成都係由佢嘅前東家廣州恒大代畀，所以今次中國盃點兵，佢就專登徵召多啲上海上港嘅球員，幫恒大消耗吓呢支國內最大競爭對手咁話，你睇納比幾慘，一陣用得多恒大兵又話佢偏私喎。<br>不過今次國足輸嘅唔單止係面子，事關喺今次國際賽期，亞洲第六嘅沙地阿拉伯賽和咗烏克蘭，令中國守唔住亞洲排名第五嘅席位，喺下年初嘅亞洲盃決賽周抽籤時，會遇到日本、南韓、澳洲、伊朗同沙地等呢五強。而且，有消息就指國足今次輸到驚，短期內都唔會再邀請歐洲隊友賽，講真，世界排名包艇嘅歐洲球隊直布羅陀，禮拜日主場友賽都贏咗拉脫維亞。</p><p>卡比路辭任蘇寧教練</p><p>而「銀狐」嘅意大利同鄉，江蘇蘇寧教練卡比路就要執包袱喇。據內媒話，卡比路已經向球會請辭，並且喺周一回國，成為今季中超第二位落台嘅教練。消息指卡比路今次離隊嘅主因並唔係球隊成績欠佳，而係佢同球會高層反咗面，最後雙方分手收場。不過，蘇寧上季請到卡比路嚟教，都只係排12位，今季三戰得一勝兩負，卡比路下台都唔出奇吖！</p></body></html>