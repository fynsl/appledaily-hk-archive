<html><header><meta charset="utf-8"><title>黎明女友Wing　富貴舊愛曝光</title></header><body><h1>黎明女友Wing　富貴舊愛曝光</h1><p>黎明和樂基兒離婚六年，本月被周刊連環爆他和失婚女助手Wing有戀情，加上Wing腹大便便去沙田睇BB床，巧合地被傳媒影到相，令她為黎明懷有「明B」的消息曝光。向來坦蕩蕩的黎明，最後選擇透過facebook承認快做人父，又以「兩個經歷過離婚的人，有機會走在一起已是一種緣份。」承認和Wing的關係。</p><p>前度細心</p><p>不過，自Wing為黎明陀B消息曝光後，有關她過去的戀事逐一浮面，包括有指離婚後和李治廷「感情好好」，還有和化妝師及富二代Vincent Cha的戀情。《蘋果》亦獲得兩張Wing和Vincent的舊照，據知其中一張攝於Wing前年30歲生日時，相片中Vincent站在Wing身後，一手搭着她的膊頭，一手就摸着她手臂，手抱吹氣公仔的Wing，獲男友細心呵護，笑得好燦爛。認識Wing及Vincent的人透露，Vincent視Wing為結婚對象，正當以為好事近卻落空。</p><p>榮升爺爺</p><p>由於四大天王張學友、劉德華及郭富城都已為人父，同時有傳Wing正陀B女，換言之四人將來人升呢做四大岳父。不過，在揭盅會否成為岳父前，黎明早前為終身年金市場教育拍宣傳片，未正式榮升人父的他，更跳級做爺爺，短片中化上老人家裝，還有一位男小演員走出來叫他爺爺。<br>撰文：李察</p></body></html>