<html><header><meta charset="utf-8"><title>明哥開騷冇搵贊助「好多門閂咗」</title></header><body><h1>明哥開騷冇搵贊助「好多門閂咗」</h1><p>【我們的演唱會】黃耀明被內地封殺後，將於下月靠自己力量再踏舞台，跟人山人海戰友蔡德才假灣仔演藝劇院舉行「明曲晚唱」演唱會，雖然場館只容納600位觀眾，但明哥日前在中環接受本報專訪卻傲氣說：「我決定做一個咁細嘅騷，因為覺得大家對音樂嘅想像好窄，一定要喺紅館做先係音樂會，我覺得大家唔好咁好大喜功！」</p><p>蔡德才拍住上</p><p>明哥事先張揚個唱只有他和蔡德才兩個人，零舞蹈員零樂隊：「試吓原來音樂可以咁玩法，點解係蔡德才？因為今次唔唱達明一派歌，發覺自己唱得最多就係蔡德才嘅歌。91年達明一派第一次分開，我問蔡德才『我一個人出嚟，以後冇劉以達幫手，你會唔會幫我搞solo唱片？』佢話好。」<br>兩人合作寫的《春光乍洩》、電影《香港仔》主題曲《目的地》都奪得很多獎，這兩首歌對明哥特別有意義：「我頭兩張個人大碟，比起以前達明一派，冇帶畀我更大迴響，但《春光乍洩》幫我吸引到更多人對黃耀明有興趣，亦奠定我某啲歌曲路線。而《香港仔》主題曲喺佔中之前出，嗰時醞釀緊香港喺好奇怪氛圍之下，有好多事有好多阻滯，自己好鍾意呢首歌，雖然冇大流行，但好開心得到獎，原來都有人欣賞。」</p><p>細規模演唱會</p><p>今次開騷有否搵到贊助？明哥坦言：「冇搵過，一來諗過呢個係細規模演唱會，自己都搞得掂，二來覺得𠵱家好多門真係閂咗，唔好嘥咁多力，如果自己仲可以做到，做咗先。經過佔領運動之後、所謂有人封殺咗我哋之後，有啲嘢可以自己做，唔一定要靠人。」<br>採訪：余燕儀<br>化妝：Vanessa Wong</p></body></html>