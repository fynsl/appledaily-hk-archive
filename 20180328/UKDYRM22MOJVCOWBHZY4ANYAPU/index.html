<html><header><meta charset="utf-8"><title>子華棟篤笑昨早錄3千單交易再發聲明：尚餘少量門票</title></header><body><h1>子華棟篤笑昨早錄3千單交易<br>再發聲明：尚餘少量門票</h1><p>黃子華最後一次棟篤笑《金盆o浪口》前日開始信用卡優先訂飛，結果一開始好多人話電話打唔通，網絡塞車，同時都有假訊息流傳，F5掣撳到爛，有網民試過撳到入網頁見到得單丁位賣，不過再狂撳到幾次，就會成功買到兩張門票，昨早有唔少網民撳到入售票網，揀到場次同門票數量，之但係去到confirm就彈咗出去，有啲網民以為見到「曙光」，點知揀好晒去到信用卡payment畀錢時先彈出去。<br><br>呢個購票過程「無限輪迴」喺彈出彈入嘅結界，啲網民再睇埋唔少網有黃牛炒價票賣，最貴880元門票，黃牛價炒到每一張由1,300元到2,400元不等，尾場貴飛甚至炒至1萬5千元，搞到想睇棟篤笑嘅網民好嬲嬲。<br><br>AEG購票網昨日喺facebook發出嚴正聲明，就近日收到客戶就Stubhub、Viagogo及Ticketbuynow網站在AEG作出「優先訂票」之前已公開售票、或採取「同步開售」之票源一事作出查詢，AEG特此作出嚴正聲明，指公司自開業以來，從未同任何代購票網等有任何業務上之往來，「對其宣稱有門票銷售也莫名奇妙，十分無奈。勸諭大家在網上訂購時小心，提防以免受騙」。<br><br>官方購票網更指由昨早9時開始截至下午12點半，已成功錄得3000單以上交易，現尚餘少量門票，請網民耐心等候及嘗試。<br><br>之但係買唔到飛嘅網民仍好鼓譟，於facebook留言問……<br>「你哋有冇Check過真正個別load到既有幾多?3000宗係咪有2900宗係牛牛程式?上星期五月天又係咁，呢兩日黃子華又係咁」<br><br>「優先訂飛都係開show前一個月先知分到咩位置，o依家黃牛網已經寫晒第幾排、第幾排，而且次次優先訂飛買最貴飛都係住十幾二十排，人哋黃牛飛可以坐到頭幾行、字母行數」<br><br>「由琴日朝早8點幾打電話上網，busy server到宜家，100%好正常咁唔通被cut線、入唔到個網，仲唔夠耐性咩」<br><br>「電話永世唔通，通咗就話過左office hour，個網永遠server busy，夜晚11點半都仲係server busy」</p></body></html>