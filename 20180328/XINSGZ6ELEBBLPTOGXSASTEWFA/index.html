<html><header><meta charset="utf-8"><title>Money Walker：利差擴闊的預示 - El.</title></header><body><h1>Money Walker：利差擴闊的預示 - El.</h1><p>近日國際金融市場熱話除咗貿易戰，仲有美元倫敦銀行同業拆息（Libor）與隔夜指數掉期（OIS），兩者間之利差自2月起反覆攀升，且一度觸及金融海嘯後高位。<br>Libor與OIS利差上升，反映美元資金流動性變得緊張，因Libor係銀行同業間拆借成本，而該成本與OIS，即係央行隔夜利率，差距越大，意味銀行越唔願意借出資金，亦預示流動性出現問題嘅機會上升。因此，Libor與OIS利差被視作預示金融危機嘅指標之一，加上近月股市波動性增加，環球金融市場流動性開始為人擔心。<br>不過有分析指出，Libor與OIS利差擴闊，同美國加大財政開支下需要增加發債，以及稅改吸引美國企業將資金調回美國有關，而呢兩項令美元資金轉趨緊張嘅因素均屬短期，亦不致觸發流動性危機，所以唔需要擔心。<br>重點在於，如果環球流動性真係出事，不僅美元借貸成本，連主要非美貨幣融資成本都應該會跟隨美元上升。不過，暫時歐元、日圓同英鎊三隻主要貨幣，Libor與OIS之利差雖略有擴闊，但仍遠低於美元嘅Libor與OIS利差，意味流動性緊張情況依然以美元為主，並未擴大至全球層面。<br>值得留意嘅係，Libor與OIS嘅利差被視為預示美元走勢嘅指標，有研究顯示，該利差過往一般較美元走勢領先3個月。筆者唔認為美元流動性出現咗乜野大問題，亦相信喺美國經濟同加息周期領先其他經濟體下，弱美元係中長期趨勢，但已橫行數月嘅美匯指數，會否因上月開始出現嘅短暫流動性緊張，而於今夏來個短線反彈，值得留意。<br><br>El.<br> http://fb.com/moneywalkerhk <br>本欄逢周三刊出</p></body></html>