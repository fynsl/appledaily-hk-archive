<html><header><meta charset="utf-8"><title>李嘉誠又換新錶！太多人問　逼錶商瑞士返貨</title></header><body><h1>李嘉誠又換新錶！<br>太多人問　逼錶商瑞士返貨</h1><p>李嘉誠戴咩錶，一直都係大家好關心嘅話題，事關超人戴嘅錶，一直都係唔離地，唔少人都買得起！好似佢過往戴過嘅疑似精工、疑似Citizen咁，價錢都好相宜。<br><br>話說，睇返李嘉誠基金會Post嘅相，就發現超人最近又換新表，疑似係瑞士雷達表（Rado）自動機械錶r5.5系列，由英國工業設計大師Jasper Morrison設計，主打高科技陶瓷物料，配藍寶石水晶玻璃錶面。</p><p>估唔到嘅係，李嘉誠張相輕輕一Post，就引來Fans跟進。消息人士向本報報料，話因為有客走去Rado舖頭問，話想要超人戴嗰款錶（疑似），點知當時香港無哂貨噃！<br><br>於是Rado徇眾要求，要求瑞士總公司供貨去香港，所以依家Rado香港旗艦店有得賣呢款表啦。至於想扮李嘉誠，當然要付上銀兩，呢款錶現售22,000元，呢個銀碼對呢位世界頂級富豪來講，濕濕碎啦。</p></body></html>