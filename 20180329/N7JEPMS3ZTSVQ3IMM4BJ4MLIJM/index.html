<html><header><meta charset="utf-8"><title>阿嬌稱拍拖好少發脾氣：因為好懶</title></header><body><h1>阿嬌稱拍拖好少發脾氣：因為好懶</h1><p>鍾欣潼(阿嬌)去年因停留台灣數月拍偶像劇《動物系戀人啊》，而結識未婚夫賴弘國，今年內擺酒結婚，阿嬌同賀軍翔主演新劇《動物》前日舉行發佈會，現場突然閂燈，阿嬌fans即拎出手機螢幕照亮個場地，大叫口號「鐘欣潼勇敢愛，我們支持你」，更唱出《下一站天后》，當主持問fans此舉動代表啲咩，有一位fans拎住咪講希望阿嬌勇敢去愛，擁有美好嘅愛情，阿嬌反問：「剛剛是你安排的嗎?」<br><br>阿嬌喺劇中演「松鼠系女友」乖乖女楚之河，佢話個角色同自己幾似，都會注重愛情中嘅浪漫細節，阿嬌坦言於生活上自己係個性比較強嘅女仔，對於未來，阿嬌希望有一個溫暖嘅家，而另一半可以好像海豚咁保護家人，阿嬌有感而發：「戀愛中陪伴很重要。」<br><br>講到拍戲趣事，阿嬌笑指：「我是一個不喜歡吵架的人，但劇中有蠻多吵架戲，挺累的。」阿嬌指自己喺現實中拍拖好少發脾氣，因為好懶。被問有冇同導演商量少啲嘈交戲，阿嬌講笑：「有跟導演吵架。」<br><br>喺愛情答問環節上，阿嬌透露自己愛情觀，直言「如果分手分得很難看，就不會再聯繫」；至於講到「媽寶男」係會犧牲掉自己同太太利益去迎合媽媽嘅想法，如果阿嬌萬一遇到「媽寶男」會點做，阿嬌笑言會試着離開。此外，當被問女仔點同對方搭訕，阿嬌即教路：「那就假裝要借紙巾跟對方說話。」</p></body></html>