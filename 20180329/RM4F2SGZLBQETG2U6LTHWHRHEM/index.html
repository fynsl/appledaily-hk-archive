<html><header><meta charset="utf-8"><title>四千蚊撲唔到一張飛 - 陳也</title></header><body><h1>四千蚊撲唔到一張飛 - 陳也</h1><p>親戚急問，有冇門路買到黃子華的金盆浪口。我和其他人一樣都想有這道芝麻開門，政府大吹大擂的一帶一路，完全唔係路。林鄭忽然慷庫房之慨，有篩選地派四千蚊，小鳳姐有冇被請出場呢？無喎。你話，如果她派的是黃子華最貴那張880元票，不單止民主黨跪叩，子華哥的鐵粉，一夜轉倉，俾like鋪滿林鄭後腦勺都得，林鄭要翻白眼N次才睇得完那些like啊。<br>可惜，黃牛已經炒到飛起，尾場炒至萬五蚊一張，民主黨拎了林鄭三萬銀捐款，嗚呼，只夠二人同行。誰買得起萬五蚊一張黃牛飛？高調宣佈退場的誠哥，自爆在家宴客，一次已經使晒他在長江領到的五千蚊月薪。粉嶺高球會那班有銀用老細，夠晒資格買黃牛，萬五蚊一張飛嗎？掃他什麼的光光！凸顯富貴過超人！買買買，用雞付寶的強國富豪會員，唔手軟，包起黃子華的金盆，前場貴賓區盡見強國自己友，張小明坐喺湯渣隔籬，欣賞101%本土題材的棟篤笑，湯君又試狂嗌浪漫。乞兒都早知，做一條強國狗，比做鬼更幸福！</p></body></html>