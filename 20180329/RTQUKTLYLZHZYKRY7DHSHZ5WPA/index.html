<html><header><meta charset="utf-8"><title>冒認職員網上放售黃子華門票通利澄清：絕非由本公司流出</title></header><body><h1>冒認職員網上放售黃子華門票<br>通利澄清：絕非由本公司流出</h1><p>子華神「最後的棟篤笑」日前預售門票，被搶購一空就預咗，最慘得票者唔係真fans，係黃牛黨，炒貴晒啲飛，搞到子華神憤怒了，要拍片出嚟呼籲fans唔好買黃牛飛，寧願見吉凳都唔要fans捱貴飛，fans們冧豬之餘，應該都努力緊度橋點撲飛。<br><br>咁喺呢啲時候，梗係唔知係邊度就會有啲「內部飛」、「主辦單位攞飛」之類嘅飛冒出，雖然冇話人哋一定係假，但就真係、真係、真係（重要嘅事講3次！）要好小心、好小心、好小心。<br><br>好似負責今次賣飛嘅通利琴行，昨日就近日有人宣稱係該公司員工，於網上兒售子華神楝篤笑門票一事，作澄清聲明，話由於門票尚未公開發售，現時喺巿面上嘅門票並非由通利琴行方面流出，亦冇授權任何人喺指定場地或途徑以外售票。仲話如果真係有人以通利琴行名義向公眾炒賣門票的話，通利琴行佰保?法律追究權利。<br><br>另聲明中又指，通利琴行有嚴格規定，員工禁止以任何方式於內部購買經通利琴行出售之任何門票，亦唔接受公眾人士以任何物件排隊購買門票，仲叫如果市民發現相關情況，可向警方舉報有關事宜。<br><br>各位想捧子華神嘅觀眾，就要小心啲喇！<br><br>通利琴行於其facebook專頁發佈的聲明如下：<br><br>有關節目及活動門票售賣事件嚴正聲明<br><br>就有人自稱本公司員工於網上兜售「黃子華棟篤笑2018金盆(0浪)口」門票事宜，通利琴行有限公司謹此聲明，該節目門票目前仍未公開發售，現時市面上的門票絕非由本公司流出。本公司從未授權任何人在指定場地或途徑以外售票，如有人以本公司或本公司員工名義向公眾炒賣門票，本公司將保留法律追究權利。<br><br>有關節目及活動門票公開售賣事宜，本公司有嚴格規定，員工禁止以任何方式於內部購買經通利琴行出售之任何門票。本公司亦不接受公眾人士以任何物件排隊購買門票，如市民發現相關情況，可向警方舉報有關事宜。<br><br>本公司呼籲市民於正式途徑購買門票，以免受騙或招致任何損失。<br><br>通利琴行有限公司謹啟<br><br>二零一八年三月二十八日</p></body></html>