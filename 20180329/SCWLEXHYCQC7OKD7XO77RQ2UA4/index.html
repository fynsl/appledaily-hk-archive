<html><header><meta charset="utf-8"><title>【add時尚】花十年創造自己袁偉豪下戰書</title></header><body><h1>【add時尚】花十年創造自己<br>袁偉豪下戰書</h1><p>【《add》專訪】提起香港先生，袁偉豪這個名字絕不陌生，由2007年正式加入無綫，直至2016年憑《城寨英雄》中牙佬一角彈出，成為當家小生；去年認愛港姐張寶兒，愛情事業兩得意，對袁偉豪來說，他卻希望有更多的挑戰。<br>撰文：高綽盈<br>攝影：林德雄<br>服裝提供：Chevignon</p><p>袁偉豪回想2007年，經歷數年工作上的低潮期，卻因朋友一番話改變了命運，「06年時有朋友見到香港先生比賽，就同我講不如你去試吓， 當畀自己一個機會，睇吓可唔可以再有多啲發展。」他膽粗粗參加比賽，意外獲得冠軍，開始拍劇生涯。</p><p>做瘦人角色</p><p>雖然被喻為「最成功的香港先生」，袁偉豪卻花了近十年時間在觀眾心目中留下印象。問到當中有否想過放棄，他一面認真：「真係冇諗過放棄，因為由07年加入無綫，就知道呢個機會好難能可貴，所以十年間不停咁開工，從中去訓練同鍛煉自己嘅技巧。」<br>2016年是袁偉豪彈出的一年，由《城寨英雄》的牙佬、《鐵馬戰車》的施馬Sir 到《使徒行者 2》的徐天堂，多個形象深入民心，他笑言：「呢幾個角色都係我自稱，係我自己嘅經典。」由加入無綫前已經開始健身的他，雖然因大隻、爆肌形象令他更為人熟識，但同時亦限制了他的發展，「我希望去嘗試一啲同自己好大分別嘅角色，例如唔使除衫騷肌肉啦，可能飾演一個好重磅或好瘦削嘅人，挑戰會更加大。」<br></p><p>事業順利，愛情同樣得意，與港姐女友張寶兒正打得火熱，透過報道才知道女友來自大富之家的袁偉豪，對於被指兩人身份背景有差異，他笑言：「我冇壓力喎，我反而覺得要更加畀心機去做嘢，佢屋企背景點係佢嘅事，調番轉睇我呢個時候應該要做啲乜？就係要去做番好自己。」<br></p><p>女友心地好</p><p>問到張寶兒最吸引他的地方，一抹甜笑馬上掛在袁偉豪臉上，「一個心地好嘅人自然吸引到多啲人鍾意。」兩人年紀相距十年，但袁偉豪指並無代溝，「我哋其實好夾，思想上亦好夾，所以令到我好surprise，兩個人可以咁夾，有好多共通點嘅，不過呢啲就係我哋之間嘅秘密。」</p><p>更多精采時尚內容，盡在 http://add.appledaily.com。 </p></body></html>