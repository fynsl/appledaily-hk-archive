<html><header><meta charset="utf-8"><title>隔牆有片：人肉雪糕筒霸車位勁「老土」 - 李八方</title></header><body><h1>隔牆有片：人肉雪糕筒霸車位勁「老土」 - 李八方</h1><p>早排先有操粵語女子喺紐約施展「人肉霸車位」神功，被網民狠批「X出國際」，今個月中再有人肉雪糕筒現身沙田，畀車cam拍低，雖然片段解像度低，睇唔清「雪糕筒」容貌，不過錄低嘅對話令網民大讚片主EQ高。<br>當日司機將車駛入怡成坊、巴士總站旁嘅泊車位，眼見右手邊仲有個位，諗住泊埋去之際，見到一位男士企正喺中間，全無讓開之意。以下就係兩位主角嘅對話：<br>雪糕筒：有架車嚟緊<br>斯文人：嚟緊？<br>雪糕筒：係呀，我、我、我霸咗個位先<br>斯文人：人霸㗎？<br>雪糕筒：唔係……<br>斯文人：呢個人位（定）車位呀？<br>雪糕筒：……唔係……<br>斯文人：唔好咁老土啦。我畀你、我畀你。好老土呀，下次唔好咁做喇。<br>然後片主開車再兜過，繼續喺茫茫車海之中，搵一個車位。唔使粗口、冇肢體動作，完美KO人肉雪糕筒。<br><br>【識睇睇留言】<br>葉士：呢啲情景，喺香港揸開車嘅都見怪不怪啦！<br>Dannykktsang Tsang：如果畀我叫佢過主，呢個人位定係車位？<br>資料來源：《蘋果》網站</p></body></html>