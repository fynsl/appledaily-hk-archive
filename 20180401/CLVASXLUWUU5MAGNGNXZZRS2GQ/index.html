<html><header><meta charset="utf-8"><title>坐飛機咳兩聲被當帶菌者</title></header><body><h1>坐飛機咳兩聲被當帶菌者</h1><p>【本報訊】沙士另一樣帶給陳果的深刻體會，是當時他赴長江睇景，回程在飛機上有兩聲咳、戴上口罩，「我助手衰多口叫空姐畀杯水我飲話我唔舒服，咁就大鑊，到埗後所有人落晒機，到我落機時已經有救護車醫護人員等緊我，捉我上車即場檢驗，當正我帶菌者一樣，呢個係幾得意奇遇」。</p><p>難忘講座觀眾戴口罩</p><p>為本報拍攝時陳果戴上口罩，他指：「我記得國際電影節4月舉行我做講座，台下面所有人戴晒口罩好壯觀，嗰時係好高危時期，呢個情景幾後悔冇影一張相。」當時人人口罩不離手，「其實內地好普遍，只係香港人少用，不過沙士之後就改變晒，呢樣都係好處，可以話係對社會反射作用，有少少貢獻」。<br>今日社會再需要演藝界站出來，還有人響應嗎？他指：「可能你想出人哋都唔畀你出啦。我覺得有乜事香港人要企出嚟幫手唔係難，只要有人吹雞號召就得，冇政治聲音咪冇事囉，總之天災橫禍就唔好分啦。」<br>■記者卓寶花</p></body></html>