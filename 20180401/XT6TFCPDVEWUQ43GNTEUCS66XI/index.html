<html><header><meta charset="utf-8"><title>摸魚手札：炒黃牛門票和炒毛記相同之處 - 渾水</title></header><body><h1>摸魚手札：炒黃牛門票和炒毛記相同之處 - 渾水</h1><p>黃子華拍了一條關於批評黃牛的短片，除了批評黃牛之外，也講到自己感到委屈。無乜人留意，但我覺得幾得意，想點評幾句。原句照錄如下：<br>「有啲人甚至講『係咪你呀黃子華？你自己又食又拎？一方面正式賣飛，另一方面黃牛又係你……』我喺網上睇到呢啲嘅評論，點解我團隊中有啲人會喊嘅其中一個原因，就係覺得好委屈，我第一次睇到我……其實呢個唔係第一個version嚟嘅，第一次睇到呢啲評論時，我想講嘅時候都有啲激動，係要冷靜返啲落嚟，各位，我冇咁嘅本事，而事實上我可以話畀你聽，我比任何人都覺得嬲。」<br>應該如何解讀這一句？<br>黃子華及他的創作團隊覺得委屈，是因炒作黃牛門票唔關自己事，但比人入晒數，自己又無得分享黃牛炒作的利潤。同樣的講法，林日曦及毛記葵涌團隊，這幾日相信都感同身受。毛記葵涌由低位招股，然後股價炒到上11蚊的高位，但調頭跌到去3蚊時，林日曦就成了網民口中的老千，毛記又變了做老千股。<br>黃子華的委屈和林日曦的委屈，未必是兩碼子的事。黃子華是表演者，整個演出的行政安排、贊助、門票訂價是由搞手、包銷商負責的，然後黃牛炒價是黃牛黨去炒。林日曦在上市流程的角色，是做好整個毛記的業務，好讓保薦人申請到上市，然後再由book runner分配股票發售，亦有包銷商負責承擔風險。首先，要明白整個角色分工，才能判斷到黃、林是否委屈。<br>黃子華開幾多場，門票收益幾多，當然直接影響黃子華本人的銀包，他的意見是會被尊重的，但他能否在門票發售、門票定價發揮很大影響力呢？未必，因為整個表演的流程是有搞手安排，包銷商、搞手才是承擔最大風險，一開始出大數的人。假如黃子華的表演爛到無人睇，他頂多白做，但錢、初期投資成本卻是搞手負責，他們睇住整場表演的綜合成本和整本數簿，搞手才是在訂價權力最大的人。<br>同樣地，林日曦做好整個業務上市，股票招股價幾多直接影響上市集資集幾多，但林日曦在股票定價的影響力，也未必好似大家相像中大。因為book runner決定的，上市也有合理估值限制，之後的價格炒作不會直接關林日曦事。他在乎的，是一開始有幾多人認購股票，有幾多錢集資落了公司袋。之後股價炒幾多，不會直接入了林日曦本人的口袋，只是炒家得益。<br>了解多了這個關係，就知道供應面、產業鏈點運作，不過黃牛、股票都係市場供求操作，需求面有幾大威力，從來都唔易估。<br><br>渾水<br>專業投資者、上市公司執行董事、90後<br> http://fb.com/muddydirtywater </p></body></html>