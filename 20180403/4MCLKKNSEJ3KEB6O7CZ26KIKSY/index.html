<html><header><meta charset="utf-8"><title>聖公會vs誠哥，你信邊個 - 陳也</title></header><body><h1>聖公會vs誠哥，你信邊個 - 陳也</h1><p>住劏房會情緒抑鬱，阿媽係女人，難道被調查的劏房戶個個誠哥咁款，四萬咁口大笑「心曠神怡」？如果超人咁都上到身，肯定精神病。<br>劏房，既然是香港富中國特色的產物，劏房戶，絕對不是低端人口，反而是回歸祖國最大的資產，只要習帝下達指令，要把劏房搞活搞好當成永續帝制的戰績，茅波點止派錢，四叔純官直情搶住拍心口，派樓！海航過戶那批地，全部起公屋回饋基層，不是天方夜譚。到時，邊使立廿三條，邊有人諗港獨，高球會繼續霸地，闊佬可恥揮桿，市民都好少理。填海填到上鼻哥，臨海無敵靚地全部歸發展商，枱面交易，林鄭賺晒讚。<br>再講落去，讀者實鬧我發癲。誠哥溫馨提示，叫人趁後生，撇咗「無樓唔會同你結婚」的港女，搵第二個。話雖如此，富貴就算如浮雲，都好過從未浮過已死沉。有樓揸手最新常態，是富貴爆燈的聖公會毫不避忌，高價入市掃豪宅貨，三辣招嗎？hm...上帝已經幫聖公會消化晒！大主教就是大業主的今天，叫年輕人搵第二個？太堅離地了（離天父更遠）。香港仔，注定抑鬱狂躁。</p></body></html>