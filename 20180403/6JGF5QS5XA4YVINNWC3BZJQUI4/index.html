<html><header><meta charset="utf-8"><title>隔牆有耳：Bill留新東　水泉澳插旗 - 李八方</title></header><body><h1>隔牆有耳：<br>Bill留新東　水泉澳插旗 - 李八方</h1><p>剛剛過去嘅立會補選，以工聯會、民建聯「雙牌頭」出戰新東嘅鄧家彪雖然再戰敗，但阿彪話明會繼續留喺新界東服務。八方聽聞本身係離島區議員嘅鄧家彪，或於明年區選轉區沙田落戶新區水泉澳，唔知係咪準備2020年立會選舉第三度戰新東？<br>鄧家彪喺新界東兩戰兩敗，若然下屆再敗，政途真係凍過水，難怪敗選後阿彪更積極落區。據知新公屋屋邨水泉澳明年區選或分拆成兩個選區，鄧家彪同新民黨社區主任梁昊佳近期拍住落區爭地盤。</p><p>「思考如何爬起來」</p><p>民主派方面，本身係乙明區議員嘅丘文俊自水泉澳邨入伙開始已經喺呢區服務，最近更加喺邨內開埋辦事處，預計會派出「徒弟」盧德明出選該區。八方問過阿彪係咪轉區水泉澳，佢話「正思考如何從新東跌倒，從新東爬起來，要向新東市民證明我係有承擔」，未有否認；丘文俊就話暫時政府都未公佈劃區安排，現階段都難以評估。</p></body></html>