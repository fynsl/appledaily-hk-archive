<html><header><meta charset="utf-8"><title>財路：江西銅平靚正 - 錢雋</title></header><body><h1>財路：江西銅平靚正 - 錢雋</h1><p>江西銅（358）上年度有靚仔成績單之餘，食住銅供需問題，場內專業預測江銅keep住靚仔業績，預測PE得單位數，比行家平一大截！<br>江銅上年盈利翻一番到16億元人仔，喺江銅年結之後，倫敦期銅仍然响一年高位盤整，新報7,290蚊美金，一年以嚟累升近9%。<br>又據江銅講，經過長達6年下跌，全球銅礦山新建同擴建動力不足，銅精礦兼喺上年出現產量放緩。供應面喺咁，需求面方面，尤其電戶車同再生能源投資，keep住拉動對銅消費需求，所以綜合睇，銅原料供應長期趨緊。睇到係，銅產供需此消彼長，對銅價以至江銅各主打瓣數有利。<br>江銅又擁有全國規模最大德興銅礦同多座在產銅礦，年產銅精礦含銅約21萬噸，兼擁有全球單體冶煉規模最大銅冶煉廠貴溪冶煉廠，又係全國最大銅加工商，加埋呢啲規模優勢，江銅掂過碌蔗。<br>場內專業預測，江銅今、明，後三年eps 1.03（港元，下同）、1.2元同1.3元，現價11.2元預測PE10.9倍、9.5倍同8.6倍，預估PB得0.6倍至0.58倍。<br>江銅A股（滬600362）今、明兩年預測PE20.7倍同16.8倍，同樣內地上市雲南銅業（深000878）兩年預測PE23倍同18.6倍，預估PB 2.2倍同1.97倍，銅陵有色（深000630）PE18.5倍同15.6倍、PB1.68倍同1.5倍，江銅平咗大截！<br>買江銅，當上番大行中金同匯豐16蚊目標價，江銅講緊要升43%，到時，集團明年預測PE都係得13.6倍，都仲未追到上邊最近磅嘅銅陵有色。<br><br>錢雋<br>細價股專家<br>本欄逢周二刊出</p></body></html>