<html><header><meta charset="utf-8"><title>大棋局：2019大爭之世（二） - Mr. Tregunter</title></header><body><h1>大棋局：2019大爭之世（二） - Mr. Tregunter</h1><p>南北韓將於下個月舉行領袖高𥧌會之際，南韓上星期五公開1,420份保密外交檔案。其中最令人矚目的，係1987年金正日搵過蘇聯幫手促成南北韓以聯邦形式統一。文件有30年保密期，但選擇呢一刻公開，似乎有政治意味。<br>我哋將地圖攤開會看到一個形勢。中國東、南兩面被日本、台灣、菲律賓等國連成的第一島鏈包住，要突圍就要向西、南馳突，也就是一帶一路之由來。南北韓統一這構想係一單超級大deal，基於各國之利害關係，南北韓無法自己傾而要搵中間人，亦即引入外國勢力。搵邊個外國勢力做中間人就係關鍵。1987年時中國未夠斤両，金正日搵蘇聯好正路。但假如這個構想今日重現，搵美國定中國結果將截然不同。<br>相信中國曾有意促成呢單大deal（詳見舊文《金正男被殺謎團》），若由中國促成南北韓統一，等於中國有恩於朝、韓，整個東北亞局勢立即扭轉。東北亞擁有核武的國家，除中國外只有北韓；南韓有重工業、輕工業、高科技；北韓有廉價勞動力；南韓有文化軟實力。一旦出現咁樣嘅國家而又親中國，中國等於一步棋就將東北亞反包圍。相反，倘局勢演變成美國主導斬首計劃、策動政變等方法令金正恩下台，中國將深陷於包圍網。</p><p>朝鮮半島為中美角力場</p><p>金正恩及其幕僚睇到兩樣嘢：有核武先有數講，冇核武隨時俾人綁；中國顯露想在制定世界秩序上爭一席位之心，朝鮮有條件作為中國突破東北亞缺口的棋子。朝鮮繼續封閉，以核武威脅他國玩唔到一世，要確保金氏皇朝有得玩，金正日昔日構想係一條出路。<br>3月金正恩訪華，4月南北韓高𥧌會，5月特朗普金正恩會面。此外日本《朝日新聞》報道，日本正積極促成6月與朝鮮舉行雙邊首腦𥧌會。如成事，即金正恩3至6月都好唔得閒，分別要見中、韓、美、日4國領袖，六方會談暫獨欠俄羅斯。<br>金正恩搞咁多嘢目的只有一個，就係要坐得穩。用核武靠嚇唔係大晒，但冇得靠嚇，金正恩又有乜可以同人討價還價？董卓被殺後，賈詡同董卓舊部李傕、郭氾講過一句話：「諸君棄眾單行，即一亭長能束君矣。」金正恩，唔會真正放棄核武。可以用來同金正恩交換棄核的，只有對其皇位坐得穩的承諾，而這個承諾需要聯邦制或東西德模式體現。朝鮮半島作為中美東北亞地緣政治的角力場，金正恩企圖游刃其中為己謀一席位，也只係大爭之世的開始。（待續）<br>延伸閱讀：2019大爭之世（一）<br> https://bit.ly/2H2l5Vx <br><br>Mr. Tregunter<br>本欄逢周二刊出</p></body></html>