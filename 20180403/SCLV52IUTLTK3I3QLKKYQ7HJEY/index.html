<html><header><meta charset="utf-8"><title>操盤手札記：市場最buy內需股 - 割柑人</title></header><body><h1>操盤手札記：市場最buy內需股 - 割柑人</h1><p>稅改嚟喇！講緊嘅唔係美國，而係中國。復活節假期前夕，港股chok到暈，一度跌穿長期上升軌及前浪底，之後傳出國務院常務會議決定深化增值稅改革，5月起製造業稅率由17%降至16%，運輸、建築、電訊業及農產品稅率由11%降至10%。受減稅刺激，中港股市隨即反彈。<br>港股放假期間，A股上落唔大。美股放假前，亦喺科技股回升下反彈超過1%。不過，後市變數仍多。中美正就貿易戰過招，美方即將公佈關稅清單。據講大部份屬高科技產品，相關股份隨時拖低大市。事實上，恒指無論周線、月線、季線圖，都現「射擊之星」向淡形態。<br>業績期煞科，舊年嘅「牛市三寶」——騰訊（700）、平保（2318）、港交所（388），雖然業績交到貨，但股價不升反跌。衰咩？騰訊衰在大股東、總裁相繼掟貨；平保衰在未知幾時分拆陸金所；港交所衰在內地以CDR形式搶生意。強勢股失勢，現時市場最buy咩股呢？<br>貿易戰當前，內需股如日用品、食品、房地產、銀行、保險、醫療等，成為入貨對象。另一方面，人民幣急升，一度高見1美元兌6.2361，創2015年8月11日匯改以嚟新高，隱然有1985年「廣場協議」嘅況味。人民幣升值，亦令派發人民幣股息嘅股份更有睇頭。<br>話時話，平保都係內需股，又係人民幣升值受惠股，現價79.8元，市盈率12.6倍，作為藍籌績優股，已值得分注吸納。不過，要留意嘅係，平保放榜至今，連續8個交易日錄得以billion計嘅沽空，總額近168億元，沽空金額一度佔成交金額四成，大鱷出沒注意！<br>藍籌之中，內需股蒙牛（2319）上周放榜，扭虧為盈，賺20.5億元人民幣，派末期息0.12元人民幣。大摩、摩通、花旗、德銀、瑞信等大行，紛紛唱好兼調高目標價。該股上周四大成交抽升7%，收26.9元，挑戰短期下降軌，若向上突破，不妨短炒番轉，上望30至32元。<br><br>割柑人<br>本欄逢周二刊出</p></body></html>