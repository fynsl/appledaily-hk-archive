<html><header><meta charset="utf-8"><title>八方相當年：那些年化靚妝影model照　娥姐為CY洗盡鉛華 - 李八方</title></header><body><h1>八方相當年：<br>那些年化靚妝影model照　<br>娥姐為CY洗盡鉛華 - 李八方</h1><p>兩度出選立法會新界東都落敗嘅娥姐陳玉娥，因為出位表現而爆紅，原來58歲嘅娥姐過去經歷唔少起起跌跌，至近年認識「完美男人」CY，先決定工都辭埋瞓身從政，「由以前拖住個篋去米蘭，變成日日落區派傳單囉」。</p><p>曾過闊太生活</p><p>娥姐形容自己早年一直過住貴婦生活，星期一至五返工，周末就同朋友去酒店afternoon tea嘆茶，有時更加會幫攝影師朋友做model影沙龍，「出街一定化行妝，襯好衫，都可以話係闊太」，不知幾寫意。但好境不常，娥姐同丈夫離婚，「有一句話，就係貧賤夫妻百事哀囉」。</p><p>娥姐話之後打過幾份工，做得最長果份係製造眼鏡，直至前幾年仍然不時拎眼鏡去外國參展，「黑色短裙果張相喺米蘭影，當年立法會否決政府架構重組，老實講我都好regret（後悔）飛咗。（又關你事？）我當時留喺香港就可以支持CY！」返香港參與支持國教，識到志同道合朋友，於是瞓身政治。工都辭埋係咪好大犧牲？娥姐話唔可以分身兼顧，就盡地一鋪。<br>屋企人支唔支持佢？娥姐話個仔淨係鍾意科技，好少理政治，佢啲朋友就有意見，「有朋友鬧我呀：『喂，Jenny，你做乜搞到個頭咁？又唔化妝！』我同佢哋講，『我真係好忙㗎，點會有時間化妝？』」嘩，放棄靚靚OL生活去從政，有冇後悔？娥姐話如果無離婚，九成唔會做。咁CY係唔係影響佢人生？「唔好咁講，唔可以話人」。CY有個處處維護自己嘅粉絲，真係羨煞旁人。<br><br>李八方</p></body></html>