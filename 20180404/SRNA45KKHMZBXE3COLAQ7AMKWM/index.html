<html><header><meta charset="utf-8"><title>財女手筆：國指其實唔使咁悲觀 - Melody</title></header><body><h1>財女手筆：國指其實唔使咁悲觀 - Melody</h1><p>第一季剛過去，股市如坐過山車，高低波幅驚人，埋單計，曾經到口嘅肥肉又跌番出嚟，甚至乎嘔突。<br>展望嚟緊3季，好多人睇法偏淡，甚至覺得好快又股災。的確，無論近期恒指同國指走勢極差，市場氣氛亦偏向悲觀，睇淡大市都無可厚非。不過退一步，抽離呢啲短線因素，睇宏觀大勢，今年香港股市、尤其係國企指數其實唔應該咁悲觀。<br>首先，近來困擾市場嘅中美貿易戰，其實長線去睇根本對中國市場影響微不足道。中美互相靠嚇，目的只為係談判桌上增加自己嘅籌碼。世界經濟行到今時今日，已經去到你中有我，我中有你密不可分嘅階段，兩方面其實都打唔起呢場貿易戰。<br>特朗普係生意人，對自己無利益嘅野一定唔做，習近平要搞經濟穩住政權，亦輸唔起呢場貿易戰，雙方最後點都會坐低慢慢傾，依家市場只係放大咗易戰嘅影響。<br>其次，即使上年升咗咁多，以估值計，香港股市仍然係全世界估值最便宜嘅市場之一。尤其係國企指數，市盈率大概係10倍左右，預測市盈率更低至8倍。2017年大部份國指成份股公司已經出咗業績，發盈喜者比比皆是。<br>展望2018年，大陸繼續供給側改革，加上佔比大嘅內銀恢復增長，以現價預測市盈率8倍，完全係低估得緊要。除非大陸經濟今年下半年突然崩潰或者世界出現特大金融災難事件，否則要喺現價出現股災，可能性真的不大。<br>最後，北方資金繼續源源不斷流入港股掃貨，除非呢批資金沽貨走人，否則係北水爭奪港股話語權下，大漲小回格局不會變。<br>國企指數過去10年都跑輸大市，現價12000點其實仲係過去10年波動橫行區間，已經唔講2007年港股直通車嘅歷史高位20000點，連2015年大時代15000點都望到車尾燈。喺大部份國企盈利能力不斷轉好而且恢復正增長之下，向下股災定向上追落後，機會邊個高啲，大概都估到。<br><br>Melody<br> http://fb.com/whichroad </p></body></html>