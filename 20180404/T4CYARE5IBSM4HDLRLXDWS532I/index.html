<html><header><meta charset="utf-8"><title>中環在線：中資券商密密來港開業 - 李華華</title></header><body><h1>中環在線：中資券商密密來港開業 - 李華華</h1><p>證監會update咗上月新發牌，當中資產管理牌（俗稱9號牌）一共批出15個，比2月份嘅12個同1月份嘅11個都多，第一季一共批出38個9號牌，按年數目減4成，而上月批嘅9號裏面，唔少都有中資背景。<br><br>例如係一間叫皇中國際資管，董事朱本宇，就係皇中國際控股（1683）個CFO喇，兩者有無關係華華唔敢講，只能話佢同樣坐過旭光高新材料（067）CFO位，旭光現正進行清盤重組。<br><br>其中領域金融嘅董事名單上面嘅鄧有聲，同惠陶集團（8238）執董、東方明珠石油（632）執董同名，公司註冊處資料顯示佢持有公司全部股份。另外一間叫賽領嘅公司，亦有個叫何小源嘅董事報稱住上海。其餘董事多數顯RO名，來頭係咩就好難講喇。<br><br>至於做新股保薦人需要攞嘅6號牌，上個月亦批兩張，今年以黎一共批出5張，同樣比上年11張少咁一大截呀。<br><br>李華華</p></body></html>