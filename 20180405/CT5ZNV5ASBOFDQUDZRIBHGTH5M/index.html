<html><header><meta charset="utf-8"><title>【專題籽】一起悲鳴一齊練　 「月巴族」專用拳館</title></header><body><h1>【專題籽】一起悲鳴一齊練　 「月巴族」專用拳館</h1><p>【專題籽：港情講趣】<br>切勿讓肚腩，成為你追夢的絆腳石。在拳館的擂台上，今日的主角體重110.3kg，雙膝斷過韌帶，血壓高、睡眠窒息症，打了一輪沙包扯起衫腳抹汗，圓渾肚腩如箒喱般彈出，「人間兇器」呀！「我開拳館，就係要專畀『月巴（肥）族』一齊來練拳，練『月巴之拳』！」</p><p>嚴偉浩（阿浩）讀大學時是運動健將，標準身形80kg，是大學足球隊預備組。經過兩次意外，雙膝韌帶先後受傷，醫生告誡他遠離球場，若韌帶再傷，未必能再復原。休養九個月之後投身職場，一樣的食量，卻零運動，導致體重飆升，「人重了體力又差了，真係跑一陣就一身汗。又怕傷膝，但咁唔掂喎，我仲係想玩喎，我避開足球就好了吧。」於是羽毛球、潛水、風帆、體操甚至滑雪，他多辛苦都要玩要練。幾年來體重一直上升，但運動範圍一直擴張，今年還加入欖球隊，他心諗佔盡身形優勢仲唔撞死你哋？誰知，「人哋大嚿得來係肌肉，我係肥肉，無技巧的話還是會被撞飛碌走。」說得超搞笑。開心肥仔的形像，就係面對自己，不介意旁人眼光，娛己娛人嘛，其實他還是有底線，那條線在心底深深處，「其實我好久沒去沙灘，又唔敢跑街，成身肉，除衫『啷啷吓』，好似唔係幾好睇。」</p><p>貪玩學拳成契機　肥仔開拳館</p><p>「怯！就輸一世啦！」貪玩走去學拳，被大中細碼爆肌「彭于晏」360度包圍。「我知道有啲人都係由我咁款練到彭于晏咁，但始終肥人動作慢，我驚拖慢同學進度；人哋輕鬆做到的動作，我谷到面都青埋；我踢腳嘅範圍又好似比其他人大，唔好意思喊停，又唔好意思踢到人喎，好大壓力。」月巴族做運動最大的難關，除了熱、重同累，意志好易被打沉。阿浩突然叮一聲，「但如果成班人都係100kg以上，我就放心好多喇！」機緣巧合下，他與三個正宗拳手與教練開拳館，特設「月巴時段」，只招待BMI（身高體重指數）超標（多於25）的月巴族放開懷抱齊齊練。</p><p>特別擬定練習項目　學員互動頂硬上
</p><p>他們有物理治療師朋友幫忙擬定練習項目，如採訪當日是月巴班的預演，六個型男索女，特選的肌肉練習如空中踩單車、仰卧起坐、up-down plank（撐體）到mountain climbers（登山者）等動作，可減少重磅者傷膝、傷腰的機會。一般的掌上壓對關節負荷太重，就換做牆上掌上壓。不強行追求效果強勁，有人谷到五官揦埋一嚿、「紅都面晒」、典床典蓆，「屍橫遍野」，但開心熱鬧。阿浩說：「最回味及回憶的是過程，第二是一起喊是最好的。『嗚呀好辛苦呀！好累呀！個肚好震呀！』」參加者Fiona說：「我有玩曲棍球，有時見到fit嘅同學會覺得『唓！你哋咁fit梗做到！我點同呢？』會畀藉口自己放棄，或hea做（笑），但頭先見到個比我肥的，都頂硬上做到啲動作，旁邊那個嗌晒救命咁，大家嘻嘻哈哈，我又唔想放棄。」<br>站在幾個fit爆合夥人兼教練中間，阿浩就像漆黑中的螢火蟲般，鮮明又出眾。一個不懂打拳的肥仔做老闆，倒米喎？「唔通楊受成又會唱歌咩？有個地方，正好畀我公餘及放假來打躉，逼自己練拳，好過在家越坐越肥。我不是想變彭于晏，只是想自己健康些，想身邊的朋友都健康些。」</p><p>B2 Fitness<br>觀塘開源道55號開聯工業中心4樓433室<br><br>記者：陳慧敏　<br>攝影：鄧鴻欣、許先煜、潘志恆　<br>編輯：彭錦明</p></body></html>