<html><header><meta charset="utf-8"><title>巴辣惡死變鵪鶉大小姐林淑敏玩那些年</title></header><body><h1>巴辣惡死變鵪鶉<br>大小姐林淑敏玩那些年</h1><p>收視一直持續高企嘅處境劇《愛回家之開心速遞》，喺上個禮拜嘅收視成績，直頭撼低晒所有黃金時段播映嘅劇集！一直都好觀眾歡迎嘅大小姐(林淑敏)、宋瑞輝(許家傑)，喺昨晚嗰集玩初戀，唔少觀眾睇完預告片嗌好正！<br><br>話說昨晚嗰集係講平時做慣巴辣兼惡死嘅大小姐，知道宋瑞輝走咗去重故業陪啲名媛，於是乎假借被逼接受政治婚姻，希望博到宋瑞輝嘅同情，幫佢安排「初戀套餐」嘅服務，最後宋瑞輝應承咗，仲跟足大小姐嘅要求玩那些年！大小姐先係扮學生妹俾做壞學生嘅宋瑞輝調戲，轉過頭又一齊咗去玩滾軸溜冰，跟住又去咗海傍傾心事，成個感覺好鬼old school，但係網民覺得好sweet，仲話好有《我的少女時代》嘅feel，大小姐亦都有喺fb貼相，佢話：「帶我走！#初戀無限feel」<br><br>昨日林淑敏接受傳媒訪問，佢話：「最緊要觀眾睇得開心，因為好多大小姐自己嘅幻想都好超現實，希望大家唔會討厭呢個咁瘋狂嘅大小姐！」查實有唔少觀眾都希望大小姐同宋瑞輝可以有結果，佢就話：「其實如果佢哋要一齊，一定有好多困難喺入面，例如大龍生介入、大家身份懸殊等等，呢啲都係反映到社會實況，但係如果觀眾鍾意，相信編劇都會盡力嘅。」<br><br>講到許家傑呢個好拍擋，林淑敏就讚不絕口話：「我記得第一次合作有一場講我飲醉酒，嗰日都拍咗一整日，之後佢有send短訊俾我，我都係第一次收到對手感謝嘅口訊，之後我哋每次埋位，都會好留意對方嘅演技，如果有問題會互相提醒，我覺得作為隊友可以咁坦誠，真係好難得！」<br><br>許家傑就話：「估唔到林淑敏都一把年紀，但係做少女竟然冇違和感，完全係令我說服，好勁，佢做霸氣嘅大小姐又得，做學生妹又冇問題，睇嚟佢嘅年紀同心路歷程都有一顆少女心！」佢仲話：「我都估唔到大家會咁合拍，好快已經融合咗，拍戲可以遇到好對手真係好難得，佢好肯排戲，又會坐低慢僈傾點做，我真係好多謝佢！」<br><br>至於感情發展，家傑話：「我好希望觀眾鍾意呢個咁奇情嘅關係，我覺得幾似現代版嘅羅拔歐與茱麗葉，我當然希望開花結果， 每次睇新劇本有驚有喜，我都好想知佢哋會點，表面上好難喺埋一齊，但係我同好多觀眾一樣，想佢哋可以一齊！」</p></body></html>