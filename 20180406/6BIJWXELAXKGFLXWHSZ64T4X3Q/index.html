<html><header><meta charset="utf-8"><title>【雷神都要企歪】潘頓鑽石級陣容　騎師王想輸好難！</title></header><body><h1>【雷神都要企歪】<br>潘頓鑽石級陣容　騎師王想輸好難！</h1><p>周日（8日）沙田10場賽事排咗位喇，唯一一位騎師跑足10場你估係邊個？相信大家都好易估中，就係雷神莫雷拉。不過雷神係咪贏梗騎師王彩池，看來又未必，因為以馬匹質量計，潘頓手馬似乎更佳，連場搏殺得手絕對不是夢。<br><br>今期潘頓有九匹座騎，只係少雷神一隻，其中多達7駒於上仗跑入前四名，包括力爭馬王寶座之快放馬「馬克羅斯」，更於主席錦標抽正1檔，此駒跑1600米看似略短，但過去唯一一次贏此程，正是排1檔放到，明顯地這個最內檔優勢，可以幫助牠克服路短障礙。<br><br>潘頓其他座騎方面，列陣第四場三班草地1200米之「精益求精」至今3戰全勝，3歲馬潛力深不可測，今場所有對手一係在港初出欠熱身，一係俱於上仗落第近況有疑問，「精益求精」力足4連勝。<br><br>還有「開懷大少」、「榮冠大道」、「勝得威」及「加州福星」，上仗均拼入三甲表現亦甚佳，這批當打馬今期亦可望在騎師王彩池為潘頓增添分數。<br><br>潘頓周日座騎表（近兩仗名次）：<br>一場 馬到成功（9←7）<br>三場 開懷大少（3←1）<br>四場 精益求精（1←1）<br>五場 榮冠大道（3←6）<br>六場 金 如 意（7←1）<br>七場 勝 得 威（3←2）<br>八場 馬克羅斯（1←10）<br>九場 加州福星（2←3）<br>十場 理想回報（4←3）</p></body></html>