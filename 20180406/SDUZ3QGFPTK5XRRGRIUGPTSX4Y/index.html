<html><header><meta charset="utf-8"><title>中環在線：滙豐一姐返工look撐七欖 - 李華華</title></header><body><h1>中環在線：<br>滙豐一姐返工look撐七欖 - 李華華</h1><p>一年一度Hong Kong Sevens開鑼，贊助商滙豐噚日率先舉行社區同樂日推廣欖球比賽，香港區行政總裁施穎茵（Diana Cesar）當然要出席支持，同場仲有滙豐副主席王冬勝、政務司司長張建宗，同埋啱啱上任嘅東華三院主席王賢誌，當大家以為佢哋會上場表演，咦，個個都business attire，返工咁款喎，難道出席活動後要趕去開會？<br>冇欖球玩唔緊要，Diana就代表滙豐送個本地藝術家辛朝殷手繪嘅欖球紀念品畀張建宗。身形嬌滴滴嘅Diana好誠實咁話，自己冇玩開欖球。不過喺滙豐耐咗，對欖球認識深啲，就發現欖球都唔係想像中咁physical，仲好講究團隊精神。佢話自己雖然冇玩，但單單睇吓學吓都覺得可以應用落企業團隊度，獲益良多咁話。</p><p>拒透露心水隊伍</p><p>Diana透露，過兩日一定會到場睇7人欖球賽，但就唔肯講自己支持邊隊，笑笑口話滙豐裏面好多同事支持唔同隊伍，都啱嘅，老闆心水隊伍呢啲嘢，話唔定係機密呢，費事分化大家喇。<br>雖然噚日天氣頗熱，幾位都落咗攤位影吓相，全場最sporty嘅應該係擔任大使嘅女飛魚歐鎧淳，仲跟小學生一齊參加欖球體驗訓練班㖭呀。</p><p>李華華<br><br>mailto:LiWaWa@AppleDaily.com</p></body></html>