<html><header><meta charset="utf-8"><title>隔牆有耳：倡鰂魚涌公園起樓　泛民　建制　夾擊姚松炎 - 李八方</title></header><body><h1>隔牆有耳：<br>倡鰂魚涌公園起樓　<br>泛民　建制　夾擊姚松炎 - 李八方</h1><p>早前喺九龍西敗選嘅姚松炎，日前以房產研究中心嘅創辦人身份，建議將東區太古城一帶規劃成社區企業市鎮。點知呢個天馬行空嘅建議，一併激嬲咗民主派同建制派，兩派連日嚟接力發聲明嚴厲批評，姚松炎嘅建議被批至體無完膚。姚松炎當日發出嘅新聞稿，寫明「主要贊助」係賽馬會慈善信託基金，唔知馬會稍後會唔會俾政客們詐型呢？<br>姚松炎喺本月1日開咗個記者會，提出喺太古城附近嘅鰂魚涌公園較偏遠位置起樓，畀企業提供員工房屋，減輕市民來往居所同工作地點嘅交通負荷。佢又建議，喺東區走廊經往太古海濱一段嘅馬路上蓋位置興建露天平台，作行人專用區及休憩用地，讓居民來往太古及海濱。</p><p>新民黨轟插針起樓</p><p>本身係民主動力召集人、兼民主黨太古城西區議員趙家賢發聲明，表明反對有關建議，認為姚應先諮詢居民，以示尊重居民，話佢同區內另一位民主派區議員都冇被諮詢過，又話建議將影響太古城居民嘅景觀，居民感到十分厭惡同覺得家園受到侵犯，可見同一陣營都冇面畀。<br>民建聯東區支部接力批評姚松炎荒謬地提出天馬行空式嘅規劃，極度遺憾加強烈反對。立會選舉喺太古城最多票嘅葉劉淑儀，佢領導嘅新民黨噚日發聲明反對方案，話鰂魚涌公園係居民嘅重要活動空間，咁樣起樓即係「插針建屋」，嚴重破壞太古城社區完整性同環境，力斥方案脫離現實，漠視社區。盟友同政敵都唔撐，姚松炎今次點收科？<br><br>李八方</p></body></html>