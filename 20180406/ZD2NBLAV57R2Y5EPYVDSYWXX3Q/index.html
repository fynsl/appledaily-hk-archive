<html><header><meta charset="utf-8"><title>【網民hot talk】網傳上水河上鄉喪燒炮仗　網民：無法無天</title></header><body><h1>【網民hot talk】<br>網傳上水河上鄉喪燒炮仗　網民：無法無天</h1><p>雖然香港已禁止燒炮仗多年，但新界部份原居民村落每逢節慶都會「犯禁」燃點煙花炮仗助慶。剛於周日（4月1日）結束的上水河上鄉洪聖爺誕，同樣有村民在活動期間燃點幾十米長的炮仗，場面震撼。有市民將當時情況拍片放上網，指現場無見到有警員執法，質疑原居民刻意犯法「無法無天」。《蘋果》向民政事務局及警方查詢，雙方均指無收過大會申請燃放炮仗，故屬違法。但本身是河上鄉原居民的上水鄉事委員會主席侯志強就指，燒炮仗是中國人傳統，「高興嘢嚟嘅，唔使咁多事實」。<br><br>有市民日前「North District北區」fb群組發佈一段長約半分鐘的影片，指在洪聖爺誕期間，有村民在河上鄉排峰路洪聖古廟外，用竹杆將一條長幾十米的炮仗垂高，有人大叫一聲「燒炮仗」後，由一名無任何防護裝備、僅穿T侐短褲的男子用打火機點燃炮仗，炮仗爆裂之聲此起彼落，一直燒逾20秒，期間有不少市民近距離圍觀。<br><br>有網民質疑村民「公然犯法」，揶揄警方「買佢哋怕、唔敢執法」、「南生圍放火都得，有咩唔得？」引來居於圍村的居民留言反駁：「圍村係咁架啦！睇唔慣咪住新界啦！」結果觸發一場罵戰，有其他網民反駁「犯法講到奉旨合法咁，你係得嘅」、「犯法係一回事，無人捉係另一回事。」有人更形容香港同元朝一樣都係對人分等：「官商黑鄉第一等、大陸人第二等、色目人第三等、警察第四等、香港人第五等」，相信警察會對圍村居民違法一事「隻眼開、隻眼閉」。<br><br>有份出席洪聖爺誕活動的上水鄉事委員會主席侯志強接受《蘋果》查詢時指，自己無留意在場是否有人放炮仗，笑指在場無警員執法，「你話打劫銀行都無事㗎啦！」他指除非政府授權鄉委會，否則鄉委會都無法在場阻止村民。至於日後會否奉勸村民守法、不再燃放煙花炮仗，侯只重申燒炮仗是圍村傳統，自己無法阻止。<br><br>警方發言人表示會跟進了解事件，重申一直致力打擊非法藏有及燃放煙花爆竹的違法行為，呼籲市民如懷疑有人進行有關的違法活動應向警方舉報。 <br><br>根據香港法例第295章《危險品條例》及第228章《簡易程序治罪條例》，任何人非法藏有或燃放煙花爆竹均屬違法，如非法藏有或燃放煙花爆竹，一經定罪，最高可被罰款2.5萬元及監禁6個月。 <br><br>【網民咁講】<br>Antonio Wong：南生圍放火都得，有咩唔得？<br>Heyman Leung：香港同元朝一樣都係對人分等㗎。官商黑鄉第一等、大陸人第二等、色目人第三等、警察第四等、香港人第五等。<br>Raymond Li：有晒片，差佬係咪最少要去拉點火嗰個呢？<br>Chung Wan：邊個燒呀？你有冇當場捉住佢？無就企埋一邊睇燒炮仗！<br>Cindy Leung：圍村係咁㗎啦！睇唔慣咪住新界啦！<br>Kyle Li：犯法講到奉旨合法咁，你係得嘅。</p></body></html>