<html><header><meta charset="utf-8"><title>黃聖依唔知囝囝幾多歲微博公開道歉</title></header><body><h1>黃聖依唔知囝囝幾多歲<br>微博公開道歉</h1><p>含住金鎖匙出世嘅小朋友，未出世已經贏在起跑線上。但係咪一件好事呢？<br><br>暴發如黃聖依，佢間屋真係大到，皇宮一樣，但對六歲大仔安迪嚟講，又如何呢？阿媽連個仔今年幾歲都答唔到，就算間屋豪華過城堡，都冇用。<br><br>但安迪話佢已經習慣晒，沒有媽媽的日子。<br><br>話說黃聖依早前同囝囝應邀拍咗個大陸真人騷，叫做《媽媽是超人3》。本來個節目係sell黃聖依呢個媽媽點樣「超人」法，可惜個個錯晒重點，焦點去晒佢屋企有幾豪（其實係佢老公有米），例如，寬敞嘅衣帽間，名牌手袋一個個就好似超市上架嘅雜貨咁就咁擺喺度，無遮無掩。<br><br>但其實呢間屋，唔係佢真係住緊嗰間。之前已有報道，指黃聖依為免俾人覺得佢「曬命」，所以低調買咗間3,200呎「細屋」扮自己居所……<br><br>無言？未住。黃聖依唔想曝光嘅豪宅，就係有百億身家嘅老公楊子位於河北嘅豪宅，外觀成個小巨蛋咁，佔地估計最少九萬尺，裡面仲有機動遊戲、有滑雪場，有超大波波池。嫲嫲霸氣話：「安迪就是我最疼愛的大孫子，安迪就喜歡出去玩，我就給他修了一個遊樂場；冬天呢，安迪想滑雪，我們就為他修了一個滑雪場。他要甚麼，我都滿足他。」<br><br>嫲嫲由安迪仲係BB嗰陣、約三個月大已經湊佢，一直湊到三歲；反而阿媽黃聖依，就唔係成日見個仔。節目中每個媽媽都要做個Test，睇下佢對子女了解有幾多，結果黃聖依得28分，是所有媽媽中倒數第二。其中一題係：「平時爸媽工作忙的時候，安迪會感到孤單嗎？」黃聖依答「應該會吧」，安迪卻諗都唔諗：「不孤單，因為已經習慣了。」黃聖依眼淚即奪眶而出。<br><br>節目播出後，黃聖依喺微博向兒子道歉——點解要喺微博向囝囝道歉呢？親口講不是更溫馨嗎？「我在想也許作為媽媽的身份，我的確應該跟安迪說聲對不起！還沒有很瞭解安迪，他卻慢慢的長大了，回頭想想，還是有很多遺憾的，現在真心覺得，甚麼都代替不了對孩子的陪伴！我羡慕奶奶跟安迪的親密感情，安迪的一句：『習慣了孤單』，讓我的眼淚止不住流下來，也許我做不了真正的超人媽媽，但我要給予孩子更多的陪伴，做一個孩子眼中的好媽媽！謝謝所有關心和支持我的人，謝謝#媽媽是超人第三季#讓我真正成長！」<br><br>囝囝嘅感情同反應，絕對係真，咁黃聖依呢？</p></body></html>