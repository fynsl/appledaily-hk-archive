<html><header><meta charset="utf-8"><title>趣BLOG BLOG：百億市值港股大贏家 - 股榮</title></header><body><h1>趣BLOG BLOG：百億市值港股大贏家 - 股榮</h1><p>每一季完結後，除了檢閱自己投資組合回報外，還會做多一個動作，就是統計上季表現最好的大市值股份。這個動作有兩個含意，一是發掘滄海遺珠，二是基金界對行業是否趨炎附勢。</p><p>今年必選醫藥股傍身</p><p>以上季為例，約2,000隻港股中，逐隻睇自然嘥氣，一般只會用彭博機，收窄揀股範圍，用首季股價變幅（只列正回報）是一個選項，另一個選項是市值大細。用市值百億元以上，希望剔走一些妖股細價股，事關三四線股如非莊家insider，升的時候大家一定沒份，散水的時候就瀨嘢走唔到，即時一季動輒倍計升幅，這類easy money大家無謂沾手了。<br>上季市值百億元、升幅兩成或以上的港股，總數有64隻。頭3隻分別係民眾（279）、金蝶（268）及寶勝（3813）。279係咩料，有炒開股的朋友都心知肚明，三個字，不要碰。金蝶業績未見標青，上季股價漲八成，只靠兩個字：北水。至於寶勝就是私有化效應，令股價飆升。<br>股票世界沒有無緣無故的升，也沒有無緣無故的跌。市值越大，推上的難度越高，撇除冷門股份，首季跑出的股份，主要有兩大類：內房股及醫藥股。64隻跑出股份，內房股佔19隻，比例達三成，當中以中型內房股升幅最搶鏡，再深入分析升幅高的內房，特點是頗大比重土儲及發展項目位處大灣區內。</p><p>另一個標青板塊是醫藥股，合共有10隻打入最佳65強中，市值由百餘億中型至逾千億大型藥企都有份，某程度凸顯基金界已將藥股放入倉內，今年沒藥股傍身，感覺就如去年沒揸科網股般不安。<br>除兩大板塊，表現較佳的還有內需、燃氣及資源股。當然絕大部份時候，好嘢唔會平，但業績期塵埃落定，大家自然有數得計，低PE高增長的滄海遺珠，經過一輪挑選，亦會放入觀察名單，伺機吸納。<br>這篇文寫在外遊前，一如上篇blog〈季結與跟進〉所言，會用匯豐派息金額、跟紅頂白式買入兩隻股份，就是大表名單上的龍光（3380）及東岳（189）。成績如何，下季計數，但揀股背後，想帶出大家投資前，自己先做好功課。投資沒有捷徑，亦沒有不勞而獲，齋聽冧把就賺到錢，只是好運，亦是厄運。<br><br>股榮<br> http://fb.com/stockwing1 </p></body></html>