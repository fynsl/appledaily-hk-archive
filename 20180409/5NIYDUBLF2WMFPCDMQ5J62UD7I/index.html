<html><header><meta charset="utf-8"><title>隔牆有耳：中大段夫人好猛料 - 李八方</title></header><body><h1>隔牆有耳：中大段夫人好猛料 - 李八方</h1><p>中文大學新校長段崇智唔經唔覺履新咗3個月，但佢太太Cecilia Lo從未試過以校長夫人姿態現身。八方發現段夫人原來好猛料，仲早過段校長加入中大，喺醫學院做訪問教授。</p><p>鑽研兒童先天性心臟病</p><p>Cecilia Lo係兒童心臟病學專家，本身係美國匹茲堡大學醫學院發育生物學系系主任，喺研究兒童先天性心血管疾病有卓越成就，香港都好少同佢相類嘅醫學科研人才。上年10月佢來港帶領中大醫學院心血管基因組醫學中心，希望為本地同華人兒童心臟病治療帶來突破，仲獲得中大「Vice-Chancellor Discretionary Fund」嘅資助。呢個基金係中大校長有份批，為「極具優勢及策略性」嘅研究提供資助。咦，咁咪即係段校長批畀佢夫人？原來八方諗多咗，基金曾批出三輪資助，都由中大前校長沈祖堯喺任內根據委員會審議批出，其中一個就係段夫人帶領嘅心血管基因組醫學中心喇。</p></body></html>