<html><header><meta charset="utf-8"><title>陳帆的象徵意義（添馬男） - 添馬男</title></header><body><h1>陳帆的象徵意義（添馬男） - 添馬男</h1><p>如果在689年代，問責制庸官代表首推教育局局長吳克儉，去旅行多過返工，處事得過且過。他跟隨689下台而離開官場，林鄭上場，本來大家都寄望有一番新氣象，至少唔好再有類似吳克儉這類庸材獻世，哈，點不知有人辭官歸故里，有人漏夜趕科場，補上庸官呢個騎呢位，此人青出於藍，就是運房局局長陳帆。</p><p>管治水平比上屆更倒退
</p><p>上周立法會就一地兩檢條例草案舉行公聽會，陳帆以「甩轆」形容高鐵出軌事件，惹來經民聯議員兼行會成員林健鋒不滿，陳帆即稱甩轆可解作「車輪鬆脫」和「小瑕疵」，他所指是後者；公民黨立法會議員譚文豪反問何不直言「出軌」，陳帆反駁出軌可解釋為二人有婚外情（affairs)，不如甩轆貼切，結果引來全場譁然。<br>佢另一次講汽車增長，就話「年輕人買唔到樓，又想自己有個空間，畀軀體同個靈魂出去遊走一下，就去買車。」喺一地兩檢嘅法案委員會上，就搶先代律政司司長鄭若驊回應關於《基本法》嘅問題，聲稱「或者唔識法律都可以講吓普通人嘅睇法」。今年三月在一地兩檢法案委員會會議上，尹兆堅問受到法律挑戰時，有冇後備方案，陳帆就提到香港係三權分立。哈，今次中正地雷，法案委員會主席葉劉淑儀立即指正，香港特區在憲制觀點上並非三權分立，只係司法獨立。 <br>陳帆一而再地衝出嚟表演、失言、失態，已經成為官場新常態，好明顯係佢每次表演完畢，唔單止冇人敢批評，大家仲扮擦鞋仔直豎拇指表示局長好嘢，夠膽玩返班議員轉頭。<br>港英政務官出身的官員，肯定唔可能認同陳帆亂噏搞爛gag之作風，面對議員質詢，政務官寧願選擇「食帶」，無限loop原本準備好的line to take，至少唔會輕佻浮躁，毫無官員應有的品格，尤其比起前任張炳良不亢不卑，更顯出此等庸官之無能。<br>陳帆82年加入政府任職助理電子工程師，2009年出任機電工程署副署長，2011年升任署長，專業職系出身，最高去到屬首長D5級，D8常任秘書長都未做過，只因得林鄭提攜而晉升為運輸及房屋局局長。如此履歷，如果做出成績，至少有張炳良一半都好，𠵱家成個維園阿伯咁款，你問佢局內常秘服唔服？<br>去年陳帆上任在記者會多次被追問，作為專業職系機電工程師出身，如何說服公眾他能勝任運房局局長。有記者要他即場講出，現在市民輪候公屋需時多久、高鐵將於何時完成，佢全部唔識答，只係用語言偽術耍走人：「與其我用語言說服你，我是否勝任，我希望大家給時間，看看我們日後用行動證明，看看我們成績是否符合你的期望。」好明顯𠵱家陳帆表現並不符合公眾期望，大半年下來冇反省改善，仲變本加厲，莫非真係有人撐腰就可以打橫行？狐假虎威，由口舌招尤之庸官處理房屋、運輸兩大瓣隨時爆大鑊的政策，本屆政府民望想改善都難，完全同議員有冇拉布有冇佔中，或者有冇港獨無關，實屬咎由自取。<br>陳帆現象標誌着特區政府管治水平，由上屆吳克儉level再後退了一大步。<br><br>添馬男</p></body></html>