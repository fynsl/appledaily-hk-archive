<html><header><meta charset="utf-8"><title>財路：中交建嚟緊有運行 - 錢雋</title></header><body><h1>財路：中交建嚟緊有運行 - 錢雋</h1><p>包括一帶一路舊經濟股份，呢兩年死晒火，當中中交建（1800）2020年預測PE番4倍幾超低單位數，想點？<br>中交建上年度盈利209億元（人民幣．下同）增長近22%，新簽合同9,000億元，執行中未完成合同高達1.37億元，呢個數額，係上年營業額4,600億元近3倍，講係咁講，唔再新增訂單，中交建嚟緊日子成績單，都夠照。<br>除咗一帶一路，內地多個地區性戰略建設，好似長江經濟帶、雄安新區，同粵港澳大灣區，加埋內地keep住投放資源到鐵路項目，預定固定資產投資7,320億元，包括4,000公里鐵路新建項目，而喺2019年同2020年，新建鐵路5,000公里以上。睇到係，中交建單食住內地多瓣數基建工程，嚟緊日子，仍然有運行。<br>場內專業預測，中交建今、明、後三年EPS 1.57港元、1.79港元同2港元，中交建現價8.36港元，三年預測PE得5.3倍、4.7倍同4.2倍。其他一帶一路瓣數，大家鬥殘，比嚟似冇乜意思。<br>睇番中交建，上市以嚟平均PE 11.4倍，明年預測PE比上市平均，平咗近60%；又場內專業預估，中交建今、明兩年PB 0.55倍同0.5倍，又係殘到不得了。彭博資料，3月以嚟13間大行報告，平均目標價12.47港元，最牛嘅大摩同華泰，則俾到中交建14港元以上目標價，中交建現價講緊要升近70%。<br>又就算以呢個水位計，中交建明年預測PE都係得12倍，都係啱高過歷年平均PE少少，兼未上到2014、15年，中港瘋牛期，中交建曾見14倍PE水位。<br><br>錢雋<br>細價股專家<br>本欄逢周二刊出</p></body></html>