<html><header><meta charset="utf-8"><title>大棋局：2019大爭之世（三） - Mr. Tregunter</title></header><body><h1>大棋局：2019大爭之世（三） - Mr. Tregunter</h1><p>要留意，中國已經用開戰前的外交辭令回應貿易戰。4月6日，新華社喺微博以中國開戰前慣用的外交辭令「勿謂言之不預」回應貿易戰，語出康熙上諭，用今日的話講即係「咪話唔單聲」。中國對印度、蘇聯、越南三次開戰前都在官媒用過此外交辭令。<br>好明顯中國想打斷特朗普「你大我1,000萬，我反大你2,000萬」嘅國際演出，唔想籌碼推得太高，最後落唔到台。因為勿謂言之不預嘅內在含意，係你唔好搞咁多花臣，我會跟到底，咁特朗普反而要諗是否繼續推籌碼。中國表明唔想打貿易戰，但問題其實在美國想唔想真正觸發貿易戰。也就係，特朗普此舉係短慮，還是長謀？<br>如果特朗普此舉只為中期選舉，以展現拋窒中國之勢刺激選民腎上腺素上升攫取選票，那只係短慮，貿易戰的確三幾個月便會玩完，不足與道。然而若特朗著此舉不只為中期選舉，所謀者為更長遠之事，咁就唔止玩推籌碼拋窒，反而怕中國唔落疊唔跟。<br>今日唔係19世紀，唔係以白銀作為硬通貨，單純入超、出超概念已不合時宜。再次強調，自布雷頓森林體系後的美元時代，美國一定要貿易逆差先可將美元派街坊。所以解決美國貿易逆差乃一偽命題，美國貿易逆差消失，意味美元派街坊的情況亦會消失。要出現如此情況，除非我哋嘅貨幣系統唔再行美元體系，但現時冇可能，美國唔需要貿易順差。</p><p>美國的如意算盤</p><p>執住美國貿易逆差來砌可達到3個效果，其一，擴大美國出口到中國之份額；其二，減少中國出口到美國之份額；其三，逼人民幣升值。第一點，即中國要開放市場；第二點，即壓制中國部份高科技行業增長；第三點，最簡單，人民幣升值等於中國貨加價，競爭力自然下降。<br>兜兜轉轉，你會發現點解同80年代美國對付日本嘅手法咁類似？因為現年70歲的美國貿易代表萊特希澤，曾任列根政府的貿易副代表，就係當日負責同日本打貿易戰，《廣場協議》幕後推手之一。中國經濟體量比昔日的日本大，中國人亦比較蠱惑，重複同樣的招數難奏效。所以手法要比往日複雜，過程要比往日長，原理卻仍然相近。<br>美國80年代對付日本的招數，其實像使用時間停止器。日本經濟就像凝結於80年代，30年前一碗叉燒拉麵800 Yen，今日都係800 Yen。中國經濟若凝結於當下，談何崛起。<br>（待續）<br>重溫之前兩集：<br>2019大爭之世（一）<br> https://bit.ly/2Jux9Ql <br>2019大爭之世（二）<br> https://bit.ly/2uWOEFJ <br><br>Mr. Tregunter<br>本欄逢周二刊出</p></body></html>