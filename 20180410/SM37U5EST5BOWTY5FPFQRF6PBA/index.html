<html><header><meta charset="utf-8"><title>中環在線：19萬日本豪華團冇肉食？ - 李華華</title></header><body><h1>中環在線：19萬日本豪華團冇肉食？ - 李華華</h1><p>雖然家陣人人都話鍾意自由行，但旅行團需求並冇減少，而且越搞越豪！縱橫遊（8069）噚日宣佈，今年11月將推出由JR東日本經營嘅豪華列車TRAIN SUITE四季島鐵道遊，團費最高索價18.88萬元。<br><br>以為位位收十幾萬好易賺？縱橫遊常務董事袁振寧透露，呢類團嘅利潤其實唔多豐厚，因為淨係book架車，已經要3,000萬日圓（約219.8萬港元），以呢個團名額34人計，每個客成本最少要6.5萬元，仲未計落地成本，例如豪飲豪食，住頂級酒店咁，實際袋落袋嘅，未必如想像中咁多。<br><br>今次個團去7日6夜，其中4日會留喺列車上，覺得18萬太貴嘅，可以入住最平嘅經濟位套房，不過團費都要11.8萬元。<br><br>袁振寧話，香港人消費力高，旅行團「過10萬好平常」，最緊要係物有所值。不過佢亦分享搞豪遊團唔可以一味賣「貴」：「以前豪華團搭商務（機位），食米芝蓮（餐廳）就ok，𠵱家唔得喇，感覺太土豪，（景點）要再特色啲、隱世啲」。</p></body></html>