<html><header><meta charset="utf-8"><title>魚樂無窮：強勢破頂要尊重 - 唐牛</title></header><body><h1>魚樂無窮：強勢破頂要尊重 - 唐牛</h1><p>特朗普一句與習近平永遠係朋友，將整個貿易戰氣氛由負轉正，港股收市成功企穩三萬大關。這亦說明只要口風一轉，形勢可以180度扭轉，坐指數股過夜的戰友，要繼續提高警覺。<br>強調係指數股，因為個別板塊依然炒到啪啪聲，醫藥股及軟件股係表表者，第二季推介金蝶（268）強勢破頂，美中不足是未觸及建議買入價7.2元便極速反彈，順勢入場的戰友，我真係恭喜你呀。<br>另一個熱炒概念，必數海南自由貿易港。博鰲亞洲論壇正於海南舉行，四方八面傳來消息，指論壇主辦地是新港口選擇地點之一，更預期習近平明早的開幕式演講會正式宣佈。<br>未出發先興奮，A股海南板塊全線漲停，經營海口美蘭機場的航基股份（357），上周五偷步炒後，昨日再踢高一成，成交大增逾七成，意味春江鴨盤已成功消化，兼進入無蟹貨區，動力更強。<br>海南今年建省30周年，未來定位一帶一路中心樞紐指日可待，係咪可以繼雄安概念後大炒特炒？相信言之尚早，但航基現價與每股NAV相若，防守力一流，加上概念夠獨特，計好止蝕位放手一博，話唔定有意外驚喜。<br><br>唐牛<br> http://fb.com/tongcow88 <br>本欄逢周二、四刊出</p></body></html>