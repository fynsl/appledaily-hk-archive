<html><header><meta charset="utf-8"><title>中環在線：陳智思未食過「懶肉買線」 - 李華華</title></header><body><h1>中環在線：<br>陳智思未食過「懶肉買線」 - 李華華</h1><p>公職多多嘅行政會議召集人陳智思（Bernard），最近做埋香港故宮文化博物館董事局主席，不過佢噚日出席花旗傑出財經新聞獎頒獎禮時，竟然自爆之前未去過北京故宮！</p><p>為公職遊故宮惡補</p><p>話說唔少香港人都去過北京旅遊或出差，故宮可以話係必去嘅景點，但Bernard話做呢個職位前從來未入過故宮，只係喺外面行過吓，所以今年初特登去惡補，「故宮好多藏品原來喺室外，兩日行咗4小時，凍到我呢……」<br>然後Bernard又借啲意讚吓馬會董事兼恒隆地產行政總裁陳南祿（Philip），話香港故宮博物館多得馬會捐錢，有咗硬件，將來要培育多啲人才咁話。<br>講起Bernard嘅公職，不得不提嘅，係佢係降低食物中鹽和糖委員會主席，港人近年流行食「勿演懶肉實小勒買線」，佢竟然又未食過，唔夠貼地喎！<br>不過咁，佢都識呼籲大家唔好飲湯，只係食米線；而嚟緊年底降鹽糖會將推出4個標籤，包括冇鹽、冇糖、少鹽、少糖，餐廳係自願形式參與，究竟成效有幾高呢，呢個係一個謎。<br>咁不如索性學英國徵收糖稅？Bernard就話好多人都咁建議過佢，但佢自己就覺得冇用，「講真，貴咗你咪照食，返屋企咪又係自己溝啲糖落去」，又好似幾有道理。</p><p>李華華<br><br>mailto:LiWaWa@AppleDaily.com</p></body></html>