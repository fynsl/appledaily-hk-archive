<html><header><meta charset="utf-8"><title>魚樂無窮：畏高戰友揀特步 - 唐牛</title></header><body><h1>魚樂無窮：畏高戰友揀特步 - 唐牛</h1><p>港股連升三日，足足挾高1,000點，一度升穿31000大關，貿易戰極速降溫，淡友見勢色不對平倉食糊，令升勢來得既急且勁。之前超強的醫藥板塊，因為國藥（1099）突然盈警，氣氛急轉直下，國藥自己更喪插17%，短線似乎要唞唞。<br>另一個熱炒板塊體育用品股，繼續得勢不饒人，龍頭股安踏（2020）受惠首季銷售數據靚，再炒高11%，大摩同步調高目標價至48.2元，尋頂之旅未完，心思思但畏高的戰友，不妨諗諗特步國際（1368）。<br>揀特步國際，當然唔只係單憑炒同類型股份咁簡單︰集團剛剛公佈首季業務營運狀況，平均同店銷售較2017年同期錄得低雙位數增長，講過無數次，睇季度數據一定要比較，翻查資料，過去四季增長均只得單位數，意味最新數據乃真堅抽，冇花冇假，難怪兩日最多搶高超過一成。<br>特步國際乃高息一族，雖然升了一浸，但股息率仍接近五厘，防守力更勝安踏。今年初公司宣佈了回購及增持計劃，亦透露2018年的財務表現及現金流量將大幅改善，包底定心丸都派埋，冇得頂！挑戰6元歷史高位，指日可待。<br><br>唐牛<br> http://fb.com/tongcow88 <br>本欄逢周二、四刊出</p></body></html>