<html><header><meta charset="utf-8"><title>得一句對白首提名金像獎綠葉王寶珮如珍惜：唔想辜負老公</title></header><body><h1>得一句對白首提名金像獎綠葉王<br>寶珮如珍惜：唔想辜負老公</h1><p>寶珮如憑《藍天白雲》提名大後日舉行的香港電影金像獎最佳女配角，對手有台灣國寶級的吳彥姝，去年吳已憑此角色角逐金馬女配，邵音音屬兩屆金像女配、影后級葉德嫻，還有呼聲高的鄭欣宜，皆是優秀對手。（提名名單見附表）<br>53歲的寶珮如出道多年，卻不幸於1999年撞車漽容，闊別演藝界十多年後復出，便獲金像獎提名，她自言獲得人生第一個提名，心情異常冷靜。戲中飾演軟弱傷殘，有小兒麻痹的媽媽，寶珮如為演好角色，下了不少苦功，她坦言年輕時太容易得到機會，好少會努力投入去做，年紀大了反而想做好件事，她說：「唔係話我值得提名，我先生支持我去試鏡，我唔想辜負佢，自己想做得好啲。喺屋企攞杯水都拐吓拐吓練習，狂減肥做運動練鋼條身形，曬到好黑，因為我係賣菜。一場戲被個女狂打面，打到爆晒微絲血管，自己都驚成塊面花晒有裂痕。」<br>雖然戲中只有一句對白，但已足以令寶珮如獲提名，她指劇本對白應包含肢體語言、內心戲、眼神等，最後一句「Connie你救我呀！」已經得到想要的滿足感。寶珮如說：「我當初係冇信心去做，導演覺得我好自然，佢唔鍾意啲人刻意做戲，所以就錄用我。有提名已經當攞咗獎，我係有缺陷，當年越想做就越冇人搵，如今有人搵我會去做，首要一定係做教會事奉工作，我想同大家分享。」</p><p>無所適從爆喊</p><p>此外，寶珮如昨日到商台受訪，承認感到大壓力，並非為獎項，而是希望做好每件工作：「曾經因為自己唔完美而好傷心，𠵱家接受咗喺美麗框框外去珍惜眼前嘅機會。日前奶奶出殯，我同老公講不如畀我喺屋企唞唞唔出席，但老公話好難同親人交代，突然覺得有啲無所適從爆喊，最後有尊重老公出席喪禮。」<br>採訪：張俊銘</p></body></html>