<html><header><meta charset="utf-8"><title>中環在線：香港寬頻翻炒殺價超人 - 李華華</title></header><body><h1>中環在線：香港寬頻翻炒殺價超人 - 李華華</h1><p>早前網上流傳一封信，係香港寬頻（1310）高層要求應徵者WOW佢哋，求職時唔好講阿媽係女人，要講阿媽有幾靚，隨即變成網民熱話。</p><p>新廣告「秒殺漫遊獸」</p><p>應徵者夠唔夠WOW就唔知，但噚日香港寬頻同大台搞咗個記者會，一入到會場，播住超人音樂、大屏幕上大大隻字寫住「WE ARE GAME CHANGERS」，感覺就有少少old school。之後大會播番N年前舊拍檔王維基炮製嘅「殺價超人」廣告，最後鏡頭一轉，播出今年最新廣告，竟然係「秒殺漫遊獸」，感覺上似係新瓶舊酒，用番舊橋，唔多WOW喎，唔通高層已經覺得WOW咗？<br>播完條片，香港寬頻行政總裁楊主光以「殺價超人」造型出場，更大叫「殺價、殺價！」見佢件衫都相當緊身，加埋重裝甲，成個記者會見佢擺晒甫士影相。<br>最後佢更加同拍檔，每人舉起把劍影相，似乎係模仿七十年代經典卡通超人片。但橫睇豎睇，佢呢身造型都係似鐵甲奇俠多啲囉。其實講到有成2,700名應徵者，照道理請個新人諗條新橋，都應該唔係好難！<br><br>李華華<br>mailto:LiWaWa@AppleDaily.com</p></body></html>