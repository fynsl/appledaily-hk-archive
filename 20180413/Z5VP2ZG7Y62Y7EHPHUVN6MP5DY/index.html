<html><header><meta charset="utf-8"><title>【騎呢TA】飛的上欄未算奇　半架車插入二樓人冇事</title></header><body><h1>【騎呢TA】飛的上欄未算奇　半架車插入二樓人冇事</h1><p>日前九龍灣發生的「飛的」事件實在相當匪夷所思，衝出油站卡在行人隧道上面堪稱奇景，好在無途人中招，司機也只是輕傷，最後變成一個笑話，網民亦都唔留手出力恥笑同改圖，斷估已成功打入了本地騎呢TA（traffic accident）名冊。</p><p>除了「飛的」，馬路上當然還有很多同樣估佢唔到、諗極唔明的TA，其中一單印象好深的，是年初在美國南加州有部私家車車頭插了入一楝平房的二樓，奇就奇在附近既無天橋亦都無其他高的建築物，要由平地飛上二樓再插到實的確勁過拍戲。事後司機話原來是炒上了行車線之間的石壆再飛起，才能夠完成這個高難度動作，至於點解會咁呢？咪又係藥駕累事囉，好在司機同乘客都只是輕傷，亦都無傷及無辜。</p><p>另一單幾年前發生在四川的就比較另類，不是部車位置騎呢，而是出事司機騎呢。話說開運沙泥大貨車的男司機撞車後被困車內，駕駛席壓住自己一隻腳以為有截肢危險，居然出手阻止消防員救援，要先打電話問老婆如果得番一隻腳還愛不愛他，好在老婆話愛，消防員才可以開工救人啊。最後搞足半日先救到他出來，亦都好彩不用截肢，網上圖片見到救援過程中他都不忘淡定煲煙的畫面，真係令人哭笑不得。<br><br>撰文：Dolly Lam<br><br>全新旅遊專頁，即like籽想旅行： https://fb.com/travel.appleseed <br></p></body></html>