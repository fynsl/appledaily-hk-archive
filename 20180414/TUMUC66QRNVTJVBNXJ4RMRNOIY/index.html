<html><header><meta charset="utf-8"><title>劉詩詩被屈有婚外情兼陀B吳奇隆：零容忍</title></header><body><h1>劉詩詩被屈有婚外情兼陀B<br>吳奇隆：零容忍</h1><p>噚晚台灣傳媒忽然爆出一個驚人消息……指吳奇隆同結婚3年、兼細佢16年嘅大陸女星劉詩詩三年婚姻玩完，標題仲話劉詩詩有婚外情，仲有埋BB……<br><br>唔是嘛？咁突然？早排兩個先至去洛杉磯過二人世界，點解無啦啦變三人世界？<br><br>呢個驚傳離婚嘅風，其實係來自大陸。台灣傳媒引述大陸消息稱，劉詩詩出軌並懷孕，但BB爸爸唔係吳奇隆，標題仲寫著「卓偉爆料：劉詩詩承認婚內出軌，和吳奇隆已協議離婚！」卓偉，即係喺大陸有「第一狗仔」稱號那位。<br><br>睇到呢度，證據呢？<br><br>大陸傳媒報道，一名知名博主向卓偉求證，卓偉就話係俾人借佢個名亂講，並無此事。吳奇隆身邊嘅工作人員都話，「兩人感情挺好的」。<br><br>往常見親吳奇隆夫婦，大多數都係喺機場，而且畫面通常都係吳奇隆一人推住成車行李，氣質人妻劉詩詩就好整以暇，篤手機或者欣賞老公嘅強勁臂彎。喺無啦啦爆出婚外情有埋BB咁嘔血嘅劇情之後，今日一大早，吳生吳太就現身上海機場，素顏嘅劉詩詩戴mask遮面，兩眼係咁游走喺老公身上，仲出手摸———手臂。<br><br>吳奇隆呢？繼續做番佢一貫嘅角色——推行李。兩公婆夾啱時間出埠兼用行動闢謠。<br><br>同日，吳奇隆兩公婆委託律師發聲明，稱部分網民惡意捏造並散佈「劉詩詩出軌」、「劉詩詩承認婚內出軌，且和吳奇隆已協議離婚」等大量不實訊息，皆屬蓄意造謠，稱若不刪除不實信息與評論，將循法律追究，講明「零容忍」。<br><br>不少網民都讚吳奇隆係愛妻好男人，亦睇得出佢有幾在乎劉詩詩。亦有網民由聲明中發現原來劉詩詩本名叫「劉詩施」。</p></body></html>