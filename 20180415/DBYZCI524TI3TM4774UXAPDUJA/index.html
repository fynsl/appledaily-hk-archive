<html><header><meta charset="utf-8"><title>【金像獎前哨戰】鄧麗欣毛舜筠周秀娜　爭影后獨白</title></header><body><h1>【金像獎前哨戰】<br>鄧麗欣毛舜筠周秀娜　爭影后獨白</h1><p>香港電影金像獎今晚舉行，各大獎當中，以最佳女主角競爭最為激烈，五位候選演員當中，只有毛舜筠、鄧麗欣和周秀娜未曾奪得影后，而鄧麗欣和周秀娜更是首次獲得影后提名。我們找了三人做訪問，看看她們賽前有甚麼內心獨白想發表。</p><p>周秀娜</p><p>「好多人話，女人年紀越大，條件越細，條curve會一路咁鏟落去。30歲係女人嘅心理關口。<br><br>但我，唔係咁睇。<br><br>女人到咗30歲，人生歷練會令佢成長，令佢明白女人唔一定用美貌去換取事業。尤其係演藝事業。<br><br>要演好林若君嘅內心爭扎，當然唔容易，要改變觀眾對演員嘅偏見，其實更難。<br><br>好慶幸自己呢幾年嘅付出都有回報，與其話女人30係一個危機，不如話香港嘅女演員更加需要發揮空間同埋機會。<br><br>希望觀眾可以多啲支持香港電影，鼓勵年輕女演員。<br><br>請支持我，我係周秀娜。」</p><p>毛舜筠</p><p>「我諗都有一段幾長嘅時間，冇拍過咁一部咁嚴肅嘅電影。<br><br>要演繹一個患有自閉加中度智障仔嘅媽媽，我哋係用咗好多時間同埋好多心機去做research，做好多密集式家訪，睇好多錄影帶。<br><br>演好黃金花呢個角色，實在係唔係一件容易嘅事，但比起好多患自閉症細路仔嘅家人，其實呢啲係微不足道。<br><br>或者我哋忽略咗呢小撮人，唔明白佢哋嘅感受。<br><br>比起得獎，我更希望將關懷弱勢嘅訊息，透過電影傳揚出去。<br><br>我係毛舜筠，請支持我。」</p><p>鄧麗欣</p><p>「遇到《空手道》呢部戲，可以話係我嘅幸運，我得到好多認同，換嚟好多祝福。<br><br>最幸運嘅係，我之前十幾年嘅努力，終於被認同。<br><br>冇當日嘅阿寶，又點會有今日嘅平川真理？<br><br>呢部戲令我體會到，無論之前遇到幾多難關，受到幾多批評，你都要好似平川真理咁，企番起身，勇敢面對。<br><br>或者好多人對我好有信心，但我無時無刻都要記住，我一定會遇到比我更強大嘅對手。<br><br>我係鄧麗欣，Arigato gozaimashita。 」<br><br>採訪：陳杰、馮國康、何永寧、Sapna<br>攝錄：馮峰、Neo、馮嘉銘<br>攝影：仇志德、陳俊強、陳慧安<br><br>周秀娜<br>髮型：Amber Tse @Queens Private I<br>化妝：Circle Cheung @ndnco.co<br>服裝：Versace<br>場地：PLAY HKPOP<br><br>毛舜筠<br>服裝：Giorgio Armani<br>場地：SL iBuddies<br><br>鄧麗欣<br>髮型：Euling Chow @ IL COLPO TST<br>服裝：SPORTMAX、Nike<br>場地：FFG武術健身中心</p></body></html>