<html><header><meta charset="utf-8"><title>中環在線：大台女主播跳槽去賣樓 - 李華華</title></header><body><h1>中環在線：大台女主播跳槽去賣樓 - 李華華</h1><p>近年電視主播離開大台後，通常都有好路數，例如當年「新聞之花」趙海珠去咗法國巴黎銀行賣輪，輾轉去咗渣打做外匯策略師，成為大台主播跳槽嘅經典例子。最近又多一位大台財經主播潘澧瑤（Mori）跳槽去發展商百利保（0617）嘅賣樓部門，即係幫羅旭瑞打工咁話？<br>話說百利保近年賣樓積極番少少，今年8月將會推九肚山豪宅項目，涉及136伙分層戶及同24幢洋房，所以都要招兵買馬幫手推盤嘅，近年喺大台做樓市節目嘅Mori，都好順理成章咁入咗去。<br>Mori早年喺樹仁新聞及傳播學系畢業，之後就入咗去有線財經做咗4年女記者，輾轉再去咗大台做兩年，涉獵港股同樓市節目，聽聞佢呢個星期開始返新工喇。Mori早排仲趁返新工前，去咗歐洲旅遊叉足電先返嚟。講開又講，近年都唔少大台主播最終唔係去咗發展商打工，就係落戶輪商，唔知呢個會唔會係未來趨勢呢？<br><br>李華華<br>mailto:LiWaWa@AppleDaily.com</p></body></html>