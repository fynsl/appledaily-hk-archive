<html><header><meta charset="utf-8"><title>異動空間：空襲當好消息炒？ - 魏力</title></header><body><h1>異動空間：空襲當好消息炒？ - 魏力</h1><p>敍利亞空襲一粒鐘完成，如無後續行動，個市隨時調轉當好消息炒。分析牛熊證街貨，牛熊比例為56%對44%，相反理論睇，似乎揸牛仔危啲，但分析埋重貨區，牛仔重貨區為30100至30180，相對期指張數1,429張，要向下隊700點先劏到牛；熊仔重貨區則為31300至31499，相對期指1,929張。同樣向上或向下700點，屠熊明顯和味得多，大戶條數係咪咁計？拭目以待。然而，遠睇隱憂仍然甚多。美股業績期展開，花旗、摩通及富國等大銀行季績好過預期，但股價全線見光死，是否代表加息憧憬炒過龍？如銀行股唔掂，科技股又無起色，業績期後美股確實難有運行，間接拖埋港股落去。<br>港匯落到7.85，金管局兩日接錢近百億，本周二銀行體系結餘降至1,701億元。以每日接40億元計，不足20個交易日將降至千億下，屆時隨拆息向上，加息憂慮將困擾港股。北水近日有食糊迹象，過去12個交易日，滬港通南向有8日錄淨流出，合共走資77億人幣，主要沽售中資金融股，特別是平保（2318），北水持股比例由3月21日的3.16%降至上周五的2.73%，難怪股價持續弱勢。<br><br>筆者為證監會持牌人，未持有上述股份權益。<br><br>魏力<br> http://fb.com/2012jason <br>本欄逢周一、五刊出</p></body></html>