<html><header><meta charset="utf-8"><title>正職做化妝師「我唔鍾意畫水墨」</title></header><body><h1>正職做化妝師「我唔鍾意畫水墨」</h1><p>【本報訊】藝術創作並非嘉秀的正職，她本身從事媒體化妝，例如為廣告主角化妝，28歲的她直言沒有打算以藝術創作為終身事業。她稱香港社會環境不利藝術家，「我身邊有啲朋友做work做到好窮！」梵高果然並不孤單。<br>眼前這位女畫家聲線柔弱、身軀嬌小，跟她作品的豪邁風格天南地北。訪問前，以為她會大談水墨創作如何飛翔馳騁，結果卻是斬釘截鐵貼地貼到防波堤下。中學開始水墨畫的她說：「根本我都唔鍾意畫水墨，當時係我個老師叫我畫，我本身唔係一個對水墨有興趣嘅人。我覺得水墨好悶，傳統山水畫線條不斷重複，我覺得係好悶嘅一件事。」<br>《色色山水》的一種水墨畫，叫異筆畫，有別於傳統山水的工筆，特點是創作自由度很大，落筆時的效果往往跟構思時的效果不一樣。她甚至沒想過全職從事藝術創作：「我唔會想做全職水墨畫家，因為我要做創作必須有生活經歷。如果我全職，可能日日坐喺度畫畫，冇生活嘅體驗，根本做唔到作品出嚟。」<br>化妝正職，加上偶然賣畫的收入（每幅作品四至五位數字），現時嘉秀月入大約二至三萬元。她很享受這種兩棲生活：「我做呢份工作（化妝）會接觸到唔同嘅人，見到唔同嘅事，去唔同嘅地方，會啟發到我嘅創作。如果我做文職，變咗每日生活都係一樣嘅時候，就唔會啟發到你某啲嘢嘅思考，媒體化妝係我創作靈感嘅來源。」<br>她說化妝作為職業，比作畫有趣而且實際：「我嘅夢想係做一個好嘅化妝師，因為我鍾意立體創作。畫畫你老咗可以坐喺度慢慢畫，但係做化妝呢個工作，到你老咗唔會做，五十幾歲就唔會拖住個化妝箱周圍走。而且畫畫坐喺度畫係好悶，我唔係一個專注力好高嘅人。」<br>嘉秀身邊朋友的遭遇，也未能給以藝術為夢想的人多大鼓舞，「我身邊有啲朋友做work做到好窮，佢哋真係好熱誠，每日咁樣去創作，但係出嚟嘅效果未必成正比」。她指在香港，藝術家生存困難；租金貴、空間小，「創作需要空間，如果金錢上達唔到某啲要求，我諗創作熱情會減退」。<br>■記者蔡元貴</p></body></html>