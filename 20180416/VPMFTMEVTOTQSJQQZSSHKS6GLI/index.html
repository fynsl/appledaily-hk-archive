<html><header><meta charset="utf-8"><title>智取大市：換衫直播玩謝I.T - 晉佳</title></header><body><h1>智取大市：換衫直播玩謝I.T - 晉佳</h1><p>相信有跟開此欄嘅朋友，都發現近期小弟推介嘅多數係零售股，目前繼續睇好。近期I.T（999）都升得唔錯，但種種因素，令佢喺零售復蘇浪潮食得冇咁應，暫時唔喺小弟心水股之列。<br>I.T業務主要分香港、大陸同日本，香港俾網購打到暈。𠵱家日本品牌時裝好多網購渠道，喺香港，大把女仔live住逐件新衫換畀你睇，睇完即訂，邊有人會去I.T買衫畀佢食夾棍，更慘嘅係當咗I.T係試衫室，試唔啱，唔買；試得啱，去網購代購度買。去希慎廣場個I.T，無論乜嘢時候，只會有人排隊食FLIPPER'S，好彩仲可能撞到秀樺同仲學，食飽，再去誠品買杯天仁茗茶。如果香港零售業務完全廢武功，I.T受惠零售復蘇程度自然冇咁大。<br>喺大陸，好就好在死唔晒，網購代購點勁，都難敵得過消費稅、增值稅，質地摸上手只要好過江南布衣JNBY之流，都仲有少少競爭力。江南布衣都交到數嘅日子，I.T大陸條數都未必衰。更重要係靠Bathing Ape表現，日本半年盈利增長逾三成。<br>I.T股價還不錯，但係拍埋其他零售龍頭確有點輸蝕，撇除炒業績嘅話，不算差，但有點雞肋吧。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>