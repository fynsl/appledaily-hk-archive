<html><header><meta charset="utf-8"><title>大棋局：2019大爭之世（四） - Mr. Tregunter</title></header><body><h1>大棋局：2019大爭之世（四） - Mr. Tregunter</h1><p>美元體系有兩大迴路，第一，石油美元；第二，債務定錨。<br>產油國賣石油只收美元，全世界都要石油，所以全世界都要美元。各國拼命賺美元買石油，產油國收美元後買美債及投資各類資產，係現時石油美元之迴路。至於債務定錨，各國賺太多美元後有錢冇碇使，只有美國國債先有條件作為載體，承接咁大額嘅資金而又流動性一流。美國持續赤字擴大債務，貿易逆差輸出美元，然後各國再返過來買美債，於是出現美國欠債越多美元地位越重要的怪現象。<br>將貨幣想像為血液便很易理解，兩大迴路有特定循環方向，如果迴路中的流量減少，甚至迴路逆行，會發生乜嘢事？隨着美國出口頁岩油及貿易戰，這個現象即將出現。美國2020年前後會成為原油淨出口國，同美國買油梗係用美元，意味美國會收回部份海外石油美元。美元回流美國後唔會消失，但原本作為石油美元中間人的中東國家等同被踢開，收入大減。現時全球主權財富基金持有7.1萬億美元資產，當中60%基金係靠賣石油起家。一旦美國不再入口石油並出口石油，靠賣石油起家的主權財富基金會收縮。</p><p>中國外儲死線不容有失</p><p>貿易戰亦同此理。過去有一種睇法，由於中國係貿易順差大國，咁人民幣自然應該升。以上說法省略了外匯儲備一項，事實上人民幣匯價更看重外匯儲備，而中國外匯儲備主要來自貿易順差及外資進入。中國外匯儲備由2014年近4萬億（美元，下同）跌至現時3萬億，唔見1萬億。為遏止外匯流失，中國扭盡六壬死守3萬億死線。貿易戰一旦開波，3萬億死線仲守唔守得住？一旦再次失守，容易引來人民幣拋售潮，人民幣要跌；央行想托人民幣匯價，自然又要用外匯儲備，形成惡性循環。<br>春秋時期齊國管仲打過一場貿易戰，就係派人去楚國高價買鹿。楚國人見鹿咁好賣，炒鹿好過耕田。當楚國鹿價大升時，管仲趁機出兵楚國。楚國人因掛住炒鹿誤咗農時，要復耕都冇咁快。要四出採購糧食又被齊國封鎖，最後楚國大敗。時代變遷，但貿易戰原理總是相近。日本80年代中過一次伏，中國會唔會中伏？人民幣雖名為SDR權重貨幣，但無自由流通之實，外匯儲備對中國而言仍十分重要。美國要求減少貿易逆差係虛的，要藉由減少中國貿易順差引發其他問題先係實。貿易戰，貨幣戰，美元回流，同時進行，全方位攻擊，貿易戰只係打開缺口的其中一步。（待續）<br>上集重溫：<br>第一集（ https://bit.ly/2Jux9Ql） <br>第二集（ https://bit.ly/2uWOEFJ） <br>第三集（ https://bit.ly/2HC0ZC3） <br><br>Mr. Tregunter<br>本欄逢周二刊出</p></body></html>