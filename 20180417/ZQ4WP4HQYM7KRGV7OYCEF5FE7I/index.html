<html><header><meta charset="utf-8"><title>財路：北控水務吸引到爆 - 錢雋</title></header><body><h1>財路：北控水務吸引到爆 - 錢雋</h1><p>北控水務（371）未計嚟緊日子增長而增派息因素，去年實收3厘4息，集團去到2020年時，專業預測PE得番6字頭超低單位數，流口水。<br>北控水務上年盈利增長15%到32億元，EPS 42.4仙，全年派息0.155元，派息率36.5%。場內專業預測，北控水務今年到2020年，EPS 0.51元、0.58元同0.65元，專業預測嘅EPS增長，已經保守，就算係咁，以北控水務上年派息率計，嚟緊三年，集團每股派息0.186元、0.21元同0.238元，息率回報4.1厘、4.7厘同5.3厘。講息率回報，北控水務吸引到爆。<br>又北控水務主打水務處理同水供應，到上年尾，集團喺內地擁有231間污水處理廠同7座再生廠，對口北京市政府。睇到係，北控水務主打瓣數係必需資源，而且有國策支持，長做長有，集團喺內地規模同背景，亦贏咗一截，好似上邊保守預測增長同keep住穩定派息，冇難度，而集團今、明，後三年預測PE得8.9倍、7.8倍同6.9倍。<br>場內有涉及水務瓣數，光大國際（257）今、明兩年預測PE 10.8倍同9倍、粵投（270）15.9倍同15倍，中國水務（855）12.6倍同10.8倍，北控水務至抵搞。北控水務過去5年平均PE 23倍，今、明兩年預測PE平咗60%以上。<br>買北控水務，以新鮮熱辣呢個月大行報告平均價6.26元計（最牛中金，睇7.34元），北控水務現價4.39元講緊要升43%，目標價對應明年預測PE 10.8倍，啱先追到最近磅嘅中國水務，未有耐追到其他行家，同本身平均PE水位。<br><br>錢雋<br>細價股專家<br>本欄逢周二刊出</p></body></html>