<html><header><meta charset="utf-8"><title>【動人心言】全港唯一鐵騎雪糕妹賺到錢買唔到嘅快樂</title></header><body><h1>【動人心言】全港唯一鐵騎雪糕妹<br>賺到錢買唔到嘅快樂</h1><p>【動人心言】喺馬路上，一位戴住桃紅色頭盔，紥住紫色馬尾，揸住一架紅色電單車嘅女仔，任何人都會望多兩眼，因為佢揸住架雪糕電單車，你可以嗌佢做「雪糕妹」！<br><br>鄒雪雅(Emily)喺2010年取得流動販賣冰凍甜點牌照，兩年前展開咗做「雪糕妹」嘅生涯，係全港唯一一個女仔揸雪糕電單車。原來Emily原本嘅職業係一位化妝師，佢話，「化妝師係追趕潮流，雪糕妹係懷舊文化；化妝師要仔細溫柔，雪糕妹要體力勞動；相同嘅係，都可以見到客人快樂嘅笑容。」Emily做咗化妝師超過十年，話已經去到一個樽頸位，想試吓做其他嘢。的確，Emily做雪糕妹仍然係試驗階段，仲未收支平衡，八成收入仍然嚟自化妝，而賣雪糕仲要佔佢六成時間。</p><p>作為雪糕妹嘅Emily，朝早約10點去到貨倉攞貨，打開手推車仔，將裝滿飲品嘅一箱二箱搬上車仔，再疊上一箱雪糕、多塊乾冰，運到電單車，放入雪糕箱，來來回回需要兩至三次，搬足個幾鐘。滿頭大汗嘅Emily話，冬天已經好啲，夏天真係全身濕透，令原本有嘅濕疹問題更加嚴重，「都有人話女仔之家，點解要做呢啲嘢呀？但係我真係做得好開心喎！」Emily話兩份工都鍾意，但係展望未來嘅話會想做雪糕妹多啲，「得到嘅金錢回報未必好好，不過係開心同埋帶畀人歡樂嘅工作。」<br><br>Emily除咗搬貨辛苦，喺維園停車場外開檔亦一啲都唔容易。一個女仔使出九牛二虎之力，將雪糕車推上行人路擺好位，再一手撐起巨傘，未開工，體力已經消耗唔少。開檔時候，人前會見到Emily笑容滿面，其實背後坐立不安。由於電單車打橫放，Emily要面向客人，雙腳就要打斜擺，依靠雪糕箱借力，「初初開檔唔知道，成日撞瘀對腳，後嚟先識用皮紙頂住。」開檔之後，Emily基本上都唔會離開架車，買定麵包頂肚，洗手間都盡量少去。</p><p>採訪當日，撞啱維園有展覽舉行，人流非常多，生意都唔錯，有唔少家長買雪糕畀小朋友，Emily話一般最好賣都係雲呢拿雪糕。幫襯嘅趙小姐話，以為呢行得伯伯或者叔叔做，見到Emily咁靚女，都覺得好驚喜。買咗支雪糕嘅黃先生就話，之前聽過有女仔揸雪糕電單車，不過都係第一次親眼見。而一口氣買咗幾支雪糕畀小朋友嘅簡先生話，如果有得揀，都寧願幫襯小販，希望佢哋可以生存到咁話！<br><br>生意好梗係開心，不過Emily話冬天或者平日其實比較淡靜，試過坐兩粒鐘都無一個客，好彩仲有其他方法幫補收入，「會接啲活動嘅工作去派雪糕，同埋會有人租我架車影相。」</p><p>Emily細個嗰陣，爸爸會買一大盒方形雪糕返屋企，仲會餵佢食，呢個溫馨回憶，Emily到o依家仍然好深刻。所以2009年，佢見到有得抽流動販賣冰凍甜點牌照，就貪得意抽埋一份，點知就畀佢抽中！<br><br>抽中之後，第一步要整架手推雪糕車畀政府睇，個牌先拎到手，「當時周圍去搵啲雪糕仔請教㗎！」做咗9年雪糕仔嘅朱生，就可以話係Emily嘅師傅，朱生話，「我教佢點入貨，點攞嘢，雪糕、乾冰點擺，我嘅前輩都係咁教我，o依家梗係要教返人啦！」朱生話好開心見到有後生入行，仲話好想自己嘅仔女可以承繼，「做呢行真係好開心，小朋友開心、自己開心、大人又開心，三贏！」</p><p>雖然Emily喺2010年拎到牌照，不過要整架連雪糕箱嘅電單車並唔容易，「一路都搵唔到車，搵到之後，又要搵工程師幫手整同做測試，整都整咗兩年！」所以正式嚟講，Emily只係開咗檔兩年，由於架車成本都洗咗10萬，目前仲未回本。<br><br>賣雪糕生意未有錢賺，但係Emily就話賺咗好多開心回憶，「試過有父母帶埋對孖仔，專程由九龍嚟港島幫襯我，兩個小朋友好活躍，又走上我架車影相，好開心㗎！」Emily認為呢啲回憶有錢都買唔到，心靈滿足就足夠支持佢撐落去。<br><br>回想起抽到牌照嘅時候，Emily話第一個感覺係好得意，估唔到真係抽到喎！但係，當佢深入了解呢一行之後，就知道同業為咗保護「雪糕仔」文化，試過遊行抗議，「好感動到我，既然我抽到個牌，就唔可以浪費，唔做就真係無㗎喇！」佢希望多啲人認識「雪糕仔」，希望政府多啲支援，至少畀佢哋有生存空間，「我唔覺得承傳係一個沉重責任，我希望將佢發光發亮！」<br><br>記者：阿仙<br>攝影：黃文邦、李錦鏵、朱家俊、Jackal<br>航拍：黃文邦、李錦鏵<br>後期：Sami Lee<br>編導：Sami Lee<br>編審、監製：Kaman</p></body></html>