<html><header><meta charset="utf-8"><title>繼續跳舞 - 邁克</title></header><body><h1>繼續跳舞 - 邁克</h1><p>話口未完，微博那單高調張揚的清洗同志事件又有出人意表新發展，禁令頒下不過四十八小時，管理員居然鄭重宣佈冇事冇事繼續跳舞，真係唔畀佢玩死都畀佢激死。快過閃電的逆轉，好心地的圍觀者說是因為清道夫掃黃掃暴順手掃基，引起群情洶湧，公告在短短時間內轉發超過六萬次，網上反對聲音公然插上「我是同性戀」和「我是同性戀的朋友」標籤，一夜之間五湖四海瘋傳，連《人民日報》都一反常態幫腔，執晒包袱無限期放假的「同志之聲」編輯只好打消荒島日光浴計劃，歡天喜地重新開工。悲觀的我並沒有借頭借路搞無遮派對以兹慶祝，你話平反啫，鬼知係真係假，但也為新浪的跪低感到意外，白紙黑字「不再針對同性戀內容」之餘還「感謝大家的討論和建議」喎，完全和愛面子國情背道而馳，太陽由西邊升起的違和感油然而生。<br>唔使審都知，五時花六時變，既不是屈服於群眾壓力，更不是《紅玫瑰與白玫瑰》男主角忽然上身，「第二天起床，振保改過自新，又變了個好人」，而是不敢和官方喉舌唱反調──一定係，沒有「除非唔係」。中意幾時封殺就幾時封殺，喜歡幾時解禁就幾時解禁，鎖定邊個係牛鬼蛇神就剃邊個陰陽頭，這種不尊重人權罔顧法治的生活模式，就算偶爾出現明察秋毫異象，無論如何都不值得恭喜吧？勿怪烏鴉嘴潑冷水，真正的社會進步，和「嗟來之食」的施捨是兩碼子事，光復的帳號喜氣洋洋宣稱「發聲才有可能改變」固然是真理，可是總有驅之不散的圍爐取暖況味──當然比牛衣對泣好，僅此而已。</p></body></html>