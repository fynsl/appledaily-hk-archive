<html><header><meta charset="utf-8"><title>中環在線：王維基年薪明減實加 - 李華華</title></header><body><h1>中環在線：王維基年薪明減實加 - 李華華</h1><p>香港電視（1137）旗下HKTVmall近期終於開始做出成績，公司噚日出咗2017年報，華華梗係即時睇吓主席王維基（圖）有冇加人工啦！據年報，王維基年薪竟然得9.7萬元？就連副主席張子建年薪都係得8.6萬？睇真啲，原來唔係出少咗糧，只係改咗玩法啫。<br>舊年兩個人分別透過股份期權計劃，獲公司按每股1.45元行使價授出價值1,022.8萬元嘅股份期權，噚日港視股價報3.03元，較行使價高逾倍。</p><p>連股份期權薪金逾千萬</p><p>咁就唔同計法喇！計埋嗰9.7萬，王維基去年年薪合共1,032.5萬元，較2016年嘅316.6萬多2.26倍，而張子建去年全年總薪金就有1,031.5萬元，較2016年搵多1.7倍或650萬。股份期權有效期自授出日期起計為期10年。<br>王維基上月決定集中火力攻網購，公司日前公佈今年首3個月嘅未經審核營運數據，旗下網購平台HKTVmall及HoKoBuy上月平均每日定單數量增至8,100張，較2月嘅7,800張再多3.8%，不過，平均定單金額就由上月嘅513蚊略為下降至501蚊。<br><br>李華華<br>mailto:LiWaWa@AppleDaily.com</p></body></html>