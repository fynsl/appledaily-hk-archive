<html><header><meta charset="utf-8"><title>【專題籽】帶着家當到處走　無家者的「流浪別墅」</title></header><body><h1>【專題籽】帶着家當到處走　無家者的「流浪別墅」</h1><p>【專題籽：胚芽故事】<br>「離地，就唔犯法。」大角嘴十字天橋橋底，車水馬龍的馬路邊，張木根（根叔）躺在他那三呎乘六呎的「流浪別墅」上，擺低支酒，開着收音機，攤下吹風、賞夜景。根叔做了5年無家者，一直住在天橋底的小木屋裏。地政署不時發告票告他阻街，要他在12小時內搬走。但原來按法例，放在四個轆、手推車上的東西就不在此限。於是他發揮幾十年裝修師傅的小宇宙，揼了「流浪別墅」，將床鋪被褥，身家財產都塞進去。你要趕嗎？我連人帶車一齊走，過起半游牧民族的生活。</p><p>過去5年，香港無家者人數上升三成達2,000人；女性無家者的人數同樣倍增，她們多跑到24時快餐店「借宿」，5年間人數都上升6倍達384人。日日有工返的根叔也是其中之一，點解？<br>根叔每朝五點多起來，做運送凍肉的工作。東至佐敦道，西至深水埗，南至奧海城，腳程來回一個半至兩小時的地方，他急急送到，做到12點回家休息，月薪6,000至7,000元。<br>「5年前我都係住劏房。」六、七十呎劏房，未計用唔用都要畀的50元水費同170元電費，月租3,200元，今日同區起碼要4,000元。佢苦口婆心，「你租貴啲都算，但你搞好啲衞生吖，𠵱個價，由深水埗到大角嘴，都係木蚤竇。一瞓低，啲木蚤好似坦克車咁圍你，隻手一陣就腫晒。根本瞓唔到，第二日點返工。住了3個月，唔得，逼住露宿。」男人老狗無乜要求，「我有條魚絲，肚餓去釣魚就得了。自由自在。」</p><p>屢被偷竊　揼有轆木屋鎖住家當</p><p>初時他在大角嘴十字天橋橋底，搭個「蒙古包」就瞓，但返工時經常失竊，珍藏古玩被偷都算，連砂煲罌罉都被偷，於是他惟有揼間木屋，鎖住家當。不過多咗人露宿，就更多失竊，結果人人都揼間屋自保。幾年前，無家者不在家，政府二話不說就找夾車把東西夾走丟掉，太粗暴，結果政府賠錢。現在地政署會先來影相，貼告示，給他們12小時內把東西清走，「我哋都有財物㗎嘛！都有值錢嘢㗎嘛！」有乜呀？「身份證、Passport！冇咗張被都死啦！仲有錢，仲有阿爺留俾我的吊墜！唔見咗，點對得住祖先啊。」他珍而重之在衣裏抽出吊墜，又「嗱嗱臨」塞返入心口，笑剩兩隻大門牙。<br>有次地政署人員到他家拍照發告票，但看到他放着裝修工具的手推車，卻沒拍照，說：「車仔有轆，離地，唔犯法。」咦？眾人叮一聲，可圈可點，成就咗今日的「流浪別墅」。訪問當日拍攝的，已經是「流浪別墅」2號，3呎乘6呎的空間，比之前4呎乘6呎細，但強化了四個車轆，出入更方便。空間用防水木板嚴密包實。有個小窗，車頂四面透氣，冬暖夏涼，「冬天起碼比外面暖兩度，舊年棉胎都沒開過。夏天我咪推架車去東北位，打開晒門吹風。」係喎，座向地段都任揀喎。</p><p>「唔好失驚無神趕我走」</p><p>平時佢會回大角嘴橋底在木屋裏雙腳着地生活。如果要洗地或地政署清場，他把家當丟進屋裏，連人帶屋一齊避風頭。「看哪裏方便我就去哪囉，後巷、隔籬街都可以。我最喜歡隔籬球場的小街，風涼水冷，比大街安靜好多。夜晚有好多燈，又可以睇人踢波。」不過公園11點就關門，路也較窄自覺阻街，他又回橋底或者後巷，靜靜過。<br>早前他應社會服務組織「新福關懷貧窮學校」邀請，在《民間扶貧高𥧌會》介紹及展出他的「流浪別墅」，希望有機會做多幾部車，給無家長者居住「有返個安全感」；希望讓政府恩恤無家者們上樓；希望可以撥個空地，讓無家者及「流浪別墅」暫住。好似好大想頭（𠵱家想搵塊地都難啊），但無論講乜，下句都係「唔好失驚無神趕我走」。如果在可負擔情況下租到的劏房乾淨冇木蚤，有個穩定的空間過安定日子，已經是他最大的願望了。</p><p>記者：陳慧敏<br>攝影：許先煜、鄧鴻欣、伍慶泉<br>編輯：彭錦明</p></body></html>