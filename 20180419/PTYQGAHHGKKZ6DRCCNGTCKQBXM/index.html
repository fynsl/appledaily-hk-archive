<html><header><meta charset="utf-8"><title>【2D睇】銀行結餘係乜？港息幾時加睇結餘水平</title></header><body><h1>【2D睇】銀行結餘係乜？<br>港息幾時加睇結餘水平</h1><p>成日話本地銀行水浸，金管局歷史性在7.85弱方兌換保證價出手，承接銀行港元沽盤變相抽走資金，令銀行體系結餘縮細，究竟銀行體系結餘是甚麼？<br><br>簡單而言，本港超過150間持牌銀行，每間都要喺金管局內，開設一個無利息收的往來戶口（形同支票戶口），該局化身「銀行既銀行」，做資金最後守門人。<br><br>每日各銀行之間，都有大量入數同出數需要，例如銀行A客戶向其借貸，還錢畀另一名喺銀行B開戶的生意對手；又或者銀行A同銀行B之間進行外滙買賣。當扣除哂呢啲應收或應付金額對好數後，各銀行戶口所剩餘的閑資，總和就是銀行體系總結餘。<br><br>咁點解金管局無息畀，銀行仲要預留千幾億元總和既閑資在戶口內？原因係為免交收風險，例如臨收市前有突變，要畀錢人但唔夠錢又借唔到，或埋錯數掙錢，其作用就等同一個人在支票戶口內，預留多少少錢，以防開票被彈一樣。<br><br>08雷曼風暴前，銀行體系總結餘約30至50億元已經好夠，但風暴後一則資金湧港水浸，再加上國際監管規則愈來愈嚴，對流動比率要求提高，於是銀行喺戶口內既閑資便愈留愈多。<br><br>講返少少歷史，銀行今日喺金管局開設既戶口，喺港英年代，是在滙豐呢間半央行內開戶。<br><br>1988年金管局仲未成立，時任副金融司任志剛，引入新會計安排，要求各銀行在外滙基金管理局開戶口，包括滙豐亦要開，政府變身成為資金最大莊家，將呢個央行重要職能，由獅子行手上奪回，為1993年成立金管局舖路。<br><br>延伸閱讀：<br>港滙跌到7.85 兩分鐘睇影響有幾多！<br> https://bit.ly/2J4n0IW </p></body></html>