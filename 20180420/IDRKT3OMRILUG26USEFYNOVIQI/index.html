<html><header><meta charset="utf-8"><title>【LABO落場】行貨報價$650　開賣首日銷情冷清</title></header><body><h1>【LABO落場】行貨報價$650　開賣首日銷情冷清</h1><p>任天堂LABO一如預料般偷跑了！在行貨到前的一日（4月18日）已經開始有水貨流入，而且開價都頗嚇人，01 VERIETY KIT高上八百餘元，較多人喜愛的02  ROBO KIT更是炒上九百餘元，原本諗住會開創史上紙皮最高回收價，甚至帶動阿婆執紙皮都更多錢賺！不過好景不常，在即日晚上，旺角有Game舖已馬上改為$650作為收市價，仲要係01及02 Kit同價。</p><p>須知4月19日是行貨第一日派街，肥通一早已到深水埗黃金看會否出現搶購人龍，不過可惜是香港人可能對呢件貼近「成千蚊」的紙皮不是太有愛，Game場境況可以用水靜鵝飛來形容，企咗一個鐘，都只是有一個Walk In客來買此遊戲，而01 VERIETY KIT與02 ROBO KIT的價錢同為$650，價錢不變，舖頭Sales寄望黃昏等一眾Game民收市後，可能會熱賣一點吧！<br><br>但係呢款紙皮Game真係銷情慘淡嗎？但肥通在這裏都要說句是有暗湧的！其實除了場內的一、兩間大舖，可以接受Walk In客買遊戲外，其他的中、小型舖做生意困難得多了，據知代理Cut單情況相當厲害！情況是從代理手上訂100塊「紙皮」，但最終只派得10塊左右，老實講，好多Game舖都預計到這個情況，所以一般都落重貨一點，但估唔到者是「10派１」，基本連招呼訂貨客的「紙皮」都唔夠數；昨日見好多Game舖老闆都有問「大舖」拆貨，不過可惜代理方面表示來貨短缺，就連「拆一件」都不可。<br><br>現在中、小型舖的解決方法，是尋求水貨，不過普遍價格都會貴過行貨幾十蚊，而呢條數亦只好轉嫁至消費者身上；可能大家會問第二批行貨幾時會到，不過暫知完全未有消息，所以大家放工時攞Game，可能會貴咗或要等幾日，都係非常有可能。<br><br>記者：朱崇德<br>攝影：徐振國<br><br>全新旅遊專頁，即like籽想旅行： https://fb.com/travel.appleseed </p></body></html>