<html><header><meta charset="utf-8"><title>中環在線：六成富人自覺有百歲命 - 李華華</title></header><body><h1>中環在線：六成富人自覺有百歲命 - 李華華</h1><p>香港人長命就係人都知，但原來大部份有錢人覺得自己可以長命到100歲！<br>話說瑞銀財富管理早前向超過5,000位來自德國、美國、香港等十個國家或地區嘅高淨值人士（擁有至少100萬美元可投資資產，不包括物業）做調查，當中超過400個係香港人。</p><p>比例高過英美</p><p>結果顯示，接近六成香港投資者預計自己可以活到100歲，比例仲高過英國（32%）、美國（30%）、新加坡（46%）、台灣（47%）等等，連瑞銀財富管理香港區市場經理錢文琳都話對結果感到驚訝。<br>查實香港有錢人嘅睇法都未算最樂觀，根據調查結果，76%德國高淨值人士相信自己至少有100歲命！<br>但以65歲退休計，如果活到100歲，咁即係有成35年嘅退休生活費要諗，都咪話唔得人驚。瑞銀做得呢個調查，無非就係要話畀大家知，要及早做好退休準備，咁佢哋有乜好橋呢？原來講到尾最基本，投資要睇長線，佢哋以標普500指數做例子，話假若40年前投資10萬美金，而家回報可以有72.1萬美金，但如果嘗試捕捉短期但又錯過大市表現最好嗰5日嘅話，已經會賺少咗34%。<br>瑞銀仲提醒，根據過往經驗，無任何一項資產類別可以連續兩年跑出，所以建議大家應該分散投資，即係股票、債券、商品、對沖基金樣樣都有啲呀。<br><br>李華華<br>mailto:LiWaWa@AppleDaily.com</p></body></html>