<html><header><meta charset="utf-8"><title>隔牆有片：警公路護送狗狗　網民like爆 - 李八方</title></header><body><h1>隔牆有片：<br>警公路護送狗狗　網民like爆 - 李八方</h1><p>動物誤闖公路時有發生，有網民近日喺屯門公路目擊一宗警員為拯救迷途狗狗，揸警車慢駛尾隨，最後更截停3條行車線，兩名警員落車狂奔追狗，獲網民盛讚。<br>《車主雜誌》facebook周日（15日）發佈一條長約兩分鐘片段，片中一輛警車喺屯門公路往屯門方向慢駛，原來因為車頭前方有一隻米白色狗狗，沿住路邊防撞欄慢慢前進。警車可能怕會嚇走狗狗，一路開着車頂警示燈。警車護送一段路程後，狗狗都未能找到地方離開公路，眼見後方慢線有車嚟緊，兩名警員隨即落車，仲指示後方車輛停低，之後再跑了一大段路追狗。雖然影片未有拍到是否成功救狗，但該專頁留言稱，「以上片段後約十秒，警車已揸上前面快相位，並放車走。估計那兩位警察應該捉到的」。</p><p>狗狗逃去無蹤</p><p>不過，警方回應查詢時表示，當日中午收到多名市民匯報喺屯門公路近荃灣一帶發現有一隻疑似迷路狗狗在公路上亂闖，於是派人在附近兜截，最終在荃灣麗城花園附近發現其蹤影。發言人稱，雖然兩名警員曾嘗試拯救，但狗狗竄到公路旁一處缺口就逃去無蹤。</p><p>識睇睇留言</p><p>Janet Ng：感激大愛嘅警察叔叔，為迷路嘅毛孩導航。<br>May Lam：有呢幾位呀Sir做動物警察就好，起碼尊重生命。<br>Kwai Hei Wong：左邊嗰架車會唔會心諗：「我唔係人肉路障呀嘛？」<br>資料來源：《蘋果》網頁</p></body></html>