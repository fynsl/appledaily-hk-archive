<html><header><meta charset="utf-8"><title>【深水埗掃街】大大兜刺身丼$43+香脆牛肉意粉$28</title></header><body><h1>【深水埗掃街】大大兜刺身丼$43+香脆牛肉意粉$28</h1><p>話說某日下午，我們一家三口走到深水埗南昌街一間門口掛滿餐紙的小店「農家意粉農家妹」，老婆阿太停下腳步說：「嘩！$28可以食到牛脷，6安士碎牛肉漢堡意粉，外賣又係$28咋喎。」兒子SY指：「跟意粉先係$28，改飯要加$2」我：「呢個價錢已經超無敵啦。」</p><p>入內，坐下，店員：「熱咖啡、熱茶免費嘅，你自己出去斟就得。」我：「嘩！咁嘅價錢仲送嘢飲，真係無得輸。」牛脷意粉上枱，煮得軟又入味，阿太：「估唔到$28都切得好厚，好食喎。」6安士牛肉碎意粉出場了，同樣很不錯，外層煎得十分香脆，SY已急不及待不停吃，又說：「喺呢度食要$38，下次外賣返屋企食平$10。」原來小朋友也遺傳了我的慳家基因。<br></p><p>吃過意粉，我們散步至白楊街「荳蔻年華」吃糖水，阿太：「吓？呢間我十年前已經食喎，當年只有豆腐花賣，原來今日多咗咁多糖水食。」店員：「係呀！因為想畀多啲選擇大家囉。」這裏的豆腐花凍$9，熱$7，我最愛的番薯糖水也只售$13，一碗有六大片番薯，而且很濃薑味，非常合我口胃。阿太點了海帶出殼綠豆糖水，我偷食了兩口：「啲綠豆直情煲到變蓉呀。」最後我還表演了還原芝麻卷（$5）給SY看，SY非常緊張的看着我說：「點解你唔畀我還原呀……我都想試、我都想食菲林呀……」</p><p>吃罷糖水，我們又轉場，走到基隆街「海怪活鮮刺身專門店」吃刺身。SY問：「爸爸，點解我哋要坐正喺海鮮舖門口食壽司？」我笑笑口答：「因為坐門口免加一，坐樓上要加一呀。」今日我自選了5款壽司，分別為油甘魚（$9）、劍魚腩（$8）、日本帶子（$18）、鯛魚（$5）同三文魚（$5）。我說：「帶子很肥美，不過都不及劍魚腩好食，可惜唔知點解油甘魚帶少少筋。」蟹籽沙律被端上枱的一刻，我有點喜出望外說：「超大碗！我無諗過咁大碗喎。」阿太今日吃魚生角切飯（$43），這個真的無敵，因為碗內有超過5款魚的壽司，而且份量多得很，阿太：「我呢碗角切飯抵過你碟壽司，超足料，又甜又鮮，真係抵。」<br></p><p>a.農家意粉農家妹<br>深水埗南昌街81號地下<br><br>b.荳蔻年華<br>太子白楊街1A3號地下<br><br>c.海怪活鮮刺身專門店<br>太子基隆街62號地舖<br> <br>採訪、攝影、剪接：大仁@大仁生活<br><br>全新旅遊專頁，即like籽想旅行： https://fb.com/travel.appleseed <br></p></body></html>