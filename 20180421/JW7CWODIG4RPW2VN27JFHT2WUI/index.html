<html><header><meta charset="utf-8"><title>隔牆有耳：奶媽唐唐相見歡　忘了岳少 - 李八方</title></header><body><h1>隔牆有耳：<br>奶媽唐唐相見歡　忘了岳少 - 李八方</h1><p>有啲官員同立法會議員北上參觀大灣區，冇得出埠嘅就要去聽喬曉陽「訓話」，身為波士嘅奶媽林鄭月娥去咗邊呢？原來同舊老細唐英年去行街。<br>喺維園舉行嘅江蘇文化嘉年華，邀請咗奶媽、唐唐、民政事務局局長劉江華同旅發局主席林建岳出席。典禮前，成班人去唔同攤位參觀，不過有大量「好奇寶寶」逼埋嚟影影影，結果記者、保安、路人大混戰！難為岳少被路人逼出保安線外不特止，工作人員畀奶媽、唐唐入咗展館之後，唔知岳少未入就封館，最終要勞煩公關解圍先入得去。<br>江蘇鄉里唐唐話呀，參觀咗維園嘅「迷你」江蘇，感受到家鄉窩心嘅鄉情，話只要有江蘇人嘅地方，江蘇文化定必繼續發光發亮。現場好多美食，據知有超過200位廚師帶嚟173款點心同小食，有鎮江鍋蓋麵、揚州炒飯、蟹黃湯包等現做現吃嘅淮揚經典，仲有玫瑰雪花酥、大麻糕、雙黃蛋等江蘇小食㖭。</p></body></html>