<html><header><meta charset="utf-8"><title>【百老匯電椅中心】考試喇，仲唔溫書！《復仇者3》倒數精讀班！</title></header><body><h1>【百老匯電椅中心】考試喇，仲唔溫書！《復仇者3》倒數精讀班！</h1><p>【十年寒窗，全球苦讀】<br><br>對好多影迷、漫畫迷嚟講，4月25號上映《復仇者聯盟3 無限之戰》（Avengers 3: Infinity War），大鑊過考DSE……</p><p>大鑊，因為呢場大考嘅syllabus足足橫跨十年。由2008年嘅《鐵甲奇俠》，到對上一部《雷神奇俠3: 諸神黃昏》，Marvel Studio已經推出18部英雄電影，形成一個超龐大嘅故事體系。如果《星戰》係20世紀最顯赫嘅現代神話，咁Marvel電影肯定係21世紀嘅繼承者，而且壯闊程度猶有過之。最攞命係呢18部作品互相緊扣，劇情逐步推進，直至《復仇者3》同出年上映嘅《復仇者4》，終於嚟到史詩式嘅高潮。假如閣下懶懶閒、唔溫書，到家陣先嚟抱佛腳，咁剩番呢幾日你平均每日要睇三套以上，先趕得切開畫日第一時間入場……<br><br>當然，自命品味非凡嘅你可以以一句「毒L戲」抹殺呢件世紀盛事。之但係過去十年，Marvel Studio呢18部戲全球總收入經已衝破140億美元。喺美國，《復仇者3》更打破當地預售紀錄，數額相等於前7部Marvel戲預售嘅總和。正當你自命清高，你口中嘅「毒L」已經統治緊地球人嘅品味。<br></p><p>【先搞清楚「syllabus」】</p><p>若然閣下冇睇過Marvel戲，家下先諗住上車，都唔使「劣」。作為賺大錢嘅商業片，講故仔手法一定體貼入微，相信新觀眾一樣會enjoy。不過想好似fan屎一樣，徹底享受呢套年度大作，就要做啲功課嘞。 <br><br>完全冇接觸超級英雄片嘅朋友，溫習前記得先搞清楚個syllabus。今次考試範圍其實係「Marvel Cinematic Universe」（簡稱「MCU」），即係由Marvel Studio（漫威影業）親自主理嘅18部作品。如果你連超人、蝙蝠俠唔屬於Marvel都未知，唔該拿拿聲上維基，睇吓「MCU」到底有啲乜戲： https://goo.gl/tJ4Raa <br><br>此外仲要留意噃：有啲作品雖然主打Marvel人物，但並唔屬於「MCU」系列。例如咁多部蜘蛛俠電影當中，暫時只有上年上映嘅《蜘蛛俠：強勢回歸》，先至屬於「MCU」系列。其他作品，包括Sam Raimi執導嘅「蜘蛛俠三部曲」，仲有《蜘蛛俠：驚世現身》、《蜘蛛俠2：決戰電魔》，都係以前Marvel授權Sony Pictures Entertainment拍嘅版本，同依家「MCU」故事世界唔接軌架。同樣道理，《變種特攻》系列其實係Marvel授權20th Century Fox拍嘅，同依家呢18部戲亦無關。如果覺得亂就睇番維基啦，無謂溫錯書、嘥心機。<br></p><p>【包你合格：《復仇者3》懶人精讀】</p><p>作為毒L，自問我已經算勤力：MCU電影每部至少睇兩次；心儀作品諸如《鐵甲奇俠1》、《復仇者聯盟1》、《銀河守護隊1》同《蟻俠》，更加反覆鋤夠三鑊以上。可惜再用功，一啲劇情細節始終唔記得。而且好似讀書咁，總係有幾科唔入腦──好似《美國隊長1》、《變形俠醫》、《雷神2》，我同好多friend都表示「太悶唔想溫」……。更何況睇都係求開心箒，搞到開夜車咪書都冇癮啦。所以下面我已經準備咗易入口嘅懶人包，花幾分鐘時間讀一讀，夠初心者高高興興入場考合格返嚟。</p><p>「世界觀」</p><p>同原著漫畫一樣，MCU背景雖然係現實世界，但係科技、魔法、神鬼同時並存。所以佢既有Iron Man嘅先進裝甲，亦有擅長遠古法術嘅Dr. Strange，以及雷神呢啲北歐神明，故事亦橫跨地球、太空、仙界，甚至穿越時空。有fan屎推測，嚟緊《復仇者》3、4集可能會踩埋入平衡宇宙添。冇邊際嘅舞台，正正係Marvel世界魅力所在。<br></p><p>「人物篇」</p><p>據已披露嘅消息，嚟緊《復仇者》3、4集登場角色至少有76個，仲未計可能出現嘅神秘驚喜。星光熠熠嘅陣容，連見慣世面嘅影帝米高德格拉斯都為之興奮──據聞上年Marvel Studio安排所有演員影劇照，飾演第一代蟻俠嘅佢就忍唔住趁高興，周圍問其他演員攞簽名。想知《復仇者3》有乜角色率先登場，美國網站Gamespot已經列晒出嚟，仲有圖添，包你唔會認錯： https://goo.gl/cRHv3P <br></p><p>「關鍵詞」</p><p>想一試場就進入狀態，最緊要記住幾個keyword:<br>AVENGERS──基本上係正邪大戰嘅大路故仔，唔會太難理解嘅。嚟緊呢兩集主要講神一般嘅奸角Thanos企圖殲滅全宇宙一半生命，一班英雄梗係聯手阻止啦；不過為咗泡製戲味，導演Russo兄弟早喺《美國隊長3：英雄內戰》鋪咗伏線：正義英雄組織「復仇者」兩大巨頭──美國隊長同Iron Man，因為公私兩面嘅恩怨決裂，其他成員就各自跟大佬，分成兩邊。隊長嗰邊有Hawkeye、Falcon、Scarlet Witch，外援Antman，同埋隊長因為兄弟情而包庇嘅「炸彈嫌疑犯」Winter Soldier；而Iron Man嗰邊就有Black Widow、Vision、War Machine，同埋誤認Winter Soldier係殺父仇人而幫拖嘅Black Panther。最令人頭痕嘅係，原本壁壘分明嘅兩班人，到《英雄內戰》完結又有變數──Scarlet Witch由於手掌手背都係肉，結果兩邊都唔幫走咗；Black Panther又因為搞清楚之前嘅誤會，結果同隊長friend番，仲收留埋假死狀態嘅Winter Soldier……。於是，嚟到《復仇者3》，當Thanos發動宇宙浩劫，一班英雄能唔能夠「放低彼此心中矛盾，襯家一起去追」，就成為追看嘅看點嘞。<br><br>THANOS──關於呢個Marvel影史上最強奸角，暫時資料少之又少。觀眾淨係知佢想儲齊六粒「無限聖石」，獲得無所不能嘅神力。至於要咁石嚟做乜， 電影就冇講嘞。睇番漫畫原著，Thanos唔止係觀音兵一名，而且相當重口味──佢女神竟然係「Death」，即係掌管死亡嘅女神！由女神不滿現世活人太多，仲多過地府啲死人，做兵嘅佢就拍晒心口，話搞宇宙大屠殺！咪以為佢得個講字呀：根據原著，佢當年曾經活生生解剖親生老母，而原因只係想知點解對方會生到自己出嚟！到底電影版會唔會用番咁變態嘅設定，就留番大家自己睇嘞。<br><br>WAKANDA──Black Panther祖國，與世隔絕，擁有超高科技，同全世界最堅硬嘅金屬Vibranium。從《復仇者3》預告片推測，今次地球戰線嘅主戰場就喺呢處。<br><br>GURARDIANS OF THE GALAXY──長駐太空嘅浪人團隊。今集佢哋終於有機會同復仇者一眾地球英雄相遇，係Fan屎們期待已久嘅看點之一。<br><br>VISION──導演Russo兄弟早前提醒fan屎，最好帶定紙巾入場，可能係暗示《復仇者3》將會有英雄殉職！從預告片推測，俾人由額頭撓走聖石嘅Vision，可能就係犧牲者！值得留意嘅係，Vision同女英雄Scarlet Witch一直有條感情線煲緊，而Scarlet又出名情緒唔穩定……萬一條仔死咗，力量大到不可估計嘅Scarlet可能會發晒癲，為故事增添變數。</p><p>【必考：Infinity Stones係乜東東 !?】</p><p>拿咪話唔提你：「Infinity Stones」呢次考硬，唔溫其他都要熟讀呢part。據電影嘅講法，呢六粒聖石早係遠古時候已經出現，佢哋各自有不同法力，不過實際用途就冇交代得好清楚。下面係漫畫方面嘅設定，大家不妨參考。<br><br>Space Stone（空間寶石）：藍色，用者能夠打開蟲洞，瞬間轉移。粒嘢依家好似俾雷神細佬Loki偷咗。<br>Mind Stone（心靈寶石）：黃色，用者可以增強智慧、操控人心。 粒嘢依家鑲咗喺Vision額頭，可以話係佢生命之源。<br>Time Stone（時間寶石)：綠色，用者可以操控時間，奇異博士已經示範過。粒嘢依家鑲咗喺奇異博士嘅法器飾物入面。<br>Reality Stone（現實寶石）：紅色，用者能夠扭曲現實，即係幾乎做乜都得。漫畫甚至講到佢可以帶用家穿越不同平衡宇宙。粒嘢依家喺一個叫Collector嘅外太空收藏家嗰度。<br>Power Stone（力量寶石）：紫色，用者可以擁有無窮力量。粒嘢依家由宇宙警局Nova Corps保管緊。<br>Soul Stone（靈魂寶石）：橙色，用者可以操控靈魂，漫畫甚至講到佢可以令死人復活。粒嘢依家冇人知喺邊，有fan屎推測可能收埋喺Black Panther老家Wakanda。</p><p>
【攞A貼士：3大漫畫原著】</p><p>想睇得開開心心，知住以上咁多夠使架喇。如果你係考試一定要攞A嗰啲人，可以睇三本漫畫原著：《Infinity War》、《Avengers Disassembled》同《Infinity》，估計Marvel Studio總指揮Kevin Feige都係喺呢幾本嘢攞靈感。我就冇咁好精力嘞，睇咗第一本已經飽晒。反正作為死忠fan屎，今次無論考成點我都預咗repeat──入場睇一次邊夠皮，梗係要翻啅啦。<br><br>撰文：阿雞<br>《蘋果動新聞》前創作總監，文化雜食者，high嘢cheap嘢都啱，淨係冇中間。現為網台Booom主持cult片節目《百老匯電椅中心》，並負責附屬FB群組《百老匯電椅中心: 放棄治療部》（broadwayelectricchair）<br><br>全新旅遊專頁，即like籽想旅行： https://fb.com/travel.appleseed <br></p></body></html>