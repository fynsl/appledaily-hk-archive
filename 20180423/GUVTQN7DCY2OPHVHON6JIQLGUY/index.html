<html><header><meta charset="utf-8"><title>【一周必看】馬尾巴治奧竟然算醜樣　碧咸粟米頭史上最強</title></header><body><h1>【一周必看】<br>馬尾巴治奧竟然算醜樣　碧咸粟米頭史上最強</h1><p>英國《太陽報》最近做咗個球星髮型調查，由球迷票選足球史上最經典同最醜陋髮型，估唔到碧咸一向唔滿意嘅粟米頭，竟然成為最經典髮型，而前尼日利亞國腳韋斯特豎起兩個髻好似角嘅綠色辮子頭，就被選為最醜陋。<br><br>今次調查從全球揀選咗2000位球迷做調查，有英格蘭、德國、西班牙、法國、墨西哥、俄羅斯同意大利等地，到底2000人代表意義有幾大，就自己諗吓喇，但最後得出個結果就係咸哥贏，竟然有25%球迷選佢03年整嘅粟米頭為最經典，贏咗荷蘭名宿古列治嘅性感辮子頭同朗拿度02世盃嘅仙童頭。<br><br>不過咸哥之前受訪，曾經講過自己唔太喜歡呢個頭，亦曾經有人覺得係咸哥少數失敗嘅髮型，起碼佢自己都好快就轉咗個頭。<br><br>最核突球員髮型就由韋斯特奪下，但佢個奇特綠辮頭，亦可以話係佢令世人記得嘅標誌，同樣排第2嘅華達拉瑪亦一樣，唔係呢把金色掃把頭，點會有人封佢做金毛獅王？而意大利「馬尾神」巴治奧竟然都有11%人話佢個Mullet髮型核突，就真係有啲唔明呢班調查者嘅口味喇！<br><br>唔知遲啲過多10年，保羅普巴啲星星頭、豹紋頭仲有鬼五馬六唔同顏色嘅髮型，會進入經典定醜陋嘅category呢？<br><br><br>《太陽報》票選最經典髮型：<br><br>1.碧咸粟米頭（25%）<br><br>2.古列治雷鬼頭（22%）<br><br>3.朗拿度仙童頭（16%）<br><br>4.馬勒當拿燙髮（14%）<br><br>5.禾拉Mullet頭（12%）<br><br>6.保方Slick Back頭（11%）<br><br><br>《太陽報》票選最醜陋髮型：<br><br>1.韋斯特辮子頭（29%）<br><br>2.華達拉瑪獅子頭（25%）<br><br>3.沙維亞蜈蚣頭（16%）<br><br>4.薛基Mohawk頭（12%）<br><br>5.巴治奧Mullet頭（11%）<br><br>6.朗拿甸奴馬尾頭（7%）</p></body></html>