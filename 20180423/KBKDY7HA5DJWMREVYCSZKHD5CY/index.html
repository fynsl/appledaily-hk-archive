<html><header><meta charset="utf-8"><title>隔牆有耳：法政廚房　男神睇得又食得 - 李八方</title></header><body><h1>隔牆有耳：<br>法政廚房　男神睇得又食得 - 李八方</h1><p>法政匯思上周六同傳媒茶敍，同時亦係一班法政男神表演廚藝嘅好時機。咪以為佢哋浪得虛名，好似召集人吳宗鑾Chris咁，原來以前喺餐館做過，由廚房到樓面、水吧都難唔到佢，佢即場炮製一味看似平平無奇嘅蒜香芝士麵包，當佢由焗爐拎啲包出嚟後，瞬間已經被掃清，可見幾咁受歡迎。</p><p>蔡騏玉子燒vs Jason's nachos</p><p><br></p><p>另一位法政男神、美國執業律師Jason Y. Ng亦有料到，佢示範嘅係墨西哥粟米脆片（nachos）配雞肉，啲雞肉佢早一晚已經醃定，喺現場將雞肉、橄欖等配料放上去，再焗一焗，同Chris嘅包有得揮。出名靚仔嘅蔡騏亦唔弱，負責整嘅玉子燒色香味俱全。<br>反而新一代男神楊嘉瑋就要急起直追啦。佢都算係法政嘅新成員，暫時仲係見習大律師，不過來頭都唔細，本身已經係男拔10A生嘅佢，因為拎過牛津大學香港區羅德獎學金而接受過《蘋果》訪問。佢話將來希望多啲做人權、同志平權嘅議題！<br><br>李八方</p></body></html>