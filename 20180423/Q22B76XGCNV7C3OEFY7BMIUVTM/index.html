<html><header><meta charset="utf-8"><title>【聽我講...】黑暗中與光明的愛　盲人夫妻的生活日常</title></header><body><h1>【聽我講...】<br>黑暗中與光明的愛　盲人夫妻的生活日常</h1><p>「我係李軒，人人話我老婆好靚，偏偏我睇唔清楚，但就見到佢美麗嘅內心，好想同佢一齊生活。」「我係Umi，人人話我老公睇唔到，我要照顧佢會好辛苦，但我覺得同佢一齊好幸福。」視障音樂人李軒，與健視新婚太太黃天兒，愛的獨白令人動容。這段黑暗中的愛情，越過高山越過谷，由相識相愛但無人看好，到父母接納信任交托送上祝福，3年開花結果。「只要同心，幾大的困難都可解決」。 互相扶持成就非常愛情，黑暗中看得到的愛，七彩繽紛。<br><br>記者 呂麗嬋<br><br>「老公！你洗啲白菜仲好多沙呀！」尋常的週六，只剩不足一成視力的李軒，跟新婚太太Umi學洗菜，手忙腳亂。「我嘅目標係跟老婆學到煮番幾味」。這個彈琴叻過煮飯的大男生說。在旁的Umi聞言大笑：「可惜我都係半桶水……」說起聽來像「地獄料理」的獨創住家菜式「燒豬脾仔壽司」，一哄而笑，是小夫妻鬼馬又甜蜜的日常。不放心只看到一團白影的李軒入廚用刀，他就伸長雙手，幫忙生得嬌小的太太在吊櫃攞餐具，互補長短。<br><br>就如李軒作曲送給新婚太太的冧歌《笑說愛你》：鳴謝你為我充當雙眼……承諾有痛苦艱難都一起。「一個家庭，梗係要互相分擔」，李軒說。新婚燕爾，總是形影不離。曾獲邀與香港管弦樂團合作，及在張敬軒的演唱會內任伴奏的李軒，教琴為業；至於早年留學日本的Umi，就在一間日本公司工作。小妮子說，新婚後首個大挑戰，是她出差3日：「佢要自己照顧自己，最擔心係煲水，怕佢睇唔到會燙親」。<br><br>生於中產家庭的Umi，有一個大5歲的哥哥，由萬千寵愛的掌上明珠，到成為雙職李太和家嫂，這個樂天愛笑的可人兒，仍舊「乜都笑餐飽」。「初時以為會好辛苦，但又唔係，仲可以做自己鍾意嘅嘢」，包括為丈夫下廚，唯一要適應是要很整潔：「佢咩都要度到好四正，連重用嘅環保膠袋，都會摺到起角」。零雜物的家居，李軒直言或與視障有關：「睇唔到，啲嘢都要好整齊，要方便到自己，唔會撞到，又會知放咗喺邊」。<br><br>患有先天性視網膜色素病變的李軒，自小已要面對視力衰退壓力。「以前個人收收埋埋，唔係依家咁」。早有心理準備最終失明，注定過不一樣的人生。11歲那年，與小3歲同樣患病的弟弟一同學鋼琴，放大5線譜逐條線數，背每粒音符。「是音樂改變了我！」經歷過失業閒賦在家的低潮，拍youtube放上網與人分享，因緣際會受賞識踏上文化中心的台板，與管弦樂團合作，創出自己的音樂路；也是音樂，讓他認識了Umi，成就一段要贏得別人祝福，便得付出雙倍努力的非常愛情。<br><br>「我確實係好幸運！」挽着妻子的手，收起笑臉的李軒認真的說。小倆口的愛情故事，要追溯到3年前的聖誕，Umi直言，最初根本不知李軒看不見，直至同行的表姐提醒，她才恍然大悟。「最初有啲不安，怕唔小心講錯嘢會傷害到佢，好多顧忌，後來先發現佢係異常開朗，會講笑會自嘲，你直接講：車，你都睇唔到，佢都唔會介意」。顛覆了她對殘疾人士的刻板看法，好奇上網看李軒自彈自唱的片段，同樣愛音樂的小妮子既感動又佩服。<br><br>「嗰時，真係有啲祟拜偶像嘅感覺」。她大笑。由透過WhatsApp分享音樂到單獨食飯，雙方總有說不完的話題。身邊朋友知她認識了這樣一個音樂人，看不見卻達演奏級，參與鋼琴演奏，都覺得好難得。直至有一天，小倆口認定對方正式拍拖，情況急轉直下。「大家都好驚訝，問點解發展到呢個地步，一面倒反對，覺得如果發展到談婚論嫁，會有好多問題」。向來與家人關係親密，向來痛錫她的媽媽，更嬲得一個月不和她說話，每日以淚洗面。小妮子自言，這是人生中最不開心的日子。<br><br>倒是看不見的李軒看得最真，他心裏明白，家人反對，只因愛女心切：「大部份Daddy媽咪都唔會接受嗰女同視障嘅人拍拖，擔心佢冇人照顧，仲要照顧埋另一半，怕佢會好辛苦」。李軒知道家人對Umi很重要，若一味逃避，只會令雙方愈行愈遠。「我同Umi講，一定要主動啲，等屋企人慢慢接受」。每次出外，他總叮囑她向父母匯報行程，又主動邀請女方家人看他演出。「唯有證明到俾佢哋睇，我除咗睇唔到，其實都係一個正常人，有穩定工作，大部份時間可照顧到自己，有能力令Umi幸福」。<br><br>Umi記得，那個關鍵的晚上，李軒剛好有音樂劇公演，台上的他在鋼琴前自彈自唱，母親坐在她身旁，漆黑的場館鴉雀無聲，眼角瞄到母親感動的表情，讓小妮子鼻酸酸，一顆心落了地：「或者可以過關了吧？」音樂會後，是首次帶李軒回家食飯，今次見的是黃爸爸：「成餐飯Daddy雙眼未離開過佢，可能想知佢其實點食飯，有咩睇到有咩睇唔到吧」。開朗的Umi大笑。千難萬難，小倆口的努力沒有白費，家長開綠燈，拍拖大半年，認定一個她的李軒，趁女友生日求婚，笑言混亂中忙不及答應的Umi，點頭後才知驚。<br><br>「第一時間WhatsApp求婚相俾媽咪，佢ok我哋先識得攬住喊」。愈難愈愛，自知大不同，計劃結婚期間，已主動接受婚姻輔導。用心經營的一個家，窗明几淨，一齊分擔家務，你雙眼看得清楚就負責煮飯，我看不到就負責洗碗和打掃，分工合作。「屋企人依家好鍾意佢，每個週六返屋企食飯，一坐埋位就叫我挾餸俾佢」。Umi說：「下個月我哋會同屋企人去歐洲旅行，希望趁仍然係二人世界，可以去遠少少」。困難天天都多，計劃生兒育女的小倆口卻說不怕：「只要同心，幾大的困難都可解決。」誰說不是？</p></body></html>