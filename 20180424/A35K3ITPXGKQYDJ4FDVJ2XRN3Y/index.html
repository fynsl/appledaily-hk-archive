<html><header><meta charset="utf-8"><title>魚樂無窮：五個字行走缸湖 - 唐牛</title></header><body><h1>魚樂無窮：五個字行走缸湖 - 唐牛</h1><p>中興（763）遭美國制裁事件繼續發酵，一眾手機設備股延續跌勢，直插無水花，一時之間由天堂重返人間，更有跌向地獄的趨勢。騰訊（700）上月遭南非股東減持後，股價一直有波幅冇升幅，可以預期，6月底禁售期完結前都未必會行出方向，想撈貨的戰友，要做足心理準備。<br>「又話股王有買貴冇買錯？」以往市況順風順水，當然可以順勢而行，但恒指1月創新高回落後，明顯已改行上落市。唔講你未必知，騰訊單計今年股價其實已見紅，更要跑輸大市，可謂近年罕見。一心諗住揸實股王可以躺着也賺錢的，麻煩調整一下心態。<br>最好玩的慢牛市，已經在年初結束，取而代之係極難玩的政策市，調整心態之餘，更要調整注碼，如此市況諗住all in追番，只會輸得更慘，輕注落場保持手感，等趨勢出現再加碼，才是正路做法，緊記五個字︰財不入急門。<br>零售股近期免疫於中美貿易戰，績優股更可加分，英皇鐘錶珠寶（887）最新全年業績扭虧賺1.6億，收入及毛利率俱升，更是3年來恢復派發末期息。難怪在創出4年新高之時，依然作出上市後首度回購，用NAV價0.63元做目標，不太過份。<br><br>唐牛<br> http://fb.com/tongcow88 <br>本欄逢周二、四刊出</p></body></html>