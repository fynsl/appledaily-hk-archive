<html><header><meta charset="utf-8"><title>偕方媛遊杜拜被撞破城城拒絕Fans合照</title></header><body><h1>偕方媛遊杜拜被撞破<br>城城拒絕Fans合照</h1><p>前幾日郭富城太太方媛（Moka）喺Instagram貼咗幾張機艙照，話俾大家知佢外遊，雖然佢冇講目的地喺邊，但睇佢個樣好開心吓。<br><br>Moka前日就喺微博貼相，佢留言話：「太陽很大用圍巾遮一下，拍到幾隻可愛的野生小動物，分享給你們看，想給牠們餵點吃的」，相中嘅Moka一身白色打扮，用圍巾包頭，仲戴住太陽眼鏡，睇嚟真係好曬。佢仲雙手合十，背景似係啲沙漠或城堡咁，估計佢去咗中東國家。<br><br>到底Moka去咗邊度呢？<br><br>有網友喺微博貼相，聲稱喺杜拜撞見城城，可惜城城疑因不想被打擾，拒絕網友合照嘅要求。相片見到穿着一身白色長裙嘅Moka，蹺住一身黑嘅城城，非常輕鬆，而城城除咗孭背囊外，右手仲挽住一大袋嘢，唔知係咪戰利品。見佢哋兩公婆輕鬆行街，可能囡囡今次冇份同行，城城又可以同老婆二人世界。<br><br>數番手指，前幾日係城城同Moka結婚一周年紀念，相信佢哋此行就係慶祝。其實上月底Moka復工嗰日，曾經被問到點樣慶祝結婚周年紀念，當時佢仲話未諗點樣慶祝，唔知係口密吖？定係真係城城送驚喜俾佢呢？</p></body></html>