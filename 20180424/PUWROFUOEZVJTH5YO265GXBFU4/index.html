<html><header><meta charset="utf-8"><title>中環迷你裙：唐僧唸經抗波動市 - Samantha</title></header><body><h1>中環迷你裙：唐僧唸經抗波動市 - Samantha</h1><p>若果閣下工作與股市沒關，家陣最適宜做法增持現金，暫時避席。<br><br>Samantha工作與股市息息相關，很難不開報價機，惟股市日日動輒500點上落，觸目驚心，現在可做的是唐僧上身，「XX開市高開5%吖」我唸經。「中午XX升多咗吖」我睇你唔到，繼續唸經，上周呢招是奏效的。博反彈如火中取栗，唔夠手快隨時手都無埋，是時候杜絕任何絕望式反彈的誘惑。<br><br>嘩！Sam乜你睇到咁淡？一隻股票股價之所以能夠攀升，因為大家認為公司有前景，三月份業績已充份反映2017年表現，眼下一隻股票能向上是因為大家憧憬2018年條數比舊年好，盈利增長可以來自三方面：收入升成本不變；收入不變成本跌；最好當然是收入升成本跌喇！<br><br>眼下中美貿易戰大家拳來腳往，唔知還要過招多少回合，大有可能玩到11月美國中期選舉，即係大半個2018年度處於一個大家都唔敢冒進投資的年頭，投資減少，難言收入有所長進。<br><br>再談成本，雖說現處於歷來最寬鬆的貨幣環境，現實是中型民營企業融資相當困難，Sam接觸的部份上市公司，內地銀行融資成本達到7厘，企業要爭取7厘以上的回報才算是有錢賺，這是內地金融機構去槓桿，被要求壓縮資產負債表，將膨脹過度的表外資產趕回表內，企業融資陣痛難免。<br><br>人行明天起，下調大型商業銀行、股份制商業銀行、城市商業銀行、非縣域農村商業銀行、外資銀行人民幣存款準備金率1個百分點，放水4,000億，難言是甚麼利好消息。融資成本仍然吃重。<br><br>買賣股票計值博率，以融資成本來說，大型企業仍是盡佔優勢，中小型民企在這個動盪的2018年難言發圍，如果真心手痕博反彈，閣下應該明白要點樣揀了。<br><br>Samantha<br> https://www.facebook.com/stocksamantha </p></body></html>