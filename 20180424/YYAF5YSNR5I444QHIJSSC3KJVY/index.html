<html><header><meta charset="utf-8"><title>吉隆坡騷後慶功　側田女友性感出巡</title></header><body><h1>吉隆坡騷後慶功　側田女友性感出巡</h1><p>【爆相爆片】現年41歲的側田雖然生得細粒又少頭髮，但異性緣就超旺盛，這些年拍拖、分手、再拍拖戀不停，現跟圈外長腿女友已經拍拖3年，日前側田孖女友現身吉隆坡的馳名食肆食消夜，被讀者梁小姐透過「爆相爆片」分享，原來側田到當地舉行歌迷聚會，有跟得女友隨行，愛得癡纏。</p><p>被笑矮細</p><p>讀者梁小姐在電話說：「嗰晚喺亞羅街夜市入面『黃亞華小吃店』見到佢哋，側田應該出席完一個歌迷聚會，因為佢28號喺當地開騷，佢食食吓都有fans入嚟搵佢影相，有啲媽咪同小朋友一齊，側田都好nice，同佢哋影晒相，仲聽到有個身形比較矮小嘅fans，講笑話側田矮。」<br>問到側田被取笑有否發脾氣？梁小姐說：「佢知道係講笑，冇嬲，仲同fans一齊笑㖭。」從讀者提供相片所見，側田的圈外女友着低胸衫襯熱褲騷長腿，打扮頗為性感，一行九人開餐隊啤有傾有講，明顯側田女友已經融入他的工作圈，兩人打風打唔甩。</p><p>拍拖3年</p><p>當年出道爆紅的側田，其後因醉酒跟曹格在街上開拖，形象跌落谷底，11年更為愛情遷往北京，可惜最後卻分手收場，5年前悄悄回歸香港樂壇，3年前與新女友拍拖，事業和愛情都重新出發。<br>採訪：小米</p></body></html>