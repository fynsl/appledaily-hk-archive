<html><header><meta charset="utf-8"><title>【馮仁昭四圍超】凌文龍送禮𠱁契媽毛舜筠醉賀奪獎</title></header><body><h1>【馮仁昭四圍超】凌文龍送禮𠱁契媽<br>毛舜筠醉賀奪獎</h1><p>出爐金像影后毛舜筠（毛姐）同最佳新演員凌文龍等前晚喺銅鑼灣出席電影《黃金花》慶功，擺咗11圍請台前幕後工作人員，毛姐台上抽獎，台下嘅人送上祝福話：「演技繼續大進步，攞完影后再挑戰胡定欣攞視后」，毛姐笑住話：「咁會好忙喎！」</p><p>開派對飲香檳</p><p>毛姐攞完影后之後去咗日本玩，佢仲自爆日日賣醉：「老公都知，佢知我開心，今次一齊去旅行冇壓力，日日開派對，瞓到兩點先起身，自己醉足四晚，冇壓力好易醉，仲晚晚飲香檳。」做咗影后之後會唔會加片酬？毛姐話：「呢啲問番經理人，最緊要係劇本好。」至於係咪好耐冇加片酬，佢就話：「唔係，適當時候係應該加。」<br>凌文龍同契媽兼經理人余安安一齊接受訪問，凌文龍話攞獎之後即刻請契媽打邊爐，同埋送咗條絲巾畀佢，凌文龍又話嚟緊想舞台劇同電影兩邊兼顧發展。安安就一邊話契仔亂使錢，一邊笑住話叫佢儲多啲錢，問到凌文龍會唔會加片酬，安安話：「唔係咁樣嘅，最緊要係有好嘅角色，最緊要係有得做，希望同阿仔拍戲，想今年內成事，我做阿媽佢做仔，之後想試吓畀佢做壞人角色。」<br>撰文：馮仁昭</p></body></html>