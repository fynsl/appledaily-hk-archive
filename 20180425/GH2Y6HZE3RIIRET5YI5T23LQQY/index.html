<html><header><meta charset="utf-8"><title>財女手筆：美圖係咪垃圾股？ - Melody</title></header><body><h1>財女手筆：美圖係咪垃圾股？ - Melody</h1><p>美圖公司（1357）前年年尾上市，曾經有過一輪炒風，股價炒到上20蚊樓上，之後就一路沉底，到最近已經去番招股價附近。兩年前大家當美圖只是一隻大陸山寨app，炒完就散水；兩年後今日，股價反映投資者仍然當美圖係兩年前果種垃圾公司，不過事實係咪真係咁？<br><br>美圖剛剛出咗2017年業績，當大家只係留意美圖又蝕錢嘅時候，其實美圖份業績已經話咗畀大家聽，佢今時唔同往日，2018年會係佢騰飛嘅一年。<br><br>第一，2017年美圖總收入45億人仔，來自互聯網收入增長咗超過6倍，收入貢獻佔比由6%升到接近20%。之前啲人不斷批評美圖掛羊頭賣狗肉，掛住科網公司個名實質係賣電話，唔會長久；𠵱家佢話比你聽，坐擁超過4.5億用戶嘅美圖，一旦可以將用戶變現，互聯網收入可以好誇張（來自在線廣告嘅收入係2017年增長4倍），而且佢完全可以實現盈利。<br><br>第二，美圖於業績會表示，會喺今年第二季將美圖秀秀轉為社交平台。即係話，中國版Instagram好快面世。以美圖4.5億用戶做基礎，未來廣告收入無可估量。美圖商業化道路順利，2018年實現盈利似乎無咩難度。<br><br>現價美圖股價仲喺招股價附近，以一間年收入增長以倍數計算嘅互聯網公司，市值只係值400億已經係低估，美圖主席蔡文勝最近頻頻係股價低位增持美圖股份已經係明證。依家投資者仲係以有色眼鏡睇美圖，當佢垃圾老千公司；不過當今年如果美圖由蝕轉賺的話（美圖2017年第四季已經賺緊錢），現價接近招股價嘅美圖其實相當值博。<br><br>Melody<br> http://fb.com/whichroad </p></body></html>