<html><header><meta charset="utf-8"><title>求驗客手記：倒數50日　九成飛賣出世盃Ready！</title></header><body><h1>求驗客手記：倒數50日　九成飛賣出<br>世盃Ready！</h1><p>2018俄羅斯世盃踏入倒數50日，呢個四年一度嘅足球盛宴已經大致準備好見人，七座新起嘅球場，有六座獲得國際足協（FIFA）認可正式運作，近九成約270萬張門票已經賣出，連官方簡體中文官方網站禮拜二都已面世；一度驚會因傷錯過世盃嘅巴西球星尼馬同英格蘭射手哈利卡尼，都趕得切復出，列強大致都夫添出擊，將為球迷帶嚟最精采嘅世盃！<br>之前基建上有唔少問題嘅俄羅斯世盃，FIFA今個月已派出咗高級考察團，對世盃球場進行咗實地評估，其中為咗滿足世盃至少要容納3.5萬名球迷、將球場直接挖開一角，加建5,000人露天看台嘅葉卡捷琳堡球場，報告指其完成度已達95%，其中食物供應、垃圾清理、停車場指示不足呢啲問題都已經解決。</p><p>七座新場只差一個</p><p>而最遲動工興建嘅加里寧格勒體育場，早前亦順利進行咗測試賽，目前只有因為天氣問題而影響到球場外嘅綠化地帶，要五月尾先完工，不過球場喺禮拜一已正式獲得運作許可，令目前世盃七座新起嘅球場之中，得番工程一直未趕上進度嘅薩馬拉球場未搞掂。當地解釋話今年春天又凍又成日落雨，施工好困難，好彩最棘手嘅鋪草皮問題已經解決，將會喺今個禮拜六進行首場測試。<br>至於其他基建配套方面，俄羅斯交通部門就話，多個將舉行世盃比賽嘅城市包括伏爾加格勒、葉卡捷琳堡、薩馬拉等地嘅機場，同從首都莫斯科連接各地嘅高速公路都完成改建。莫斯科更因應世盃外國遊客大增，推出「共享汽車」，遊客提供駕駛執照同護照副本，就可租車去各球場同遊覽景點。</p><p>世冠盃24隊改四年一屆</p><p>而當地嘅防暴警察，喺上禮物六就進行咗安全演習，以確保目前已賣出270萬張飛、嚟自世界各地數以百萬計嘅球迷安全，FIFA票務主管更加指出，目前已賣出咗接近九成飛，預計世盃所有比賽都爆棚！另外FIFA近日又有大計，計劃將世冠盃改成四年一次踢24隊，形式同世盃一樣，整個計劃預計總值1,960億港元呢！</p></body></html>