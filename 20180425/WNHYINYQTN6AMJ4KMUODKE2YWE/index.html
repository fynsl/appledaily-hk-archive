<html><header><meta charset="utf-8"><title>逾15萬飛所餘無幾黃子華感謝Fans同工作人員：好感動</title></header><body><h1>逾15萬飛所餘無幾<br>黃子華感謝Fans同工作人員：好感動</h1><p>黃子華最後一次棟篤笑，合共開26場，共15萬張門票。<br><br>門票昨早10點於城市售票網公開發售。今次開售，同以前有啲唔同，就係次次撳到爛嘅F5，被廢武功。不過，網民依然無法登入，更一度疑似死server，至10點54分先開始回復正常。<br><br>昨早連場大雨，但無阻排隊黨陣容。逾百長者、大媽、南亞裔人士。兵家必爭之地——尖沙嘴金馬倫里通利琴行外，排頭位係一名南亞裔女子，胸前孭住嘅BB仲瞓緊，但當職員開門準備售票一刻，女子即解下孭帶，將BB放喺門外嘅BB車，就衝上去撲飛……<br><br>晚上近7時，黃子華透過經理人回應昨日售票情況，首先他稱要感謝一班落力喺售票處維持秩序嘅工作人員同保安：「喺唔同fans page同facebook，見到好多fans都分散排隊，好多都話呢幾日都有啲保安出嚟做登記，數下人頭。今次有關方面真係做咗好多嘢，所以聽到今日售票秩序維持良好，冇特別事發生，都好慶幸。」<br><br>子華方面又透露，昨日售賣嘅門票其實超過15萬張，但據佢哋了解，15萬門票已所剩無幾，得番一啲零碎位：「當日決定加場，犧牲休息時間，一次過推晒所有門票，根本冇諗、亦唔理係咪消化到，只係希望想睇騷嘅人，可以更多機會買到飛就得，所以有幾多推幾多。<br><br>「今日知道個售票情況，令我有『始料不及』嘅感覺。對於一班一早就去排隊、紮營買飛嘅觀眾，我真係好感動。見佢哋咁辛苦好唔忍心，慶幸知道今日好多人都可以買到飛。真係要再一次多謝一班維持秩序嘅工作人員。」<br><br>至於會否再加場，甚至加開日場，子華就稱，做一場「棟篤笑」消耗好多體力，亦都要顧及養聲，所以未有考慮。</p></body></html>