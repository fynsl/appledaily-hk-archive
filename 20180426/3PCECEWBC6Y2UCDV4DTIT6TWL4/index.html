<html><header><meta charset="utf-8"><title>暴龍哥都眼甘甘最索車迷主播想干地走</title></header><body><h1>暴龍哥都眼甘甘<br>最索車迷主播想干地走</h1><p>阿仙奴Fan TV嘅暴龍哥Troopz反雲反到出晒名，而喺佢全力「發功」之下，雲格都終於下台了！那邊廂車路士領隊干地亦似乎不得人心，車路士Fan TV嘅索爆主播露絲（Sophie Rose）亦公開發炮，叫呢名意大利籍教頭早走早着，仲話「佢個心已經唔喺車仔度」。之但係咁，干地上季話晒都幫車仔攞英超，露絲咁講會唔會有啲不近人情？<br><br>擁有火辣身材嘅露絲為車路士死忠，26歲嘅佢亦為車路士Fan TV嘅主播之一，而逢親有阿仙奴對車路士嘅比賽，佢都會接受阿仙奴Fan TV主持Robbie訪問。加上佢時不時喺instagram上載一啲性感相，令到佢喺網上嘅知名度爆晒燈！<br><br>雖然車路士打入咗足總盃決賽，但另一方面失落英超冠軍，歐聯又16強止步，而露絲就覺得不可接受，更要求干地執包袱：「如果佢已經有離心，你根本唔可以強迫佢留低，即使我真心想佢留低。」對於干地嘅繼任人，佢就話未諗到，但一定唔想係祖雲達斯嘅艾基利，因為覺得對方太細膽：「仲未有心水，但艾基利一定唔係最合適，佢睇起上嚟有啲細膽，而車路士教頭係要有霸氣先做到！」<br><br>好多人批評干地季初放走迪亞高哥斯達（DC）嘅決定，但露絲認為佢「冇做錯到」，她說：「好多人怨干地掃走，但我支持佢咁做，因為DC已經唔想留喺車仔，想走嘅就由得佢。」露絲仲話如果自己係車仔領隊，就一定會擺基奧特做正選，亦會因應情況改變陣式，似乎好有心得咁！</p></body></html>