<html><header><meta charset="utf-8"><title>中環在線：周松崗退任李小加：得閒返嚟坐吓 - 李華華</title></header><body><h1>中環在線：周松崗退任<br>李小加：得閒返嚟坐吓 - 李華華</h1><p>周松崗（CK）噚日喺港交所（388）股東會後就正式退任主席，佢再有感而發，話過去6年完成三件大事，包括是係收購LME、互聯互通開通及同股不同權嘅上市改革，有賴監管機構同市場業界支持。<br>企喺身邊嘅李小加就借住呢個機會笠高帽，多謝CK一直「默默支持」，形容佢係智者又係勇者，視對方係「一輩子嘅好朋友」，CK走咗會非常想念佢嘅智慧，希望對方繼續活躍政商界，得閒返嚟交易所坐吓。</p><p>認任內有Regrets</p><p>退任之後嘅周松崗仍然會做行會成員，同時係友邦（1299）董事，亦擔任不同公職，笑言「其實6年前已經退過一次休，𠵱家係分階段退休」。喺任內港交所失落阿里巴巴，沙地阿美又暫未落戶，周松崗話呢啲叫做「失之東隅，收之桑榆」。唔明？即係塞翁失馬，上市制度改革後，佢希望創新企業來港變成「10個8個阿里巴巴」，又引用Frank Sinatra嘅《My Way》歌詞，話「Regrets, I've had a few」，有咩regrets呀？佢就話唔多講喇。<br>港交所董事會將會今日朝早舉行董事會議選新主席，如無意外金發局主席查史美倫會當選，被問到對下任主席嘅期望，周松崗就畀返頂高帽小加，話「長江後浪推前浪」，小加領導下會繼續向上。<br><br>李華華<br>mailto:LiWaWa@AppleDaily.com</p></body></html>