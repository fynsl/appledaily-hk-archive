<html><header><meta charset="utf-8"><title>魚樂無窮：殼股瘋狂事件簿 - 唐牛</title></header><body><h1>魚樂無窮：殼股瘋狂事件簿 - 唐牛</h1><p>要數近期最瘋狂殼股，不得不提煜榮集團（1536），周一炒高七成，周二卻插水五成，噚日再跌多近三成，新主更申報已減持逾9%股權，情況非常罕見，箇中原因眾說紛紜，相信只有當事人才知道。<br>收到不少查詢，問煜榮係咪撈得過？<br>筆者重申再重申，易手股要約期後，要約價不再保底，所以一旦跌穿該水平，隨時深不見底，所以我只會等股價在要約價之上才考慮。想炒波幅嘛，市面上應該有很多選擇，犯不着火中取栗。<br>迅捷環球（540）賣盤再度觸礁，股價迅即打回原形，究竟係買家出手低，抑或賣方吊高嚟賣，同樣無從稽考。不過兩次公佈交易泡湯後，股價也是裂口直插冇水花，有貨者只能硬食，所以如果再有第三次，務必留意風險。<br>賣盤擾攘近一年的東方海外（316），在6月底限期前陸續有消息爆出，先有管理層齊派定心丸，表示進展正常；另有消息指買家中遠海控（1919）或須出售美國長灘港權益，以換取美國海外投資委員會首肯。有趣的是，東方海外股價明顯轉強，今日更創1個月高，似乎有點啟示，全購價78.67元，較今日收市價溢價7%，兩個月後有結果，博定唔博？自己計數！<br><br>唐牛<br> http://fb.com/tongcow88 <br>本欄逢周二、四刊出</p></body></html>