<html><header><meta charset="utf-8"><title>【爆相爆片】深水埗逾20人毆鬥劉小姐：一星期嘈3晚 </title></header><body><h1>【爆相爆片】深水埗逾20人毆鬥<br>劉小姐：一星期嘈3晚 </h1><p>【本報訊】深水埗早幾日上演街頭亂戰，差啲以為佢哋拍緊戲！話說星期一(23日)晚11點幾，住喺黃金商場附近嘅讀者劉小姐，聽到樓下嘈暄巴閉，即刻望吓咩事，原來有成廿幾個南亞大漢追逐混戰。<br><br>根據劉小姐提供嘅片段，幾名大漢橫過馬路，爬過分隔長沙灣道南北行線嘅花圃，跑過對面街，一見目標就拳打腳踢，仲擸起竹枝做武器，結果廿幾人夜媽媽喺條街你追我逐，遇襲嘅人喺毫無準備之下，節節敗退，當然走為上著，最終兩批人都向黃金商場方向走咗去。<br><br>劉小姐話，其實嗰頭嘅治安不嬲都唔太好，經常有一批印巴南亞人士聚集，平均一星期嘈3鑊，通常係凌晨1至2點發生，曾經見過有人拎石頭擲向店舖鐵閘，間唔中仲發生圍毆打架事件，都真係好擾民。<br><br>警方就話，當晚11時半，有市民報警話福華街99號福昌樓外面，有6至8人互毆，但阿Sir去到，所有人已經走晒喇。</p></body></html>