<html><header><meta charset="utf-8"><title>爆相爆片：薄扶林鐵皮屋　火龍狂舞</title></header><body><h1>爆相爆片：薄扶林鐵皮屋　火龍狂舞</h1><p>每年中秋都會上演舞火龍嘅香港仔薄扶林村，周二晏晝5點幾出現咗條大火龍，仲燒着一間鐵皮屋。村民陳先生提供嘅片段，見到着火嘅村屋同花園已經火光熊熊，濃煙沖天，陳生住喺火場隔籬，嚇到個心離一離，「火勢好勁，煙好黑，又有風，驚石油氣爆炸呀！」村民都好緊張，即刻報警，好彩消防員好快就嚟到。因為條村嘅屋都幾密吓，火燒連環船就好大鑊，好多居民要臨時疏散，好彩場火好快已經救熄，總算有驚無險。<br>陳生話起火間屋係兩婆孫住，火頭喺屋外嘅花園仔裏面，聽聞好似話係部抽濕機短路起火，波及埋旁邊鄰居間屋，結果兩家人都痛失家園。據聞有一位婆婆見到咁大火即刻喊咁口，似乎係屋主，現場仲有位女士，唔舒服要送醫院，其實錢財身外物，最緊要係人冇事！</p></body></html>