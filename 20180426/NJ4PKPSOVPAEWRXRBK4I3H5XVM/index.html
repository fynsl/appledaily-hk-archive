<html><header><meta charset="utf-8"><title>冰說聰明：誠哥鋪路為聯和 - 青冰</title></header><body><h1>冰說聰明：誠哥鋪路為聯和 - 青冰</h1><p>年初分析過奧立仕（860），話以誠哥的身份，無啦啦走去幫手入股，應該是為背後的玩家鋪路。三個月過去了，奧立仕已經改名為力世紀，成功入咗港股通，北水現持有約1,300萬股，唔算太多，股價創過52周高位2.13，但唔知係佢本身質地一般，定係生不逢時，2月股市大跌就跟住見頂，這兩個月個股價都一浪比一浪低，早幾日1.60都跌穿埋。<br>昨天終於繼續鋪路之事，跟上海聯和簽訂諒解備忘錄，合作生產電動車。上海聯和的背景，可以重溫青冰在一月本欄寫的文章（ https://bit.ly/2Hsi2JW），或者自己google一下。力世紀近大半年都簽了很多諒解備忘錄，但實際嘢就欠奉，以咁嘅背景咁嘅人脈，都冇乜炒，要不是有誠哥，這股已算渾身妖味。 <br>值得留意嘅係，力世紀早幾日公佈，執行董事小間裕康辭任，辭職原因係有其他業務要做。這位日本人係佢哋旗下的日本電動車製造公司的CEO，最頂癮係，佢仍然留任電動車公司CEO。這個本應為公司主力發展的業務，在近月明顯被其他新投資比下去，例如用2.7億元入股美國3D印刷技術公司Divergent，雖然只係揸27%股權，不過近來所簽的諒解備忘錄，主要都是圍繞這個Divergent而做，而巧合地，這間美國公司除了引入力世紀之外，上海聯和亦是主要投資者。<br>昨天的通告，關係終於提升至正式合作的層面，似乎這個才是公司的真實方向，而日本電動車可能只是一個假動作。又係嘅，一間珠寶公司，若果貿然搞3D印車，似乎講不通，但搞掂電動車，引入誠哥，再黎3D印車，整件事便變得順利成章，亦都較易獲審批。日本人是過客，說不定誠哥的份兒也只是鋪路而已。現時92億的市值，相信不是靠幾個諒解備可以長期撐着，日後跟上海聯和有更實質的發展，或者真係印到架電動車出來，再跟進也未遲。<br><br>青冰<br> http://fb.com/chingbing888 <br>本欄逢周四刊出</p></body></html>