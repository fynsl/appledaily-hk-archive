<html><header><meta charset="utf-8"><title>子華棟篤笑黃牛黨網上晒「磚頭飛」</title></header><body><h1>子華棟篤笑<br>黃牛黨網上晒「磚頭飛」</h1><p>黃牛喺香港已經係存在多年嘅問題，前日一開售，15萬張棟篤笑門票已經被掃清。開售前黃子華已經講過，寧願見到吉位，都唔好買黃牛：「唔好買！唔緊要嘅。即係如果我做騷有一大段位、一大堆空，最前嗰啲空晒佢…如果我見到好多場都係咁，咁即係證明好多人可能冇買黃牛喎，可能咪做番一、兩場，補番俾呢啲觀眾囉！」佢仲講得出做得到，寧願加場，自己辛苦啲，都盡量爭取多啲飛賣俾觀眾。<br><br>不過可惜，偏偏有人為咗一己私利，無視創作者及營運商嘅努力，白白將人哋嘅成果搶走，再高價放售俾有心支持嘅人，在商言商的確係有效嘅銷售手段，但係罔顧道德唯利是圖又啱唔啱？<br><br>雖然黃子華已經親自拍片呼籲大家唔好買賣黃牛，但係成效似乎就唔太大，昨日所見，有唔少人將大量嘅棟篤笑門票放喺網上發售炒賣。有一間位於先達嘅手機店，昨晚喺佢哋個fb page貼咗張「磚頭飛」相片，caption係「今日戰績」，都係黃子華棟篤笑嘅門票，日期分別係7月6、21、27同28，仲有一疊最厚嘅，角度問題睇唔到日期。<br><br>呢疊「戰績」究竟係點得嚟呢？Post上fb又想點呢？拿，有網民就留言話：「黃子華呼籲，寧願個位吉都唔好益黃牛！」、「關公都幫你唔到」，但亦有網民留言話：「要三張吖唔該！」馬上有另一網民回覆：「唔好幫襯黃牛！」仲將呢個post share咗去黃子華嘅官方fb專頁。<br><br>一小時之後，即約晚上十點幾，呢間手機舖就刪post，拒再同大家分享佢嘅「今日戰績」。<br><br>而身為亞博指定售票商嘅StubHub上亦都見到有唔少炒賣嘅情況，有人仲出價成萬五蚊一張飛添！</p></body></html>