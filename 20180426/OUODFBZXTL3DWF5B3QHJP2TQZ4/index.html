<html><header><meta charset="utf-8"><title>隔牆有耳：fashion嘅嘢女婿唔buy余若薇愛車衫　老公慧眼識條呔 - 李八方</title></header><body><h1>隔牆有耳：fashion嘅嘢女婿唔buy<br>余若薇愛車衫　老公慧眼識條呔 - 李八方</h1><p>公民黨今個星期五舉行黨慶晚會，由於晚宴主題係同公民社會同行，所以冇請特區高官，唔會重演特首林鄭月娥舉手贊助一幕，但佢哋同樣有拍賣環節，近日已經喺網上發起籌款拍賣，最矚目嘅拍品，可能係前主席余若薇DIY、親自為小朋友度身訂做嘅童裝。<br></p><p>黨慶賣親製童裝</p><p>原來余大狀繼寫書法後，近期沉迷車衫，早前同老公去日本賞櫻都有大掃貨，掃咗一批靚布同靚紙樣返港，準備大顯身手。知情人士話呀，余大狀嘅沉迷程度，同亡國興剪布不相伯仲，都係「日以繼夜、夜以繼日」咁不斷「車、車、車」，質疑佢屋企部衣車，有冇停一停嘅時間？而余大狀曾經透露，車衫反而可以幫佢減壓。<br>據知余大狀嘅車衣技術日益進步，已經可以車裙、衫、褲同呔，外孫女當然係受惠者。講起車呔，即係真係落手落腳製作一條呔，據知余大狀係拆咗一條舊呔了解其構造，繼而照辦煮碗，但當中都有挫折，試過車條綠呔畀女婿，點知，女婿唔肯戴，令佢深明女婿唔易支配，始終都係老公最好，因為二話不說肯做佢model；余大狀除咗喺黨慶拍賣親製童裝，同時捐出墨寶為黨籌款。<br>至於法律界嘅郭榮鏗，原來都係煮家男人，今次會變身家廚，拍賣自己嘅廚技，即係成功競投者，可獲佢上門煮私房菜式，包括烤羊架同牛肝菌意大利飯，底價係4,000蚊。<br><br>李八方</p></body></html>