<html><header><meta charset="utf-8"><title>【add時尚】囝囝要貓老公揀狗嘉欣動物園：老爺養馬叻</title></header><body><h1>【add時尚】囝囝要貓老公揀狗<br>嘉欣動物園：老爺養馬叻</h1><p>只要感恩，一點小變化也可以很快樂。<br>李嘉欣家中最近添了新成員，不過，別搞錯是她又有BB，而是新養了一貓一狗，許家由一家三口變成五口之家，老公許晉亨的柴犬，及兒子Jayden養的小白貓，還有養的馬匹，小動物成就小火花，帶來她們一家很多歡樂。<br><br>採訪：林妙萍　<br>攝影：郭賢興<br>化妝：Omix B<br>髮型：Nichol Yip OF HAIR<br>腕錶提供：Audemars Piguet<br><br>李嘉欣的動物情緣，婚後應該要數馬匹，許家上下都和賽馬關係密切。她名下的馬匹都以「寶」字命名，由一寶、貳寶、駟寶，到最近的「陸寶」 ，她早前在跑馬地為愛彼女皇盃宣傳時說：「囝囝Jayden就係屋企嘅三寶！」<br></p><p>貓咪好聰明</p><p>嘉欣指平日會去馬房探望愛駒，大人細路一齊餵紅蘿蔔。不過，最近家中就有新寵出現，正是嘉欣新養的一貓一狗。「冇諗過再養寵物，囝囝好鍾意貓，要求咗幾年，終於畀佢成功咗。𠵱家係我變咗小貓嘅粉絲，好鍾意佢，覺得好得意。養貓有一種樂趣，要好尊重佢嘅空間，佢哋又好聰明，有啲我哋教狗嘅，狗仔未學識，佢哋就識咗，所以真係好可愛。」她曾謂不會養貓，但變了鏟屎官後，一切卻不同了，更試過被貓咪抓傷手。至於另一隻柴犬，全因結婚九年的老公許晉亨要求，老公樂於放狗、馴狗，嘉欣則未完全享受到，「𠵱家佢幾大隻，我帶佢出去，就係佢一路lead住我，場面好搞笑。」<br></p><p>老爺計數快</p><p>許家出名愛馬，跟馬匹淵源也甚深。老爺許世勳養馬超過六十年，由1957年「誘惑」贏得頭馬，到今年1月「獻惑」勝出，成為歷來首位在港取得一百場頭馬的本地馬主。「這個喜訊令我哋一家人都非常興奮又開心。」她透露97歲的老爺養馬叻，心算更叻，「最近一次，喺屋企食飯，佢開電視睇馬，我發現佢計數，無論係計賠率，定其他數字，全部都計得好快，我哋仲喺度按電話計數時，佢已經計完，好快。」許世勳雖已高齡，但依然活躍，「老爺好關心小朋友健康，經常叫我飲多啲紅酒補身，佢個人好年輕，思想好活，好多新鮮事都搭到嘴。」<br>擁有幸福家庭，嘉欣依然不時出席活動，拍廣告或做代言人等。但她直言近年想法又開始有點改變，「𠵱家好想放啲時間，睇住小朋友成長，所以好多內地工作嘅邀約，我都唔會去做。反而老公工作上有需要，又想我輔助吓，我會想喺佢身邊多啲。」</p><p>任大使有私心</p><p>李嘉欣連續五年成為愛彼女皇盃大使，今年亦不例外，原來她出任大使有特別使命，「老公有儲錶習慣，我未見過佢冇戴錶出街，佢儲咗好多錶。每年我做大使，佢就會問我：『今年有乜特別？我生日會唔會收到做禮物？」所以我要做定功課，講畀佢聽。」嘉欣指許晉亨對時間及手錶準確度要求很高，亦是一個守時的人，「我都會買畀佢，佢鍾意複雜機芯，但我盡量揀啲budget唔係太高，因為靚錶真係好貴。」<br>嘉欣兩公婆日本蜜遊時，曾被拍到老公為她執銀杏葉作影靚相道具，嘉欣說：「佢對攝影好有熱誠，技術就過得去啦。」</p><p>更多精采時尚內容，盡在 http://add.appledaily.com。 </p></body></html>