<html><header><meta charset="utf-8"><title>中環在線：史美倫新官上任　李小加憶當年：一見鍾意 - 李華華</title></header><body><h1>中環在線：<br>史美倫新官上任　<br>李小加憶當年：一見鍾意 - 李華華</h1><p>噚日新任港交所（388）主席史美倫孖住行政總裁李小加一齊出嚟見記者。小加總裁突然想當年，憶述9年前同史美倫嘅「第一次」。</p><p>史9年前in小加大讚誠實
</p><p>話說9年前嘅某一日，李小加受邀面試CEO一職而第一次到訪香港交易所，而當時in佢嘅，就係遴選委員會裏面嘅史美倫（Laura）喇。<br>小加話，記得Laura問佢，覺得自己點解勝任港交所CEO？然後小加超誠實咁話，其實自己係唔勝任㗎，原因有3個。第一，佢無管理交易所經驗；其次，佢唔識廣東話；最後，佢對IT亦都冇咩概念。之但係，佢話同Laura「一見鍾意」（先補上一句不敢說「一見鍾情」），難得史美倫欣賞佢誠實，今日再歡迎對方返嚟，好高興咁話。<br>講開又講呀，其實小加總裁張合約會喺今年10月到期，史美倫就話上任之後董事會會處理，照計呢兩年小加咁博，同股不同權又畀佢上到馬，連任就應該無問題嘅。唔知同小加識咗咁耐嘅Laura，難得有緣再聚，又會唔會再美言幾句呢？<br><br>李華華<br>mailto:LiWaWa@AppleDaily.com</p></body></html>