<html><header><meta charset="utf-8"><title>爆相爆片：先達店疑晒「黃牛磚」　子華fans圍剿籲罷買</title></header><body><h1>爆相爆片：<br>先達店疑晒「黃牛磚」　<br>子華fans圍剿籲罷買</h1><p>先達手機店「轉型」炒黃牛飛？黃子華宣佈棟篤笑加場，15萬張公開發售門票日前依然係一天沽清，唔少擁躉仲係未買到飛，苦不堪言。就喺呢個時候，有人爆料先達一間樓上手機店前晚突然喺fb貼出相片，相中可見6大叠「磚頭飛」，估計當中有超過200張黃子華棟篤笑門票，個post仲笑言話相中嘅票係「今日戰績」，即時畀網民話佢哋係炒黃牛飛，紛紛留言聲討，同時亦激嬲咗大批子華fans。</p><p>店員稱轉貼自fb
</p><p>該6叠黃子華棟篤笑門票，日期分別係7月6、21、27同28號，雖然有小量網民即時留言問門票「幾錢？」，但更多網民留言鬧爆嗰間手機店係「集團式黃牛黨」，有人怒斥「今次關公都幫你唔到」，亦都有子華擁躉留言引述黃子華早前為打擊黃牛當做嘅公開呼籲：「寧願個位吉，都唔好益黃牛！」不少網民都話，先達手機舖平時炒貴晒啲iPhone圖利已經乞人憎，𠵱家竟然撈埋炒門票，覺得忍無可忍，一時間群情洶湧，至前晚10點幾，該手機店已經將「今日戰績」張相刪除，但仍難息眾怒，店方fb續有人留言辱罵。<br>記者噚日傍晚到先達了解，發現該樓上手機店仲照常營業，記者問店員施先生有冇賣子華門票時，佢就有啲無奈，解釋話喎：「我只係見到網上有張咁嘅（大叠門票）相，於是轉貼上fb箒……講笑咋，我真係冇賣（黃牛）賣㗎。」佢又話喺網上點解釋都冇用，所以最後決定刪咗張相。記者就發現無論大家信唔信佢嘅解釋，黃牛票問題始終未解決，噚日繼續有開價1.5萬元黃牛飛，睇嚟要修例先有機會杜絕到黃牛黨。</p></body></html>