<html><header><meta charset="utf-8"><title>楊張新悅陀第四胎都係女關之琳談嘉玲年齡：係有壓力</title></header><body><h1>楊張新悅陀第四胎都係女<br>關之琳談嘉玲年齡：係有壓力</h1><p>關之琳與陳柏熹昨日現身又一城，為二人打造的時裝品牌Rosamund Moiselle開期限店，今次就用之之兩隻愛犬Coffee及Whisky做舖頭主題。問之之母親節如何慶祝？她說：「冇乜特別，平時都成日同佢食飯，禮物每次問佢要乜，佢都話唔要，所以都係同佢食餐飯。」記者提議送錢給媽咪時，之之笑言：「呢樣真呀，佢會再開心啲，真係要再努力搵錢。」</p><p>最緊要健康</p><p>對於翁靜晶日前質疑現年52歲的劉嘉玲年齡報細數，年屆55歲之之就認為：「做呢行年紀對我哋多多少少有啲壓力，點都有人評論，個個都會大個，最緊要心態同出面健康就得，唔使諗太多，每年每月每日都會大，時間好殘忍，唯一盡量好充實去過。」<br>同場育有三女、現時陀B七個月的楊張新悅，揭曉今胎仍然是女，她說：「之前有兩個徵兆已令我知道，第一先兆身體啲體毛開始甩晒，因為女仔手腳都有少少體毛，呢個之前發生過，其次之前有人幫我老公睇相，佢前世好多情人，所以加埋上次照埋，今次BB都係女，屋企第時有四條Queen。」</p><p>「開頭諗過仔」</p><p>問到再陀B女會否失望？楊張新悅表示沒有：「呢啲係上天賜，開頭諗過仔會唔會好啲，諗真啲，女係好嘅，因為如果囝囝嘅話，屋企咁多家姐，第時會變得好女仔，𠵱家係囡囡，屋企啲衫同佢哋睇過嘅書唔使買過，自己都講到明封肚，唔想再生，其實今次係一個意外，係上天賜畀我哋，其實帶住三個，仲坐到的士，𠵱家四個坐唔到啦，唔好再要。」<br>採訪：曹家誠<br>攝影：仇志德</p></body></html>