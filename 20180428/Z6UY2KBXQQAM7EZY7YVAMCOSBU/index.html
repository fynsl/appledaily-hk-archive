<html><header><meta charset="utf-8"><title>爆相爆片：大庭廣眾問罪　破紀錄港女摑不忠男友41巴</title></header><body><h1>爆相爆片：<br>大庭廣眾問罪　<br>破紀錄港女摑不忠男友41巴</h1><p>問世間情是何物，情侶間嘅小風波，旁人懂甚麼？但係搞到當街互摑仲扯頭髮就實在太失禮喇！文員卓小姐前日下晝4點行經油塘港鐵站B出口，聽到大大巴摑落臉嘅啪啪聲，「起碼打咗幾十巴！」卓小姐所拍片段見到當時一對情侶喺站外一角嘈交，「個女仔狂摑個男仔，事緣好似係女仔覺得男嘅偷食出軌！」記者翻睇全長2分05秒嘅片段，發現至少傳出41下掌摑嘅啪啪聲，「41巴港女」頓成噚日網上紅人。</p><p>男友扯頭髮反擊
</p><p>片段中孭住桃紅色袋、着住短裙嘅女事主，將男友逼埋牆角，一路指手劃腳，懷疑男友出軌，大興問罪之師。鬧完就摑，左手摑完輪到右手摑，男友其間亦曾還擊摑番對方一巴，仲扯女仔頭髮搖咗幾次，但佢一直冇否認出軌，只係𠵱𠵱哦哦，女事主越鬧越激動，不停話「肯定有」、「10幾條女……你自己搵10條女搞嘢」，清脆掌摑聲傳遍油塘站。<br>卓小姐話唔少途人都睇到呆咗，「好多人停低，但冇人幫手或報警」，最後由港鐵職員出嚟查看。大部份留言網民都覺得41巴港女太暴力，記者噚日訪問咗啲情侶及女士，佢哋亦認為41巴港女做法唔啱，伴侶出軌雖然好錯，但可以即時分手或者返屋企慢慢傾，唔應該大庭廣眾打人。港鐵發言人就話根據車站紀錄，周四下午約4點油塘站職員接到乘客通知B2出口有一男一女爭執，職員即時詢問兩人有冇需要協助，但佢哋好快就離開車站範圍。</p></body></html>