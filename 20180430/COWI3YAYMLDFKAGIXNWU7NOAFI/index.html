<html><header><meta charset="utf-8"><title>智取大市：煜榮底下無新事 - 晉佳</title></header><body><h1>智取大市：煜榮底下無新事 - 晉佳</h1><p>全購殼股炒貨源歸邊嘅一招，縱橫咗細價股壇多年。想當年2010年，中海外（688）全面收購蜆売電器再保留上市公司地位，及後變身成為中海宏洋（081），股價倍翻，打後全購殼股成為大戶極速收貨炒上嘅絕招，亦估唔到呢招能夠玩到今時今日2018年先玩到爛。<br>金利豐經手嘅煜榮（1536）賣盤交易，全購價1.79元成為唔少細價股投資者信以為真嘅鐵底價，結果完Deal後冇幾多日，就急升然後再急跌，一度跌至低全購價五成以上。事實證明，1.79元根本唔係乜嘢大戶平均價。究竟背後係一場乜嘢把戲唔再重要，更重要嘅係，以後唔能夠簡單睇一個G.O.價就斷言見到黃金入市機會。<br>喺股票市場上，一種特別嘅大戶收貨方式，可能係一種新財路，但當越嚟越多人注意呢種賺錢方法，最後都會成為投資者慘敗嘅方式。同樣，技術分析都可以係一種陷阱，由金融海嘯前嘅黃金比率，去到近年嘅RSI，只要成為股民主流分析方法，就係呢種方法步入墳墓嘅時候。<br>喺投資股票嘅世界，絕不存在一招可以玩一世嘅把戲，即使價值亦可被扭曲若干年，令你失去3年又3年，唯一永遠管用嘅事情，就係別人恐懼我貪婪呢種老土得嚟又永遠都唔老土嘅名言。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>