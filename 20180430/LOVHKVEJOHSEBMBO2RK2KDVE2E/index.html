<html><header><meta charset="utf-8"><title>財經評論：下月空軍出沒注意</title></header><body><h1>財經評論：下月空軍出沒注意</h1><p>在港訂Netflix其實有點蝕底，事關不少電影因版權問題不能在平台上播放，有朋友說試過jailbreak變美國版，70幾蚊一個月。近排看了一部The China Hustle，講華爾街如何連同大批中國民企喺美國借殼上市，繼而造假，一班hedge fund佬沽空機構先行揭發，大家有印象7、8年前中國民企出事，大規模被SEC退市，就係始於呢班人。<br>重點係裏面feature的幾位沽空機構大軍，非常熟口熟面。大家應該仲有印象上年6、7月接二連三有港股被狙擊，那位名叫Dan David的人兄，在Fund界一年一度香港舉行的Ira Sohn Investment Conference上宣佈沽空達利食品（3799），而渾水創辦人Carson Block，則嗌賣空敏華（1999）。<br>兩位都在美民企風暴搵到啖飯食，轉戰港股民企初時也獲利不少，以Carson Block最high profile，舊年踢嘅敏華現價比當時低16%。Dan David喺前年Sohn Investment Conference狙擊過德普科技（3823），5個月前被證監勒令停牌，不過舊年踢的達利現價反而升17%。<br>筆者必須先行預告的是，下個月月尾又到喺香港辦Ira Sohn喇，一看那張Speaker List，沒有上述兩位大名，不過有佢哋嘅朋友。Glaucus的紅髮Soren Aandahl，同樣有出現在The China Hustle，其戰績可謂彪炳，狙擊過的11隻港股基本上百發百中，其中得意之作是現已除牌的中金再生（773），唯一例外是豐盛電機（607）。<br>下月在金鐘，到底佢會有甚麼驚世的short idea，大家又可以食住花生拭目以待呢。<br><br>記者：余慕恩</p></body></html>