<html><header><meta charset="utf-8"><title>【任天堂玩具】小姊弟試砌LABO　爸媽陪玩最重要</title></header><body><h1>【任天堂玩具】小姊弟試砌LABO　爸媽陪玩最重要</h1><p>任天堂Switch的紙板遊戲Labo上星期推出，雖然有人說它不耐玩，遊戲太簡單，但單靠紙皮就可製作出各款體感遊戲，其創意和玩法令人佩服。LABO要整要砌要撕要要摺，加上遊戲簡單，其實特別適合小朋友玩，而盒面建議獨自玩要10歲，如有大人陪同指導，都建議6歲或以上去玩。所以今日就找到一對可愛小姊弟，6歲半的姐姐王澄熙，和4歲半的弟弟王仲愷，來試玩下，俾下意見。</p><p>要玩當然要先砌，對放撕出紙皮配件，兩姊弟都表示全無難度，更樂此不疲，不過其實弟弟畢竟比推薦年齡更細個，撕紙皮時也有幾次差點出錯，亦有試過唔小心摺咗唔應該摺的紙皮。到真正要摺要砌，難度就更高，連大個一點的姐姐也考起。雖然遊戲說明已相當清晰，但立體空間和太多邊形的概念，對小朋友來說還是太深，小朋友口裏說：「不難」，但其實砌起來都遇上不少問題，很多時連方向也搞錯，更重要是某些位置的紙皮摺錯了，有機會影響操作或耐玩度，加上撕爛和錯摺痕等都不能「返轉頭」，所以還是勸家長們如果跟小朋友一起玩，還是多予指導比較好，要逐步逐步慢慢教，又或者把砌的部份留給大人，小朋友還是負責畫畫油顏色吧。<br></p><p>雖然摺和砌遇上難度，但講到玩，兩姊弟就真的駕輕就熟。據媽媽說兩小姊弟都冇玩過類似的電子遊戲機，但LABO的體感操作完全難不到他們，玩兩下已經熟手。仲愷輕輕鬆鬆已釣到3條魚，即使面對相對複雜難玩的機械人，澄熙都係玩一陣已能掌握，可見LABO的簡單玩法的確相當適合小朋友，難怪二人玩完都大叫：「好玩！」<br></p><p>不要以為小朋友貪新鮮，電子遊戲有無限吸引力？玩完兩個鐘後，問他們喜歡LABO還是平日最愛的大富翁時，他們想也不用想，第一時間回答：「大富翁！」原來是因為：「爸爸媽媽會同我哋一齊玩！」所以其實玩甚麼都好，爸媽陪玩才是最重要啊！<br></p><p>記者：韓繼聰<br>攝影：徐振國、劉永發<br><br>全新旅遊專頁，即like籽想旅行： https://fb.com/travel.appleseed <br></p></body></html>