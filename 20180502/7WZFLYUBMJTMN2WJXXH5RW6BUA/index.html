<html><header><meta charset="utf-8"><title>【等開波】SONY新4K HDR電視　新技術睇波無拖尾</title></header><body><h1>【等開波】SONY新4K HDR電視　新技術睇波無拖尾</h1><p>還有個半月時間世界盃就開鑼，唔知大家會唔會換定電視等睇好波？SONY剛公佈新旗艦級BRAVIA LCD 4K HDR電視X9000F，用上配備可調校局部地區光暗的Full LED直下式背光系統，亦支援HDR 10、HLG及Dolby Vision動態HDR（需升級韌體），加上全線都由日本製造，牌面確實強。</p><p>睇波或運動節目最重要是快速移動畫面唔好有「拖尾」問題，X9000F就搭載新X-Motion Clarity功能，電視可保持夠光夠Sharp外，快速移動畫面都好流暢。55吋及65吋型號都會在5月初推出；至於較適合香港家居環境的49吋型號，則預計要到6月初先推出，價錢未定，但都可以趕及開波前買機。</p><p>如果等得到的話，預計7月初推出的第二代OLED TV A8F系列都可以考慮，話晒OLED顯示效果會較LCD電視優勝。A8F沿用Acoustic Surface屏幕自身發聲技術，而底座長度以及貼牆距離都較第一代為佳。A8F提供55吋及65吋兩種選擇，雖然SONY並未發佈A8F系列價錢，但點計都會貴同尺寸X9000F一截。<br><br>X9000F／售價：$32,990（65吋）、$20,990（55吋）、待定（49吋）<br>A8F／售價：待定（55吋及65吋）<br><br>記者、攝影：布偉倫<br><br>全新旅遊專頁，即like籽想旅行： https://fb.com/travel.appleseed <br></p></body></html>