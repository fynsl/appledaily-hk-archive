<html><header><meta charset="utf-8"><title>財經評論：何謂資金真．流走？</title></header><body><h1>財經評論：何謂資金真．流走？</h1><p>美國長債息升穿3厘，不少專家公開示警金融市場進入臨界點風險，港滙亦觸及弱方兌換保證，資金開始流走，但情緒消化後，市場又好似回復平靜。股樓堅挺，彷彿經濟增長及企業盈利能力可承受持續加息循環。到底低通脹及經濟溫和增長的黃金投資狀態—「金髮女孩處境」（goldilock），是否可繼續享受還是即將結束？<br><br>相信答案像山草藥，人人可以噏一劑，更多時候是屁股指揮腦袋，取決企在邊個立場判斷。不過資金最老實，會用腳投票。<br><br>無錯，4月中港元跌至7.85弱方兌換保證，金管局出手接錢，銀行體系結餘縮細，所謂十年前流入游資終於開始流出，但問題是，銀行結餘縮細又係咪代表資金「真．流走」？<br><br>本港是自由市場，資金進出暢通，除了滬港通等機制反映資金淨流向變化外，唯一看得見的資金外流記錄，就係通過港元跌至7.85，銀行敲門向金管局沽港元買美元，導致結餘縮細呢個閘口顯示。<br><br>近期歷史性弱方兌換保證操作，更準確啲講，係銀行通過同金管局進行外滙交易，將原本持有的港元資金轉往泊美元，之後資金係仍然停泊定是真正撤走鬆人，暫時難下定論，可能要透過追踪接錢之後，金管局定期公佈的本港廣義貨幣供應M2，即包括法定貨幣及銀行本外幣存款總額，是否隨之遞減來判斷。<br><br>當然資金流走可從銀行結餘下降、港滙轉弱及拆息抽升等現象反映，但掉返轉講，即使銀行結餘下降咗，亦唔排除有資金可經銀行同業（唔經金管局）對盤流返入嚟。如果M2持續顯著滑落，意味本港資金總池縮水，就可以更精確判定資金真流走了。<br><br>不過該局編滙M2數據需時，公佈時間一般滯後逾兩個月，無祖國人行咁快手，4月中已可睇到3月底M2數字。<br><br>經濟學家以goldilock形容，近代最長一段時間經濟增長及投資黃金期，即1990年代格林斯潘掌舵美聯儲，及總統克林頓執政期間的美國經濟，當時正處低通脹及經濟持續增長。<br><br>不過，源出格林童話的goldilock「金髮女孩與三隻熊」，講金髮女孩走進三隻熊的房子，最後揀了不冷不熱的第3碗粥享用，童話喻意，享受過甜蜜時刻，就要面對潛藏而至的災禍，像舊約聖經記載七年豐收後是七年旱災。到底面前仍是投資良機，抑或暗藏凶兆，就要拭目以待。<br><br>記者：劉美儀</p></body></html>