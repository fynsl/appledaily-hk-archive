<html><header><meta charset="utf-8"><title>中環在線：動物、昆蟲　證券行鬥cute - 李華華</title></header><body><h1>中環在線：動物、昆蟲　證券行鬥cute - 李華華</h1><p>用於股市嘅動物，通常都係牛與熊，老散平日亦好鍾意玩牛仔與熊仔，不過，證券行老闆似乎就更鍾意其他動物，近年市場就出現幾間動物證券行，仲有昆蟲證券行㖭呀。</p><p>樹熊金融列謎網50</p><p>早兩個月，有隻「創仔」源想集團（8401）招股上市，招股書封面出現兩隻動物logo，皆因保薦人係智富融資，英文名Giraffe，公司logo自然就係一隻長頸鹿；同場有間金猴證券做聯席牽頭經辦人，有個圓碌碌馬騮頭做logo，趣致到呢。<br>要講近年冒起得最快嘅動物證券行，應該就係樹熊證券，2016年潮網股Hypebeast（8359）上市，股價狂升喪跌，樹熊證券正是包銷商之一。之後中昱科技（8226）向商人陳健基買入樹熊證券，中昱舊年改名為樹熊金融，又被獨立股評人David Webb點名放入「謎網50」名單之內，出晒名。<br>除咗動物，市場上仲有間小蜜蜂金服，喺入面工作嘅員工可能都係小蜜蜂，嗡嗡嗡。以牛為名嘅證券行都有嘅，咪就係股評人連敬涵（Kingston）舊年初加盟嘅小牛金服囉。呢隻小牛，係匯隆（8021）成立嘅證券行，咁啱得咁蹺，匯隆又係「謎網50」之一。<br><br>李華華<br>mailto:LiWaWa@AppleDaily.com</p></body></html>