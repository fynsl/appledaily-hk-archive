<html><header><meta charset="utf-8"><title>冰說聰明：捷榮棄星回港之謎 - 青冰</title></header><body><h1>冰說聰明：捷榮棄星回港之謎 - 青冰</h1><p>平安好醫生（1833）明天上市，今天稍後時間就可以睇到暗盤表現，之前的新股短暫瘋狂但好快凋謝，好醫生如有好表現，對整體的股市氣氛都有幫助。<br>由於好醫生凍資太多，變相令捷榮（2119）孖展額大減，捷榮嘅業務大家肯定不陌生，今次青冰就講吓其他野。<br>捷榮由黃喬創立，現時的掌舵人黃達堂已屬第三代，根據招股書，捷榮01年在新加坡上市，09年大股東黃達堂首次提出私有化，但失敗而回，至2013年，再出價0.3075坡元私有化，結果成功了，當日仲話想2014年回港上市，結果搞到𠵱家。<br>私有化較值得留意的是，當日黃達堂持股約54%，但其他家庭成員也持有30%，不過根據2012年的新交所委員會的決定，裁定兩者並非一致行動人士，咁聽落已經有點家族糾紛的味道。翻查記錄，按當年的出價，黃達堂動用了1.8億港元去完成私有化，當中已經包括食埋家族成員的股份，按招股書所述，當日除牌時的市值係4億港元，咁如果今次成功上市呢，以招股價上限計，係15.8億港元，真係轉一轉場，市值升三倍，呢啲嘢港交所上市委員會都會問吓嘅，點解差咁多㗎？招股書就話，香港投資者需求較殷切及自2013年起公司發展急凍食品業務，整體收入及利潤產生正面作用。<br>急凍食品係唔係咁堅，可令市值急升，不作深究，不過我地哋股市場係癲，應該冇乜人反對。另一有趣地方，就係今次上市，大股東將會賣舊股，總數1.33億股，以招股價上限2.19元計，可套現2.9億港元，上市後大股東仍持有66%股權。諗深一層，大股東都係財技高手喎，5年前手執54%股權，最後用1.8億元私有化，今次賣完舊股都仲有66%股權，現金流相減，個袋仲要多咗1.1億，不其然要飲番啖咖啡，嘆一句爽呀。<br><br>青冰<br> http://fb.com/chingbing888 <br>本欄逢周四刊出</p></body></html>