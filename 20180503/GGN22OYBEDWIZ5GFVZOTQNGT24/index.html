<html><header><meta charset="utf-8"><title>【add專訪】千嬅與兒子　快樂與從容的體會</title></header><body><h1>【add專訪】千嬅與兒子　快樂與從容的體會</h1><p>香港人的快樂指數去年排全球尾七，要生活快樂，真的有這麼難嗎？<br>44歲的楊千嬅，顯然過得很快樂，事業上，她貴為天后、影后；生活上，她的愛情修成正果，兒子Torres亦快將六歲。<br>但是，楊千嬅的快樂，是一種狀態，一種歷練進化得來的從容、自在。她說：「我會話自己嘅人生係知足同埋好豐富，呢個豐富唔只係開心，仲包埋衰嘢同痛苦，咁先至平衡。」<br><br>採訪：盧妹　　<br>攝影：陳慧安　　<br>服裝提供：Tod's</p><p>楊千嬅早前在新加坡接受《add》獨家專訪，問到現階段的她屬人生勝利組？千嬅說：「我唔會咁講，因為一世未去到最後都唔會有輸贏。我𠵱家嘅生活好平衡、好清晰，對生活有種自信，我真心好想分享，𠵱家呢個階段嘅心態。前半生係追求，𠵱家係面對別離，咁講好似好灰咁，不過就係因為別離，所以變得更加珍惜。熟悉我嘅記者朋友，都會感受到我嘅唔同，以前我係好緊張，𠵱家唔係唔緊張，但原來我放開啲，人哋都會舒服啲，身邊做嘢嘅人都開心啲。」<br>千嬅直言有這種體會，其實是來自兒子Torres：「你陪伴小朋友嘅過程，其實佢都教緊我嘢，佢令我學識將節奏放慢。以前，我以為快就等於優質，乜都要快、乜都好急，但其實可以細緻咁做好件事，先係優質。」她直言會好好珍惜與Torres的親子時間：「姐姐（傭人）係協助，我盡量都自己帶，大咗佢都唔想我喺度啦。」<br></p><p>以家庭為先</p><p>早前，千嬅與合作多年而且關係良好的寰亞約滿，轉到老公丁子高新開的經理人公司。千嬅笑指這個決定好明顯是為了Torres：「其實我叫咗丁生好耐，佢先肯幫我手，因為唔想俾人講，但我都要搵個人幫我接洽工作㗎，最緊要係有人接電話同應人哋。」<br>千嬅續道：「我覺得唔使諗得太難同太複雜，簽婚書嗰刻，個男人就manage埋個女人㗎啦，事業只係人生嘅一部份，我𠵱家絕對係家庭行先，我想個家庭健康開心，咁樣諗，成件事就好合理，係咪先？大家有默契，客戶都覺得爽咗、方便啲。我先生好了解我，所以我好安心，利益嘅嘢be fair就得，冇必要因為佢係我先生而唔同。」<br></p><p>未敢言退休</p><p>提到有報道指千嬅要退休，她說：「我𠵱家做嘢，觀眾對我要求會高咗，我都要增值自己。我想做多啲好嘢，有好嘅影響力，因為我得到嘅嘢係呢個社會畀我嘅，唔係唔做，同屋企個時間表計劃得到嘅就做。」</p><p>人母的時裝之道</p><p>提到這次與意大利品牌Tod's首次合作，楊千嬅直言是真實用家：「我真係會買，佢啲鞋好多details，啲皮又好軟。」至於她的「人母時裝style」？楊千嬅笑謂：「隨住身形而變，弗就乜都得啦。我真心懶，成日運動裝就出街，不過好矛盾，家庭主婦就梗係實用為主，但我另一個身份係女明星，我就用呢個藉口買嘢。人哋儲蔘茸海味，我就儲衫、儲袋，喺屋企得閒就影吓相擺Ig，喺屋企當自己Barbie，個仔成日都見我換衫㗎。」<br>講起Torres的衣着品味，千嬅謂完全受老公影響：「平時買衫畀佢，都係丁生話事，要襯到啱先買。屋企最多就係costume。我好懶，試過就咁用瓦通紙剪個形，就笠落個仔度，又試過因為唔記得咗準備，求其買支掃把畀佢扮巫婆，佢覺得好核突，不過係得嗰款冇辦法。」</p><p>更多精采時尚內容，盡在 http://add.appledaily.com。 </p></body></html>