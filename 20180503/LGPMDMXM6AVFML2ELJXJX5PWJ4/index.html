<html><header><meta charset="utf-8"><title>一路一帶：搵筍工難過有普選 - 斯郎</title></header><body><h1>一路一帶：搵筍工難過有普選 - 斯郎</h1><p>香港打工仔可謂全世界最勤力，工時長，人工中等，工作效率高，企業盈利異常地高，同一件產品喺外國只算「百佳」貨，但放在香港超市卻變成高級中產貨，賣貴3倍價錢。香港打工仔幫老闆賺錢能力奇高，但福利甚少，筆者最近有位高層朋友感嘆，其實未必要高人工，但只要工作環境夠好，福利合理，自然變成筍工，大把人爭住去做。<br><br>呢位朋友喺蘋果公司打工，佢透露最新大西北將會開新分店，入去蘋果公司做店員其實有咩咁好？街外人以為每逢出新iPhone，員工實有得炒，但朋友斬釘截鐵，肯肯定話冇得炒。咁人工呢？初初Apple Store嚟香港，不論經驗，劃一以3萬月薪搶人，部份人工可高至4萬元，所以遞交求職信嘅人排山倒海而至，見工排隊一度長達兩年，不過近月籌備開新舖，招聘進度加快，半年以內一定見工，但目前人工已回落至1.7萬至2萬水平。<br><br>咁Apple究竟有咩競爭力？首先你會熱愛Apple產品，其次係冇跑數壓力，因此唔使怕應付「西客」。重點喺福利極好，女士產假長達半年，男士侍產假亦有3個月，較法定3日高出近30倍，數萬元醫療福利包埋家人，健身津貼數千，旅行假期等等，返工返到腦閉塞，可以請1個月假，走一轉歐洲南美，學近日失業嘅前樂視主持馮堅成咁，玩轉天空之鏡，絕對冇問題。Apple坐擁數千億美元現金，今年首季賺138億美元，即係過千億港元，對員工當然唔使慳錢。<br><br>港資、中資及外資企業福利嚴重脫節，筆者記得，有位由電視轉戰網購嘅商人話，唔希望員工講work life balance，要全力以赴，但連售後服務熱線都冇，度縮數走精面，筆者幫襯過兩次後已敬而遠之。<br><br>筆者亦有很多商家朋友，小至公司30名員工，大至中港兩地數十間分店，每年都會請員工去旅行，假期花紅派到足，佢哋永遠都話，錢賺唔晒，打拼江山嘅手足最重要，「除咗手足有飽飯食，仲要有尊嚴地生活」，呢番充滿人性嘅說話，並唔係每個老闆都諗到，當最低工資加幾蚊，就嘈到拆天嘅廿蚊張，每日半個鐘飯鐘錢都要計到盡嘅奸商，香港呢個自由市場，其實真係處處商機。<br><br>後記：71歲清潔婆婆每周工作六日，每日8個鐘，月薪只得六千多，仲要被扣飯鐘錢，難怪政務司司長張建宗叫人唔好退休，因為打工仔唔搵多啲錢，點養班高官呀？<br><br>斯郎<br> https://fb.com/oneroadonebelt/ </p></body></html>