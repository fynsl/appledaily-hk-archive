<html><header><meta charset="utf-8"><title>【Chill人生活】熱血老師裸辭創業　搞外賣自取App幫小店</title></header><body><h1>【Chill人生活】<br>熱血老師裸辭創業　搞外賣自取App幫小店</h1><p>都說30歲是個關，做了8年名校中學老師的熊建均，對此直認不諱。「我教升學輔導，當你鼓勵學生跳出框框，同一時間會問自己：你有咩仲想做？夠唔夠膽跳出Comfort Zone？」剛獲邀請加入學校董事會兼初為人父，人生成本高昂。這個非常老師，卻決定祼辭創業由零開始，與中學死黨合資開發手機外賣自取app，專攻街坊食肆。全港2萬幾間食肆，下載區議會分區圖，洗樓式跑街逐間試食游說加盟：「人生總係要有啲轉變！」這是一個創業的故事，也是一個有勇氣走出舒適區的故事。<br><br>記者 呂麗嬋<br><br>屯門老牌茶記萬芳冰室，主打懷舊蝦多士和紅荳冰，是半世紀地區名店，這天，熊建均到來叩門，幸運遇上第二代接手的年輕話事人：「食客可透過自己嘅手機落單，即時喺呢部iPad度顯示，全自動化，唔怕落錯單或者無人手聽電話……」類似的示範，每天重覆n次。由班房走進大街小巷，早說得滾瓜爛熟。「我哋對準街坊小店，老人家不少，用手機落單好方便，但要花多少少時間解釋，等佢哋慢慢接受」他說。<br><br>智能手機普反，外賣宅送apps就如雨後春筍，由過江龍到本地薑，熊建均和拍檔開發的「oopsie」，卻是罕有以「外賣自取」為主打的港產手機應用程式。他直言一盤生意，無心插柳，源自他和太太的生活日常：「我哋係典型無飯夫妻，學校喺港島，住得遠，好多時坐車時用手機叫定外賣，一落車就衝去拎」。現代人，返工為搵食，放工都是，遇上電話打不通，或明明叫A餐卻出錯B餐，他就會好沮喪。<br><br>「同朋友傾開，原來大家都有類似經驗」。想幫襯小店，堂食沒位坐，外賣不想門口等，電話卻打不通，結果只剩流水作業的連鎖快餐。唔想咁樣可以點樣？讀商科出身的他，認定這是「被忽略了的市場」：「尤其一個人食，更加唔會為咗一個飯盒，專登叫外賣宅送俾服務費」。如何搵食，遂由朋友之間的吹水閒聊，成為聚會的必然話題。席間有IT人，細節愈傾愈仔細，而令他下定決心創業的，是優質街坊小店「旋起旋滅」的生活經驗。<br><br>「未開發呢個app前，做過簡單市場調查，了解啲食肆嘅需要同接受程度，舉例你問咗一百間，佢哋答你願意試用，但幾個月後你再去，超過一半已執咗或者準備執」。他說：「係咪間舖頭啲嘢唔好食所以執笠？我作為食客答你肯定唔係，而係大環境殺咗佢哋：加租、嗰舖愈搬愈細，堂食無空間，送外賣又無人手」。中年創業、位於屯門河傍街的鮮魚湯老闆鄧先生，便是典型例子。「我哋都係小本生意，老婆做埋收銀，人手唔夠，午飯時間多人，電話響叫外賣，都無人得閒聽電話落單」。<br><br>河傍街一小段路已有5間食肆，競爭激烈，鄧說之前以頂讓方式，接手長沙灣美食廣場一小檔，但未及一年，業主就要求加租3成。「無得做，唯有走，我哋住屯門，就喺附近搵舖位，至少慳啲交通費」。家庭式作業全民皆兵，要生存不容易。「我哋呢啲小店根本無人理，難得有後生仔話俾埋部機我哋試用，無咩成本，有人幫我搞埋教埋我哋點用，梗係好」。馬不停蹄，趁下午落場才有時間和記者傾上兩句的鄧說。<br><br>現時坊間已有不少宅送外賣apps，多設最低消費及送餐費，在熊建均眼中，「外賣自取」是另一個市場。「頭50間最難，你同啲舖頭介紹，人哋話幾好喎，一問你有幾多間加盟，你話其實未有或者只有幾間，當堂企喺度」。萬事起頭難，下載區議會分區圖，由一條街、一個小區開始，經過多月洗街式游說，現時已有逾百間街坊小店加盟，包括銀杏館及正宗上海生煎王；也有連鎖店表示有興趣加入。<br><br>只是，全港逾2萬食肆，戰線廣濶，由零開始不容易，熊建均直言生活穩定，祼辭創業成本高昂，但他慶幸仍有勇氣走出去。「原來三十歲，真係一個關，好在太太好了解我，知我唔做將來一定會後悔」。在英國讀中學時已熱衷參加商科比賽，熊建均的企業家精神，大抵一早入了血。「以前教書，成日鼓勵學生勇敢追夢，如果講完，好多嘢自己其實都唔敢做，咁又有咩意思？」他反問。<br><br>在城大讀人力資源管理二年級的Mandy，是熊建均的學生，小妮子直言佩服老師創業的勇氣，就算畢了業，亦主動要求加入，希望出一份力。「以前帶我哋出外比賽，佢永遠係最肉緊嗰個，一齊練到午夜，佢明明已經返到屋企，但都仲會收到佢嘅WhatsApp同email」。由昔日的老師到今日的老闆，角色轉變，但小妮子說老師的熱誠，從未改變。「佢教我哋做咩都好，一定要全力以赴」。離開了，仍繼續身教。大抵，競爭激烈的商業社會，才是真正的教室呢。</p></body></html>