<html><header><meta charset="utf-8"><title>隔牆有耳：無限回帶之戰記仇者CY又插梁繼昌 - 李八方</title></header><body><h1>隔牆有耳：無限回帶之戰<br>記仇者CY又插梁繼昌 - 李八方</h1><p>民主黨發起天下為公行動追究前特首梁振英收UGL 5,000萬事件，又要求梁振英公開佢同UGL事件相關文件，不過梁振英冇理之餘，仲向天下為公發律師信想人收聲，不過天下為公冇有怕之餘，仲講明會追究到底。原本八方以為梁振英會再出招嚇天下為公，點知佢忽然拎番成年幾前同佢有誹謗官司未了嘅立會議員梁繼昌（Kenneth）嚟講。<br>原本政界等緊梁振英有乜新招反擊天下為公，點知佢噚日喺facebook發文，不過就唔係回應民主黨或天下為公，而係再講番梁繼昌，回應舊年Kenneth喺記者會入面話佢接受香港同外國稅局調查，不適宜出任全國政協副主席言論，屬嚴重誹謗，並且再講一次冇收過任何稅局任何查詢，更遑論調查，要求梁繼昌收回有關指控，又話梁繼昌對佢呢個要求回應或者不回應，將來都要請法庭一併考慮。</p><p>梁繼昌：交律師處理</p><p>其實梁振英已就呢件事入稟告梁繼昌誹謗，所以Kenneth真係冇乜好講，佢喺fb發文話，因為佢同梁振英嘅民事訴訟已進入司法程序，雙方任何睇法同立場，應該交畀雙方律師團隊循法律程序處理，而好多網民就留言支持Kenneth。<br>有政界中人話，其實呢單嘢已經去咗法庭，梁振英因單案對Kenneth提出乜嘢要求，正路應該交由雙方律師處理，用fb提出真係唔知係乜嘢玩法？不過佢奇怪，明明之前梁振英起晒鑼鼓郁天下為公，為乜發完律師信後，人哋當佢冇到，梁振英唔立即出手告天下為公，反而去搞梁繼昌？<br><br>李八方</p></body></html>