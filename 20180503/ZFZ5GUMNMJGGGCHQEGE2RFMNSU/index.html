<html><header><meta charset="utf-8"><title>Hea富生活：被買樓的生意人 - 郭釗</title></header><body><h1>Hea富生活：被買樓的生意人 - 郭釗</h1><p>有天跟一個生意朋友飲茶講開樓市，他說近來睇緊樓，但是被銀行迫的。此話何解呢喂？<br>這個朋友近年生意越做越大，一年生意額十幾億。密謀上市不在話下，咁大條現金流，好多上市公司恨「做」都未必做到。因為條數大自然多財技玩，無數就神仙難變嘞。<br>但作為一間私人企業，有良好現金流，好處就是借貸方便。<br>普通打工仔，就算十幾廿萬一個月，買層一千萬以上的住宅物業最多借五成，工商舖車位最多四成，少則三成，又壓力測試又稅單，仲要有人頭，難度分是九分。就算你幾睇好樓市想買物業投資，都係一間起兩間止。<br>但做生意就唔同講法，只要有條靚仔的流水賬，銀行借九成畀你又何妨，若然關係好，借凸都仲得。<br>朋友已經是銀行的「老拍檔」，越借越大條數。而且向來有借有還做晒上等人，但想要再借，發現不是掛住「上等人」呢個牌頭就有交易。問清楚，原來差在冇買樓！<br>借貸部主管跟他說，所有生意人，生意好都會買樓，「你生意好唔買樓，咪唔夠說服力囉……」</p><p>鹹魚翻生靠物業</p><p>吓？！真金白銀單據往來兼交足稅，都不及「買樓」有說服力？當然啦，生意會有上落，今年做十億，下年得一億唔得呀？你睇吓100毛前年同上年條數……<br>到時call你loan，你破產即時渣都冇；樓就唔同喇，抵押給銀行，借給你那位同事又好交代。<br>冇首期？用貨款畀住先囉，條loan一批，兩、三個月連首期連帶借貸全數樓價畀番你。銀行經理話眼見幾多冇錢賺，而又有大量現金流的生意人，這十幾年都是靠買樓升值再借再升值，不斷重覆而鹹魚翻生。<br>另外有個在香港冇買樓的朋友話：「嘩，聽你咁講，香港現時樓市咪同九七一樣？一爆實好大鑊，好彩我冇樓箒！」<br>所以人通常係狀況決定腦袋。香港不同內地，香港人創業的意欲不高，十個人都未必有一個做生意，而且進取成咁，少之又少，影響輕微。加上辣招處處，普通打工仔買到層自住樓已經還神，並沒能力像做生意一樣過份借貸。<br>但若果樓市真正回調二、三十個巴仙，這班「被買樓」的高借貸比率生意人，將會是第一批被發現是沒着泳褲的泳客。<br><br>郭釗<br> http://fb.com/heaology.edu <br>本欄逢周四刊出</p></body></html>