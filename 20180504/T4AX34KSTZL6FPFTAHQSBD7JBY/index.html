<html><header><meta charset="utf-8"><title>識貨賊爆海味店掠120萬花膠冬蟲草</title></header><body><h1>識貨賊爆海味店<br>掠120萬花膠冬蟲草</h1><p>【本報訊】新蒲崗一間蔘茸海味店，昨凌晨4時許遭賊人撬開電閘蓋及剪開鎖頭，再打開鐵閘入內爆竊時觸動警鐘，保安公司通知姓陳東主報警，警員接報趕至賊人已得手逃去。東主經點算損失一批花膠、冬蟲草、鹿尾巴、燕窩及瑤柱。<br><br>遇竊蔘茸店設在爵祿街60號地下，陳姓東主表示，經營蔘茸海味生意30多年，09年搬到上址，首次遭爆竊，由於損失的都是較值錢海味，他懷疑賊人犯案前曾探路。他說「以銀碼計算，花膠同蟲草最犀利，剩係蟲草都50、60萬，花膠50萬左右。」貨品都是早前買下來，保險賠償要待公證行點算再確定。可惜店舖沒有安裝閉路電視，未能拍攝到歹徒犯案的過程。<br><br>他又稱，每包一斤、售價3,980元的花膠被掃光，「平價嘅無要，貴嘅畀人掃晒。啲賊都好識貨，應該以前有嚟睇過，知道邊啲值錢」。幸好鎮店之寶的兩支人參完好無缺，「每條廿幾萬，可能啲賊心急，無攞到」，警員到場調查後列爆竊案。</p></body></html>