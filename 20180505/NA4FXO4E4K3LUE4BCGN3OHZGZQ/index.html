<html><header><meta charset="utf-8"><title>拍處境劇上位年年爆騷綠葉趙永洪離巢冇遺憾</title></header><body><h1>拍處境劇上位年年爆騷<br>綠葉趙永洪離巢冇遺憾</h1><p>【《蘋果》專訪】<br>拍過逾百套劇集的趙永洪在1999年無綫藝員訓練班出身，畢業後一直是演出大配角，其後因拍攝處境劇《同事三分親》和《畢打自己人》，在事業上終嘗到甜頭，開始多發揮機會，直到早前《降魔的》的士司機「些粉」一角，更令觀眾加深認識。<br>不過，熱愛演戲的趙永洪，今年3月約滿無綫後決定離巢外闖，轉投蕭定一旗下，日前他接受專訪時說：「嗰陣拍完《同囚》，成個團隊畀咗我一個好大嘅鼓勵，之後開始諗呢個問題，諗咗好耐，其實公司一直畀咗好多演出機會，係一個好好嘅訓練場所，不過我覺得係時候轉個新環境，希望出去闖，想試吓多啲唔同嘅機會。」</p><p>爆騷近20年</p><p>提到昔日在無綫的機會，趙永洪坦言：「都算多，日日有工開，冇乜點停過，19年半都爆騷！你當我阿Q精神，一直以嚟諗法都好正面，唔會覺得有啲乜嘢遺憾。」對於有不少網民覺得趙永洪欠的是一個機會，趙永洪聞言表示開心，並多謝大家支持。<br>然而有讚當然有彈，趙永洪表示聽過不少難聽說話：「我試過搭港鐵，有一個5、6歲嘅小朋友，嗰陣佢指住我話『明星呀』，佢阿哥就話『明乜鬼嘢星呀，茄喱啡嚟啫！』當時我真係唔知畀乜嘢反應佢，覺得塊面好熱，但係又冇理由怪佢喎。」趙永洪續說：「事後我知道好多觀眾都會係咁，佢唔係專登話你，只係唔記得你個名，所以咪統稱你做茄喱啡。不過好開心亦都好彩，《畢打》之後多人知道我叫Marco。」<br>採訪：何慧斯</p></body></html>