<html><header><meta charset="utf-8"><title>求驗客手記：「爆頭門神」夠勇勝利四奪冠軍創歷史</title></header><body><h1>求驗客手記：「爆頭門神」夠勇<br>勝利四奪冠軍創歷史</h1><p>澳職2017/18球季終於嚟到尾聲，上周六上演嘅季後賽總決賽，常規賽冠軍FC悉尼四強終於倒下，無法連續兩季威盡攞埋季後賽冠軍，叫有啲新鮮嘢畀球迷期待吓，結果淘汰悉尼嘅墨爾本勝利，憑巴巴路西斯一箭定江山，作客以1:0小勝完場前得10人應戰嘅常規賽阿二紐卡素噴射機，成歷史上首支四奪澳職季後賽錦標嘅球隊，但講到全隊最大功臣，應該係連傷兩次、個頭要用繃帶包完再包嘅門將羅倫斯湯馬士。</p><p>噴射機事隔10年後再入季後賽決賽，而當年擊敗中岸水手、歷史上僅捧過一次總冠軍嘅佢哋，當然期望藉主場之利一搔多年之癢，但論經驗，似乎及唔上近四季三入季後賽決賽嘅勝利，結果踢咗只係九分鐘，勝利就靠一次罰球攻勢，由佢哋次席射手之一嘅巴巴路西斯，接應隊友占士當拿治頭槌二傳，左腳射出彈地波省中企喺門前嘅敵衞古度姆比斯後，改變方向入網。雖然呢球波有少少爭議，因為助攻嘅占士當拿治似乎喺開出罰球一刻已經衝前咗，但用VAR就判定冇越位，宣佈入球有效，賽會暫時將入球歸於巴巴路西斯。</p><p>狂擋噴射機　惹對手領紅</p><p>落後一球嘅噴射機後尾有唔少攻勢可扳平，但敵軍門將羅倫斯湯馬士上咗身咁，上半場31分鐘就連續擋出拉利麥基爾嘅刁鑽射門同積臣荷夫曼近距離補射，而佢下半場近乎捨身成仁咁，一度踢傷個頭要用布包紮，完場前仲俾噴射機前鋒奧當路雲踢中塊面，對方當然紅牌被逐，但佢就連下巴都要包紮埋，傷到咁都係為幫球隊保住勝局，而勝利最後就以1:0小勝噴射機，補償上季喺決賽不敵FC悉尼嘅遺憾，繼2014/15球季後再度稱霸，亦超越FC悉尼同布里斯班獅吼，成為首支四奪澳職季後賽冠軍嘅球隊。</p></body></html>