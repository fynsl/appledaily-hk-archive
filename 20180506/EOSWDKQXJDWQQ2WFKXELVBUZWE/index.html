<html><header><meta charset="utf-8"><title>【好味飯堂】平食西九龍中心　$30海南雞+$39煲仔飯+$50羊架</title></header><body><h1>【好味飯堂】平食西九龍中心　$30海南雞+$39煲仔飯+$50羊架</h1><p>當兒子SY說：「我想食卡邦尼意粉。」而老婆阿太又話：「媖？我想食海南雞飯喎。」偏偏我又想吃煲仔飯時，Food Court真的如同救世主，今晚就走到屋企附近的深水埗西九龍中心美食廣場，一次過滿足一家三口的三個願望。</p><p>時間為晚上7時40分，我們從遠處已經看到「水門泰式海南雞飯專門店」有條長長人龍，SY見狀即時跑到龍尾。很幸運，我們買到最後一份海南雞飯餐，本來我們想轉雞髀、加雞飯卷及梳打特飲，可惜全部售罄，老闆說：「可能你哋聽晚早啲嚟好啲。」雖然雞飯不是黃色油飯，但暖笠笠的油飯一樣有雞香，阿太：「雞好滑好好食呀，自家炮製嗰隻酸辣汁仲正，一啖雞一啖飯，真係超滿足。」</p><p>我幫襯「煲煲好」，靚雞臘腸煲仔飯餐只需$39，有湯有菜，絕對平通油尖旺深長荔，因為即叫即煲，所以最少要等10分鐘，唯一有少少不習慣就是食煲仔飯不是由我自己開蓋吧。SY：「爸爸！我幫你砌番一條臘腸出嚟啦。」煲仔飯有大半條臘腸，算很不錯吧，雞件數量也不少，建議可以不用放太多豉油，因為雞本身夠味，足夠餸飯了。愛吃飯焦的朋友一定很高興，因為煲底有一整塊飯焦可以撕出來吃，從未品嚐過飯焦的SY咬了一口便說：「好硬。」我只能說一句：「少年……飯焦就是要吃箇中的硬及脆卜卜吧。」</p><p>卡邦尼控SY幫襯「K&amp;J」，對於$30有一大碟卡邦尼闊條麵，他難以置信：「最衰係意粉賣晒，不過如果佢再畀多啲卡邦尼汁我就更加好，唔係好夠喉。」而我另外又多點了一份香煎羊架餐，三大件羊架配意粉，附送忌廉湯$50，如果羊架再煎耐一點，表皮再香脆一點更佳，不過羊架醃得很入味又唔羶，不錯！<br><br>a.水門泰式海南雞飯專門店<br>深水埗西九龍中心8樓美食廣場55號舖<br><br>b.煲煲好<br>深水埗西九龍中心8樓美食廣場803-806舖<br><br>c.K&amp;J<br>深水埗西九龍中心8樓美食廣場839舖<br> <br>採訪、攝影、剪接：大仁@大仁生活<br><br>全新旅遊專頁，即like籽想旅行： https://fb.com/travel.appleseed </p></body></html>