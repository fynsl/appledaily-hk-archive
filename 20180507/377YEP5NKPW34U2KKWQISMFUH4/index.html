<html><header><meta charset="utf-8"><title>爆相爆片：巨鼠玩轉星巴克　外籍男一棍KO</title></header><body><h1>爆相爆片：<br>巨鼠玩轉星巴克　<br>外籍男一棍KO</h1><p>咖啡店有巨鼠橫行！讀者黃生上星期四晚同女朋友喺尖沙嘴北京道一間Starbucks（星巴克）嘆咖啡之際，遇到驚險一幕，就有隻肥老鼠出現！黃生指當時一面忙於護花，一面攞手機影低隻老鼠。佢話隻肥老鼠好鬼敏捷，喺Starbucks裏面走嚟走去、跳上跳落，嚇到啲女客人尖叫求救甚至逃亡。幸最後有外籍顧客出手用掃把將老鼠就地正法，大家至鬆一口氣。Starbucks回覆時承認事件，指事後已安排清潔公司在店內消毒。</p><p>用力太猛　打爛掃把</p><p>黃先生話當日係同女朋友去咗北京道太子集團中心地庫嘅Starbucks分店，佢哋坐埋一角慢慢傾，突然黃生發現「有隻老鼠跑咗去前面嘅凳底，之後老鼠又爬上另一張凳，然後又爬落地走嚟我面前」。佢話老鼠現身一刻，附近顧客均大吃一驚，「左右兩邊嘅人即刻走，左面兩個女仔仲即刻攞起行李3秒內衝出去！」跟住有個男職員攞住掃把同鏟出嚟捉老鼠，但依然係完全冇佢辦法，隻老鼠好似濕水欖核咁當咖啡店係屋企走嚟走去，個男職員「喺左面角落頭拍完佢，又走去右面角落頭，喺右面角落頭拍完佢，佢又走番去左面」，老鼠仔好鬼生猛，有時仲爬上牆。<br>搞咗10至15分鐘，有個女顧客睇唔過眼出手幫忙攞起兩個掃把想左右夾攻咁捉老鼠哥，但都係失手。最後好彩有個黑皮膚外籍男人出嚟，攞住掃把同鏟嚟捉老鼠，孔武有力嘅佢兜頭打中老鼠，鼠哥即刻上天堂，但係用力太猛，連把掃把亦打爛。佢話之後有人執走老鼠屍體。<br>Starbucks發言人回應強調顧客安全一直是星巴克的首要考慮，當晚喺尖沙嘴太子集團中心分店發現外來老鼠後，職員立刻處理，事後已安排獨立專業清潔公司在店內進行全面消毒，確保分店衞生安全。發言人強調今次只係個別事件，星巴克全線分店一向注重衞生及清潔消毒。</p></body></html>