<html><header><meta charset="utf-8"><title>中環在線：恒生前一姐為恩師出山頒獎 - 李華華</title></header><body><h1>中環在線：<br>恒生前一姐為恩師出山頒獎 - 李華華</h1><p>恒生銀行（011）前一姐李慧敏（Rose）一向作風低調，自從舊年7月榮休後，都好少公開露面。不過，閒時鍾意靜靜哋打坐嘅Rose姐，噚日竟然現身沙田馬場做頒獎嘉賓。無見一排，退休後嘅Rose姐似乎更加神采飛揚，噚日心情仲好唔錯㖭。</p><p>曾獲浦偉士提攜</p><p>原來，噚日第三場賽事以馬會前主席兼匯豐前大班浦偉士（Sir William Purves）命名。Rose喺銀行界打滾幾十年，佢曾經提過係匯豐工作嗰30多年間遇過唔少恩師，其中不得不提就係俾佢好多發揮機會嘅浦偉士，唔怪得Rose姐要特登出山頒發浦偉士碟啦。<br>講番香港馬圈同匯豐真係好有淵源，除咗浦偉士，另一位匯豐前大班沈弼（Michael Sandberg）都出任過馬會主席，唔怪得九七前人人都識講香港係由馬會、匯豐同港督管治。<br>至於匯豐另一位女大班、恒生前前一姐梁高美懿，更加係資深馬主，過去十幾年同老公分別以唔同名義持有過十幾匹馬，包括現役馬「勁威神童」，相信梁太退休後都會係馬場常客。</p><p>李華華<br><br>mailto:LiWaWa@AppleDaily.com</p></body></html>