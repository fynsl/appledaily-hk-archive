<html><header><meta charset="utf-8"><title>點解我鍾意你 - 邁克</title></header><body><h1>點解我鍾意你 - 邁克</h1><p>老當益壯的楚原導演金句源源不斷，接受訪問提起相伴半世紀的太太，直言「我喜歡南紅，係因為佢夠普通」，真是醍醐灌頂，過盡千帆仍然單身的怪雞族聽了，豈能不奮身而起，以最高時速撼頭埋牆？做人世呢家嘢，重點從來不在緊張刺激，天長地久朝對口晚見面，難道渴望坐過山車，穩穩陣陣方為上策啊，張愛玲胡蘭成的結婚啟事，不就清清楚楚寫明「願使歲月靜好現世安穩」嗎，如此顯淺的道理，為什麼後生嗰陣良師益友唔話我知，等我仲自作聰明，以為佼佼不群乃尋找終身伴侶最佳賣點，日以繼夜驚世駭俗標奇立異，現在改過自新從頭再來當然太遲了，不折不扣少壯用錯力，老大徒傷悲，嗚嗚嗚。<br>事無大小都有音樂托底，這次也不例外，不怕你笑低級趣味，人肉留聲機響起的是「點解我鍾意你，因為你係靚，點解我鍾意你，幾乎攞我命」，失驚無神被自己搞到毛管戙，頓時破涕為笑。不幸聽過這首歌的讀者大概同意，它的油腔滑調不是問題，肉麻當有趣也幾乎可以原諒，填詞填到反晒肚才是致命傷，「掂解鵝鍾意你，膚肌攞我命」啊大佬，毋庸和林夕黃偉文比較，都知道幾大鑊。近日港胞熱撐母語，有人循例搬出唐詩宋詞以壯聲勢，指古代文人吟詩作對用的是廣東話，低端的我倒認為不妨用此曲做反面教材，闡明不努力保衛粵語可能導致的悲慘下場。同樣歌頌顏值的口腔文化產物，《哥仔靚》才是好榜樣，「哥仔呀靚啊靚啊得妙，哥仔呀靚咯，引動我思潮，我含情帶笑，把眼角做介紹，還望哥你把我來瞧」字字鏗鏘，完全發揮廣東話可親可愛的魅力。</p></body></html>