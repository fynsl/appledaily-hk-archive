<html><header><meta charset="utf-8"><title>隔牆有耳：教買十蚊贏千萬　少年發仔係馬神 - 李八方</title></header><body><h1>隔牆有耳：<br>教買十蚊贏千萬　少年發仔係馬神 - 李八方</h1><p>鄉議局盃噚日喺沙田馬場進行，做立法會議員前，已出咗名愛馬嘅「發仔」鄉議局主席劉業強，噚日就同八方分享，個人贏錢贏得最犀利一次，係30幾、40年前，幫契爺買中咗6隻win，令契爺用十蚊投注，就贏咗「8位數字（即達千萬）」返嚟，都咪話唔厲害。發仔話，70、80年代讀緊中學，未成年唔可以賭馬，惟有幫契爺分析賽馬，形容賽馬係當年「最潮」玩意，除咗運動，平日一班同學都經常講馬。<br>問到買馬有乜心得，發仔就話一日咁多賽事，無可能場場都落注，話如果分析到大熱門好大機會輸，大家不妨買冷門，因為咁樣先會有回報，只跟風買大熱門，就好難贏到錢。<br>發仔又話，最高峯時可以記晒香港逾千隻馬資料，現時由於做咗立法會議員事忙，所以只記到約200隻。講番鄉議局盃，發仔原本估計2號馬「錶之霸」跑出，可惜隻馬最終三甲不入，但佢一啲都唔介意，話輸咗就當做善事喎。</p></body></html>