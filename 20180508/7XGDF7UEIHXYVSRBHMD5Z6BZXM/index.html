<html><header><meta charset="utf-8"><title>大棋局：2019大爭之世（完） - Mr. Tregunter</title></header><body><h1>大棋局：2019大爭之世（完） - Mr. Tregunter</h1><p>美國同中國打貿易戰之際，有一單大deal被忽略。美國司法部批准德國拜耳以625億美元收購美國孟山都，收購完成後，拜耳會揸住全世界25%種子同農藥市場。呢單deal點解重要？因為收購完成後拜耳會成為主宰全球種子同農藥市場嘅巨擘，造成壟斷，原本應該好難批，令呢單deal傾好耐。但美國司法部開綠燈，拜耳將科技作物部門以70億美元賣畀德國化工大廠巴斯夫，咁就唔係壟斷。貿易戰期間對德國巨企收購開綠燈，心水清的讀者自然明白咩事。<br>更重要係，中國的野心俾美國察覺。近年種子同農藥巨頭都在搞M&amp;A，各大廠爭住做大佬。當美國陶氏化工收購美國杜邦農業部嘅時候，中國化工集團亦買下瑞士先正達，美國開始意識到中國想爭規則制定者之位，而且步步進迫。<br>共產黨建政後知道中國太落後，老老實實去追等到蚊瞓，要在國際上有碇企就要搞不對稱制衡戰略，所以國防上先搞兩彈一星，即核彈、導彈、人造衛星。現時中國航母得啖笑，戰機冇外國引擎連飛都唔使飛，但兩彈一星起碼有自保抗衡威懾力。中國現時思維一樣，覺得老老實實去打根基太慢，要打就打不對稱戰略，而且要行捷徑，其他慢慢嚟，但先發展AI，機械人，官方數字貨幣。以收購、合資等方式取得技術轉移，抄一次快過研究100年。貿易戰若講唔掂數，以下幾間公司有機會被重點招呼。</p><p>美國三路齊出圍堵中國</p><p>如果中國仍然好落後，美國話之你點搞。特朗普要用貿易戰對付中國，就代表中國對美國主導嘅世界秩序起碼稍有威脅。朝鮮似乎倒向美國，中國想尋求打開東北亞缺口失敗，咁美國下一步係伊朗，再下一步就係南海，西、南兩面封堵，一帶一路就變成空談。<br>80年代美國同日本打貿易戰，用上日本文藝片最常出現的道具：時間停止器。日本經濟仿若被凝結於80年代。今次對中國亦一樣，最終目的，係要將中國經濟凝結於2018年。伐謀、伐交、攻城上中下三路齊出；貿易戰、貨幣戰、地緣戰輪住嚟；美元萬劍歸宗、石油美元逆行，全方位攻擊。特朗普幕僚幾乎清一色鷹派，唔好以為佢哋食齋。<br>豐臣秀吉將要統一日本時，同德川家康打咗場小牧‧長久手之戰。德川軍只有豐臣軍三份一兵力，但以反奇襲打法令戰事陷入拉鋸。最後拖到豐臣秀吉有退意，明明自己比人強，點和談？豐臣秀吉私下同德川家康講，只要你認我做大佬，一切依舊。<br>（全文完）<br>上集重溫：<br>第一集（ https://bit.ly/2Jux9Ql） <br>第二集（ https://bit.ly/2uWOEFJ） <br>第三集（ https://bit.ly/2HC0ZC3） <br>第四集（ https://bit.ly/2qR8KMo） <br>第五集（ https://bit.ly/2JYZb5Q） <br><br>Mr. Tregunter<br>本欄逢周二刊出</p></body></html>