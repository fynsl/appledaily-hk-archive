<html><header><meta charset="utf-8"><title>大肚宋熙年晒三點式同陳智燊去毛里裘斯</title></header><body><h1>大肚宋熙年晒三點式<br>同陳智燊去毛里裘斯</h1><p>宋熙年同陳智燊(Jason)前年結婚，踏入四月，Jason宣佈老婆陀「Boss Baby」，一向係「愛妻號」嘅Jason日前就同老婆宋熙年去咗位處印度洋、非洲東南面嘅毛里裘斯旅行，住別墅酒店，有私人後院同游泳池。<br><br>宋熙年連日有喺IG貼靚相，享受藍天海景，前日同Jason做按摩，relax一下，宋熙年仲話呢幾年鍾意去熱帶地方度假，攝取維他命D，望住綠色同藍色嘅色調，令覺得好放鬆，有時離開香港喧鬧，敞開心扉，充一充電，可以「一家三口」分享呢個珍貴時刻，感到好幸福。<br><br>前晚宋熙年於IG貼出大肚相，背景係一片藍海，相中見佢冇乜水腫，只係腹部微微隆起，手腳仍然纖幼，另一張相見佢坐咗喺後院嘆美食，仲留下澳洲俚語「G’day Mate(good day,buddy)」，呢啲相都係老公Jason幫佢影，有一個識影相嘅老公真係好。</p></body></html>