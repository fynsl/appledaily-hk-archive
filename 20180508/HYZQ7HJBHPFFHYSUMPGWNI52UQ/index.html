<html><header><meta charset="utf-8"><title>中環在線：四叔又找數　一億捐恒管 - 李華華</title></header><body><h1>中環在線：<br>四叔又找數　一億捐恒管 - 李華華</h1><p>恒地（012）主席李兆基（四叔）真係「找數真漢子」，佢早年承諾，如果恒指升破3萬點，佢就每年捐10億元。今年初恒指衝上3萬點，佢3月開始找數，捐咗1億元畀保良局，噚日又再捐1億元畀恒生管理學院，聽講捐款消息陸續有來。</p><p>獨欠教大未受惠</p><p>數數手指，唔計恒管，四叔已向本港9間大學捐款，最大筆分別捐咗5億元同4億元畀港大與科大，夾夾埋埋，捐咗十幾億元畀本地大學，暫時只係未捐錢畀教育大學。<br>照計教育大學校董會主席馬時亨長袖善舞，人緣又好，佢早前先至成功搵到李嘉誠基金會捐出1,000萬元捐款，支持教大兩個電子學習平台，無理由唔走去敲埋四叔道門喎，唔通已經靜雞雞搵咗四叔，等緊四叔答覆?<br>講番四叔今次捐錢畀恒管，恒地與恒生銀行（011）一向關係良好，四叔與恒生前一姐李慧敏（Rose姐）亦相識多年，Rose姐係恒管校董會主席，應該輕易拉線喇。<br>恒管正爭取成為私立大學，𠵱家過緊程序，校長何順文今年初預計，如果一切順利，今年底前，可交畀行政長官會同行政會議考慮與決定，恒管能否升格為大學。四叔捐出1億，恒管亦能從政府嘅配對補助金計劃獲得額外資源，有資源自然幫到學校發展。</p><p>李華華<br><br>mailto:LiWaWa@AppleDaily.com</p></body></html>