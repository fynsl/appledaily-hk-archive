<html><header><meta charset="utf-8"><title>爆相爆片：經Autotoll闖香隧　單車男嚇窒貨車　大巴</title></header><body><h1>爆相爆片：<br>經Autotoll闖香隧　<br>單車男嚇窒貨車　大巴</h1><p>近年全城掀起單車熱，經常見到單車喺馬路穿梭，上星期六下晝兩點幾，剛考完DSE嘅鄭同學同朋友去完赤柱玩，坐車出九龍行經香港仔隧道收費亭，就見到架Road Bike（公路單車）喺旁邊出現，經過Autotoll駛埋入隧道，搞到旁邊啲大巴同貨車即刻減速，以免掃低架單車釀成意外，佢話見到呢一幕，真係戥單車男擔心。<br>鄭同學話，個單車男好似係金髮外籍，戴晒頭盔，黑超同手套，仲着住一套顏色好鮮艷嘅緊身衫褲，好鬼專業，雖然單車車速唔高，但就感覺好危險，「就算（單車）靠邊行，有咩意外，後面嘅車有可能會dup唔切！」後果不堪設想。由於鄭同學坐嗰架車行咗快線，同架單車嘅距離越拉越遠，佢雖然係咁擰轉頭望，但架單車最終消失於車海中。<br>單車教練梁志賢話，單車若駛出馬路便要遵守交通規例，如在馬路行駛時要與大型車輛保持距離，仲禁止駛入收費隧道及快速公路，當局會豎立禁上單車及行人使用嘅路牌，至於事件中單車男踩住嘅Road Bike價值3萬幾蚊，相信單車男係發燒友。</p><p>闖隧道可罰＄5,000囚半年</p><p>香港仔隧道公司回覆《蘋果》話，隧道管道內有閉路電視及員工監察，若發現有單車或行人進入隧道會截停，並票控相關人士。誤闖隧道者最高可罰款5,000元及入獄6個月。隧道公司又指，上周六下午未發現有單車進入管道、但同日傍晚6時幾，職員就截停咗一架單車啦。</p></body></html>