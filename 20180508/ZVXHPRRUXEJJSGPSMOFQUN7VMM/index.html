<html><header><meta charset="utf-8"><title>上流社會下流人生 - 鄧達智</title></header><body><h1>上流社會下流人生 - 鄧達智</h1><p>港女A（手挽Coach手袋，操流利港式廣東話）：你唔好咁樣兇我，西鐵車廂入面食串魚蛋，坐關愛座啫，又冇老弱傷病殘喺附近，個空位不坐白不坐，使死咩……？<br>港男（都係操流利港式廣東話）：我兇你？只不過請你唔好喺西鐵車廂內食嘢，破壞人人尊重嘅規矩，我身邊有小朋友㗎，唔想佢有樣學樣……<br>港女：咩啊？你當我冇教育，低水平？<br>港男：有冇教育唔關我事，你就係低水平，同啲「每日一百五」無分彼此！<br>旁女（上身穿緊身桃紅色綉珠花上衣、下身緊繃得不可以再緊的豹紋七分褲）：你說什麼？「每天一百五」？新移民不是人、肯定低端？周末我們回去東莞常平的家，香港政府配給的所謂公屋大小，連我們套房的洗手間都比不上，你們香港人過着這麼下流的生活還好意思批評別人低水平？<br>一直頭髮如烏雲蓋頂遮蓋整張臉及大部份上半身，坐在長椅一角，整個上半身挨着玻璃間隔與扶手；不知熟睡、還是死屍港女B（手挽粉紅色Chanel手袋）：八婆，你仲好意思講嘢？就係你地呢啲從來對香港未貢獻過，落到嚟又公屋、又綜援、又醫療、又教育……乜都優先兼免費，仲係度咁大聲講風涼話？返鄉下啦你！難為我地港人供間豆膶大細私樓，兩公婆四份工，仔女唔敢生，連瞓覺都利用乘搭西鐵時間。政府無能，專攻擊中產小巿民，我們得到什麼？捱！捱！捱！捱餐死，就為提供你們方便之門，收嗲啦八婆，返上去你嘅東莞常平啦，點解仲喺香港住公屋，做人人厭惡嘅低端人口？<br>港女A面向港男：你估我想坐關愛座？想當眾食魚蛋？冇時間啊哥仔，兩個人連婚都唔敢結，死慳死扺，留夠首期，冇海景兼至細「海之戀」單位，今年九月收樓，左借右借，做幾份Part Time，只為不想欠發展商，揹貴利息；為咗繼續做全世界樓價至貴嘅香港人，做到攰死，連一餐正正經經都冇得食，無奈坐關愛座急急食兩串魚蛋，竟然被歧視……好心啦！可憐吓啦！</p></body></html>