<html><header><meta charset="utf-8"><title>職場慧眼：辭職問 - 張慧敏</title></header><body><h1>職場慧眼：辭職問 - 張慧敏</h1><p>「老闆可唔可以拒絕接受我辭職？」如果公司決定裁員，或者不滿意你的工作表現要炒你，你可以拒絕接受，賴死不走嗎？只要跟足僱傭合約內容所訂有關離職的條款，需要提前幾多時日通知，是否可以用賠款代替通知等等，夠鐘起身走人，完！<br><br>「辭職信應該畀老闆定係HR？」如果公司有人事部，按規矩直接通知人事部就得，亦要計清楚假期確實最後工作日。不過從尊重的角度來看，正式遞上辭職信之前，先知會主管或者老闆，是得體的做法。但不可一部通書睇到老，明知上司老闆燥狂動輒發爛渣，又或者大家關係經已勢成水火，何必做上門咁蠢為難自己？直接搵人事部溝通交代乾手淨腳。<br><br>「老闆發脾氣撕爛封信我應該點做？」證明你走的決定是正確的，所以立場更加要堅定，態度更加要肯定，企硬證明自己去意已決。辭職信可以撕爛，電郵或者WhatsApp發出的辭職信即使他delete了，他掩耳盜鈴是他個人白痴的事，幾時幾日幾點發出的紀錄你全部在手，老闆無從抵賴亦不可能當作從來沒有收過。千萬記得要沉住氣，多講無謂，老闆表演完，你記住轉身走就得。如果膽敢撕爛掟你，你可以報警尋求協助，企圖襲擊是刑事罪。<br><br>「老闆要求date back辭職信日期，變咗要我即日走，我可以點？」這是一個不合法不合理的要求，直接去勞工處舉報求助就得，又或者即場拒絕亦得。如果怕搞大件事，息事寧人放過自己接受未嘗不可。如果有新工等着你返，這個要求正中下懷，瞓着都笑醒。<br><br>「好多打工仔怕與上司搞鑊關係，影響往後reference, background check等等，究竟真唔真？」關係好又如何？你有信心離職之後他一定會幫你說好話？究竟誰怕誰，走着瞧吧！<br><br>張慧敏</p></body></html>