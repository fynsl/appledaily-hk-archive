<html><header><meta charset="utf-8"><title>隔牆有耳：官媒點名讚左校大聲說愛國 - 李八方</title></header><body><h1>隔牆有耳：官媒點名讚左校大聲說愛國 - 李八方</h1><p>厲害了，我的國！《國歌法》都未正式立法，內地官媒《人民日報》海外版就率先出文，講到香港嘅左校雖少，但發揮作用嘅不容睇小，然後又報道幾位左校校長講述國教嘅重要性。呢篇文條題係〈香港學校：大聲說出愛國愛港〉，彷彿佢哋都覺大聲講「愛國愛港」出嚟要有相當嘅勇氣。文中話「愛國正氣」喺香港正「加速培育」，當然都有人迴避、冷待、抗拒國教啦，但可貴仲有班左校「熱血校長」，好似港專陳卓禧、將軍澳香島鄧飛等等，願意喺「打壓」下堅定地推行國教。<br>教聯會主席黃錦良話，2004年教聯會成立制服團體香港升旗隊總會，到𠵱家已經有400間中小學成立咗升旗隊。而喺呢啲正能量下，天水圍香島中學學生曾子揚咁樣講：「國歌聲起，一種感動從廣闊的空間一直延伸至小小的心房，時間彷彿停止了。」勁呀，直頭聽完國歌飯都唔使食喇！</p></body></html>