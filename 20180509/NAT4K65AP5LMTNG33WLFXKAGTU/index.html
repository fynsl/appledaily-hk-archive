<html><header><meta charset="utf-8"><title>中環在線：王維基：做人專一啲好 - 李華華</title></header><body><h1>中環在線：王維基：做人專一啲好 - 李華華</h1><p>揀伴侶要專一，原來做生意都要「專一」！呢句係香港電視（1137）主席王維基講嘅。話說HKTVmall三月開始同花旗銀行合作開放應用程式介面（API），花旗銀行信用卡持有人喺HKTVmall網站或手機應用程式（App）濕平時，可以直接用花旗銀行信用卡積分去抵銷簽賬金額，唔使專登去返花旗App大搞一輪。</p><p>暫僅與花旗合作</p><p>噚日記者會上，傳媒追問王維基係咪齋同花旗銀行獨家合作，佢回應話「做好一個（API）再做一個喇，做人專一啲好啲！」嗱嗱嗱，佢呢個「專一」應該只係講緊同人做生意箒，佢話，「我哋每一段時間都會同一個exclusive（獨家）客戶合作。」<br>「專一論」一出，華華即刻八八卦卦走去搵資料，王維基以往有唔少緋聞㗎喎，先有女助手鄭蔚藍，後傳「政壇Angelababy」袁莎妮先係女友，兩年前，王維基參選立法會，接受陳志雲訪問時又自爆已經「恰當地處理婚姻狀態」，暗示回復單身。咁講法，王維基可能一早都知道，唔止做生意，感情生活都係專一啲好！<br><br>李華華<br>mailto:LiWaWa@AppleDaily.com</p></body></html>