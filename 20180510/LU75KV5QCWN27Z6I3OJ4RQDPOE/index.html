<html><header><meta charset="utf-8"><title>前港姐任葆琳打擊違泊疑自己違泊斷正</title></header><body><h1>前港姐任葆琳打擊違泊<br>疑自己違泊斷正</h1><p>有「哈佛小甜甜」之稱嘅前港姐任葆琳(Pauline)，自從棄影從商之後走咗去從政，16年當選成為香港仔區區議員。喺Pauline嘅個人fb專頁，都經常見到佢貼落區嘅相，喺呢兩年任內，主打區內汽車違泊問題。<br><br>日前喺南區之友嘅fb page，有司機指控Pauline嘅司機違泊成個鐘，話佢其身不正，不過個post一出就被網民質疑拍片嘅人「何嘗唔係等咗一個鐘，唔係點知人泊咗幾耐」喎。最後片主刪post了事。<br><br>身為當事人嘅Pauline，事後喺fb公開道歉，之後佢接受《蘋果》電話訪問，講番件事嘅來龍去脈：「事實上地點喺我office樓下，我返咗公司，9個字之後去開區議會。我住得好近，叫司機返屋企先。同佢講咗好多次千祈唔好違泊，仲要係自己區，你睇我似唔似咁蠢吖。可能有一個誤會，樓下（香港仔舊大街）係冇劃雙黃、單黃都冇。司機諗住個人喺車，以為咁唔係違法。」<br><br>片主指摘Pauline「打違泊、自己違泊，其身不正」，Pauline自言事件上自己責無旁貸，而且作為區議員應該係「嚴己寬人」：「如果我知道當然唔會畀件事發生，但唔關位司機事，責任在我，因為我係僱主，冇令佢充份明白點做。」<br><br>Pauline又話：「點解要咁辛苦？個個喺度鬧，冇人做，咁點呀？個個見到話個政府點樣，唔鍾意咪自己攞嚟做囉。你覺得人哋做得唔好，最好方法係自己攞嚟做。依家要『帶埋媽咪返工』。好似今(昨)日同食環去掃店舖阻街，有位賣菜檔阿姐惡到呢，連我阿媽都鬧埋，跟住鬧地政、鬧警察。」<br><br>至於港姐同藝人身份，最大幫助會令到市民較易接受自己，但最終都真係要做到嘢，Pauline笑言近期係關心滅蚊、捉老鼠呢類民生問題。至於下一步係咪進軍立法會，佢話：「唔知喎，再諗啦，因為我係素人，讀電腦、冇政黨，而且係天生極之反叛唔聽話嘅人。仲有大把嘢要學，總之憑良心去做。」</p></body></html>