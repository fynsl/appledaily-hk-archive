<html><header><meta charset="utf-8"><title>冰說聰明：AH互動　高沽低買 - 青冰</title></header><body><h1>冰說聰明：AH互動　高沽低買 - 青冰</h1><p>就咁睇個標題，戰友可能會諗，乜原來A、H股已經可以兩地互通喇咩？其實唔係，所以兩地同股不同價，是合理的，因為現在沒有呢度沽空，另一度買貨交收，冇得玩無風險套戥。<br>有在兩地上市的股份，接近大部份都係A貴過H。有H股貴過A的，就係海螺水泥（914）及鞍鋼（0347），幅度超過5%。咁沽H股買A股有得做喎。聰明資金都係咁諗，按證監公佈的最新沽空數字，海螺水泥及鞍鋼的累積沽空金額分別有14億元及45億元，佔H股股本約7%及16%，其實唔少。<br>咁樣玩A、H互動，係投資者先玩到，公司似乎冇乜受惠，紅星美凱龍（1528）就示範了如何拿着數。公司主要業務係經營傢具裝飾商場，屬於龍頭企業，青冰睇過國內投行的報告，話紅星美凱龍市佔率11%，領先第二位有7%的居然之家。<br>紅星美凱龍今年1月回歸A股上市，發行3.15億股，發行價為10.23人仔，折合約39億港元啦，H股股東因此被攤薄了2.35%股權，A股股價表現唔錯，上市後連升六日，最高見過23.72人仔，不過H股股價就慘咯，A股掛牌那天見頂位13.96，六日後見11.54，累跌17%。<br>可能見到H股股東的慘況，公司在上月公佈大型H股回購計劃，以11.78元回購最多3.88億H股，佔H股總股本的36.6%，涉資45.8億港元，這就是青冰所說的受惠了。A股集資了39億，在H股回購就用咗45.8億，一來一回只動用了6.8億銀，大股東在A股上市前持有68.4%股權，但搞完上市再回購後，持股量升至69.8%，雖不至於空手入白刃，但呢6.8億認真抵玩，因為唔係大股東錢嘛。順帶一提，大股東能否受惠，在於H股股東是否接納，以現時股價睇，都可以考慮嘅，不過若然之後升上十二、三蚊，就冇人會沽畀你喇。<br><br>青冰<br> http://fb.com/chingbing888 <br>本欄逢周四刊出</p></body></html>