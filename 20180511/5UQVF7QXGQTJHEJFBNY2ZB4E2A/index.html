<html><header><meta charset="utf-8"><title>隔牆有耳：阿彪獲阿爺照起224萬 - 李八方</title></header><body><h1>隔牆有耳：阿彪獲阿爺照起224萬 - 李八方</h1><p>立法會補選塵埃落定喺新東補選落敗嘅工聯會、民建聯鄧家彪（圖）早前就向選舉事務處遞交選舉開支申報，原來佢成個選舉工程豪花224萬元，佢喺選舉獲得約15萬票即係每票開支要成14.7元。不過，咁大筆數鄧家彪唔使自己畀，事關有阿爺照嘅佢！<br>根據申報資料，鄧家彪獲工聯會轄下工聯政務發展基金224萬元選舉津貼，成筆開支都有人幫佢埋單，而佢最大筆嘅開支係選舉廣告，總計有202萬元，單係印傳單佢就用咗超過63萬元，另外佢亦分別喺大老山隧道、獅子山隧道等4條隧道都有賣廣告，最貴嘅獅隧要11.05萬元。至於鄧家彪出幾錢請助理呢？佢總共請咗兩個選舉助理，其中一個助理月薪8,000，另一個16,000，各出咗兩個月，但就冇講明全職定兼職。<br>至於當選建築、測量、都市規劃及園境界議員嘅謝偉銓，佢就用咗37萬元，由於收入仲多過開支，佢已經將8,000多元嘅餘款捐咗畀無國界醫生。</p></body></html>