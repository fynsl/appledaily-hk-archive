<html><header><meta charset="utf-8"><title>家燕姐獨力照顧三子女囝囝秘學沖咖啡孝敬媽咪</title></header><body><h1>家燕姐獨力照顧三子女<br>囝囝秘學沖咖啡孝敬媽咪</h1><p>薛家燕經常喺劇集中演活「媽打」角色，鏡頭前後都係眾人嘅「家燕媽媽」，現實生活育有兩女一子，31歲二仔石耀庭（Jackson）6.11將迎娶25歲女友陳素怡（Zoe），呢對準新人日前就以帶家燕姐往high tea為由，原來Jackson秘密學沖精品咖啡，喺母親節前教敬媽咪。<br><br>Jackson知道媽咪近日迷上嘆咖啡，所以佢向咖啡達人Pauline Wong拜師學藝，更同未婚妻合力沖製「藝伎咖啡」（Geisha）給家燕姐品嘗。Jackson由磨豆到蒸餾都親力親為，家燕姐聞到咖啡香，佢即忍唔住話口水湧出嚟，家燕姐下月中先飲新抱茶，但呢一日搶先喝到準新抱Zoe遞上Jackson沖嘅靚咖啡，即使齋啡都甜到漏，家燕姐一口一口飲唔停。<br><br>「今日好開心，其實呢排都好開心，佢（石耀庭）話同我飲下午茶傾偈，我都估同我慶祝母親，但諗唔到佢親手沖咖啡我飲，好有心思，好sweet。」家燕姐非常感動。Jackson自爆不時會整嘢食給媽咪：「有煮過餸、整過蛋糕，媽咪賣曲奇，佢鍾意用咖啡襯番，我去學咗5、6堂，希望沖出精品咖啡畀媽咪飲。」Jackson嘅師傅Pauline係咖啡達人，名師出高徒，家燕姐即說：「我真係流晒口水，呢杯係幸福咖啡。」問到家燕姐畀呢杯咖啡幾多分？佢話：「呢個咖啡品種本身已100分，沖咖啡好講功夫同技巧，我畀佢90幾分。」<br><br>家燕姐係單親媽咪，辛勞捱大3名子女，問到佢難忘母親節？佢話：「有一年，仔女話全部要見家長，一定要我度期，我心諗學生曳先要見家長，仲要3個輪住見。點知司機車我返屋企，佢哋用紅外線射燈打上牆，寫住『Happy Mother's Day』，跟住兩姊妹輪住拎餸上嚟，整九大簋同我慶祝母親節，甜品仲整咗紫米血燕，用咗成盒燕窩去煮，成萬蚊，好貴！」Jackson尷尬話拎咗媽咪雪櫃珍藏，家燕姐當然冇怪責子女，佢話分開幾餐食：「佢哋見我擺咁耐冇煮，嗰年好大驚喜，今年另一個大驚喜，我好大感動，始終沖咖啡要花時間去學。」Jackson再冧媽咪：「咖啡只係『頭盤』，好戲還在後頭。我娶到一位好太太，我哋嚟緊會一齊孝順媽咪。」咁係咪每個母親節都學整一樣新食品獻媽咪？家燕姐肉赤：「咁又唔使花咁多時間。」<br><br>家燕姐好想分甘同味，佢話希望出席囝囝婚禮嘅賓客親友都可以嘆呢杯幸福咖啡，Jackson當日做新郎一定分身乏術，但媽咪咁講，佢答應分身沖嚟招呼親友，並將幸福同大家分享。<br><br>場地：Pokka Café</p></body></html>