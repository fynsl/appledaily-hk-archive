<html><header><meta charset="utf-8"><title>求驗客手記：祖記意盃四連霸艾基利贏到想入「廠」</title></header><body><h1>求驗客手記：祖記意盃四連霸<br>艾基利贏到想入「廠」</h1><p>周三晚場意大利盃決賽，祖雲達斯贏得超輕鬆，以4:0大勝AC米蘭，連續四季稱霸呢項國內盃賽，加上到周日大有可能會成功鎖定埋意甲七連霸，又做本土雙冠王，唔怪得成日傳教練艾基利可能今夏會被阿仙奴撬走，皆因真係喺自己國內贏到悶，而英媒最新消息，就話佢成為兵工廠新帥候選人名單中嘅大熱。</p><p>AC廢龍派膠吞四蛋</p><p>講番場意盃決賽先，其實祖雲達斯可以大勝一場，真係要多謝AC門將基安盧基當拿隆馬連番送禮。兩隊上半場踢成0:0，但換邊後去到56分鐘，祖記終靠中堅貝拿迪亞頭槌建功開紀錄，之後當拿隆馬就突然因失咗一球後慌晒，先係61分鐘處理杜格拉斯哥斯達嘅禁區頂勁射，將皮球擋入自己龍；三分鐘後又再犯錯，接唔實文迪蘇傑嘅頭槌攻門，令貝拿迪亞門前補中梅開二度，去到76分鐘，自己友都玩埋佢一份，卡連歷防守角球嗰陣變擺烏龍，令祖記輕鬆贏四蛋捧盃，呢個賽果亦係繼拿玻里喺1976年以同樣比數擊敗維羅納、賽事42年嚟嘅決賽最大勝差。<br>教練艾基利就咁成為史上首位連贏四屆意盃嘅主帥，而球隊喺意甲亦叫糊中，周日只要作客羅馬攞多一分，又可以完成七連霸偉業，即代表艾基利2014年接替干地任教後，國內兩大重要錦標年年歸佢。祖記喺意甲獨大，真係冇球隊可以頂得住，好似今季拿玻里一路霸佔聯賽榜首，最後都因自己唔穩將冠軍讓番畀祖記。</p><p>艾基利成新廠長大熱</p><p>近期艾基利嘅下一站，傳得最熱嘅就係季尾會送走雲格嘅阿仙奴。英媒周四話兵工廠已縮減選帥範圍至五個人身上，分別就係艾基利、安歷基、路維、韋拉同阿迪達。艾基利比安歷基嘅人工平，又可以早過路維答到兵工廠接唔接手，唔使等世盃後先落實，而帶隊經驗就勝過韋拉同阿迪達，所以捧完意盃後突然變搶手，但入「廠」唯一唔好處，就係想破之前兩次歐聯做二奶嘅宿命，唔知又要等幾耐！</p></body></html>