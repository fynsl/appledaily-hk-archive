<html><header><meta charset="utf-8"><title>【西遊記】世界盃還算不算世界大事？ - 方俊傑</title></header><body><h1>【西遊記】世界盃還算不算世界大事？ - 方俊傑</h1><p>【西遊記】<br>譚詠麟為電視台炮製世界盃主題曲，引起網上一致劣評。係好事。有幾多歌手嘔心瀝血製造不太差的流行曲，無聲無息便消失人間？世界盃在坊間的矚目程度每下愈況，已經去到被負評也好過無人過問的程度，最緊要有話題，最緊要有反應。以此作準則，譚校長幫到手。</p><p>你估仲係九十年代？經過八十年代電視台直播世界盃的摸索期，多得馬勒當拿明星效應推波助瀾，去到1990年意大利世界盃，世界盃成為城中大事，亞視再使出一招零廣告戰術，更加搞到明明唔多睇波的阿媽阿女都開始留心世界盃。最緊要有恩怨情仇戲劇性：勁多香港人愛戴的大熱門巴西隊，有羅馬里奧有白必圖，十六強偏偏硬碰爭取衞冕的阿根廷。巴西全場狂攻，攻極唔入，走甩馬勒當拿傳一腳給風之子肯尼基亞，阿根廷就搞掂。馬勒當拿前一屆用上帝之手打英格蘭出局，本來就是反派，有運氣加持就奸上加奸。壞人有好報，到八強到四強，阿根廷都靠十二碼跌跌撞撞地過關，殺入決賽對西德，如果贏埋，天無眼。還不是翡翠劇場連續劇的劇情？最後邪不能勝正，給西德三劍俠成功報仇，大快人心。根本似韋家輝的手筆。<br>之後一屆，1994年美國世界盃，我覺得是香港市民史上最投入的一次。因為有巴治奧。未有碧咸，巴治奧是全地球最靚仔的足球員，即使開波時間多數在深夜時段，一樣吸引了男男女女通宵捱夜觀看直播。尤其決賽，意大利對巴西，踢埋加時都未有入球，要靠十二碼分勝負，由黑夜捱到日出，幾乎要刷牙洗面返學返工。巴治奧射失十二碼，全條走廊同步傳出慘叫聲。要強調，係全條走廊，足足有接近三十個單位，你可以想像個氣氛有幾震撼。過了那一個早上，我便很清楚，甚麼內在美比外在美更重要之類的人生格言，全部是廢話。做人其實最緊要靚仔。那年，我十六歲，滿面青春痘。<br>到1998年的法國世界盃，是最後一次由免費電視頻道轉播，也是最後的一個高𥧌。朗拿度帶領的巴西，在決賽完全走樣，被施丹帶領的法國狂數三蛋，到今時今日仍然是不解之謎，引人入勝的懸念，前無古人後無來者。踏入千禧年後，世界盃轉播權由有線高價奪取，狀況畢竟不一樣。先不說不是人人也願意花費安裝有線，不可能做到全城投入的效果；更大影響是無綫會推出節目硬撼，讓遊離球迷多了選擇，美其名是各取所需，難聽點則是四分五裂。好在推了很多志在參與的球迷上酒吧上商場，氣氛尚算守得住。<br>加入雜誌社工作後，由2002的日韓世界盃，到2010的南非世界盃，每一屆，也要事先整理一本特刊，比起以往全程當個觀眾，其實投入得多。直到上屆2014巴西世界盃，世界行得太快，一本多字多圖的特刊已被認定沒有意義，大家情願在網上收看即食的短片。使乜用兩粒鐘睇晒成場波？用兩分鐘睇晒入球就得啦！結果，除了巴西隊在主場被德國隊以七比一凌辱，你還記低甚麼？<br>好了，今屆世界盃在俄羅斯舉行，時差理想到讓大部份球賽也在香港的晚飯時間進行，比起日韓世界盃在返工時間開波，更加便利。又點箒？意大利已經沒有巴治奧或迪比亞路之類的金童，今屆連決賽周都打不入，你知道不知道？英格蘭也沒有碧咸之類的球星，現時全隊最靚仔的，可能只是一位叫佐敦軒達臣的球員。巴西再沒有平起平坐的3R，只剩下一個好像隻手遮天的尼馬。世界盃的故事大綱繼續是美斯鬥C朗，沒有十年，也有八年。可以預期，世界盃舉行期間，有很多人會追看《宮心計之深宮計》，有很多人照舊食雞，有很多人煲第二季《漢娜的遺言》（13 Reasons Why）或《漫威盧克凱奇》（Marvel's Luke Cage），世界盃聚集全人類的能力，可能還不及一場歐聯決賽。一部手機，各人可以擁有各人的娛樂，早早不可能一家大細聚首一堂食住卡樂B飲住藍妹等開波。我特別懷念。尤其，家中同樣支持英格蘭的成員，已經不在；還好，還有喜歡靚仔球員占士洛迪古斯的新成員，及時加入。</p><p>Profile：方俊傑<br>觀塘長大，壹仔打滾，偏愛西片、西劇、中日韓美女。利物浦悲慘球迷，非西人一個。 <br>facebook:方俊傑</p><p>編輯：謝慧珊</p></body></html>