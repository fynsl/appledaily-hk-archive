<html><header><meta charset="utf-8"><title>獨尊馬克思 - 左丁山</title></header><body><h1>獨尊馬克思 - 左丁山</h1><p>近日特區政府教育局不知是否有意試水溫還是無意中捲風起浪，主動製造教育界分歧，例子一就是認為「香港位於中國南方」呢個句子唔夠精確，例子二係引用中大一位普通話學科導師嘅文章，內有提及「粵語不是母語」，例子三就係突然間話要檢討通識教育，只列為考試及格、不及格，再無5**、5*等分級，以香港學生及學校之讀書只為求考試分數之性格，假如將來通識教育科只有「及格」、「不及格」兩類，老師想要學生多鑽研通識科，好難咯。<br>不過時勢瞬息萬變，中央領導人尊崇馬克思為千年來第一思想家，中央政治局常委集體學習「共產主義宣言」之後，全國一片唱和之聲，由中央電視台領頭捧馬，介紹馬克思思想的宣傳攻勢，似鋪天蓋地而來，呢一陣狂風，會唔會吹來香港呢？香港中學通識課程好多時以時事介讀、分析為主，講唔定明年考評局就出試題問學生：「我認識的共產黨宣言，試描述之。」<br>咁就好玩咯，教育局副局長蔡若蓮可記一功，2019年中有望坐正做教育局局長，全國捲起學習馬克思主義之際，香港要融合國情，冇理由唔要中學生認識Communist Manifesto嘅啫。<br>左丁山就弊啦，唔識㖭，問肥仔K讀過未，佢話：「在UCLA上政治理論課，教授要我地讀足本資本論，一讀就覺得沉悶無比，讀咗一大半，卒之放棄，我諗香港本地大學生之中，冇邊個有心機讀資本論呀！」咪係囉，讀新亞之時，為咗追時髦，叫做讀過資本論幾頁，但上經濟學課程，一位美國講座教授講馬克思思想，由頭到尾都只講一樣，額外勞動價值（Surplus Value Of Labor）及剝削勞工理論，悶到失魂。新亞嘅大陸逃港經濟學教授呢，就日講夜講「馬克思批判」；張德昌先生教西洋經濟史就教我地讀埋The Road to Serfdom（到奴役之路），一讀完，就全部反馬克思啦，何況當年正是文革高峰期，見到紅衛兵高舉小紅簿大講馬恩列史毛，大家心都驚晒，鬼肯去讀共產主義宣言咩。錢穆先生更痛恨內地以馬列觀點詮釋中國歷史，所以新亞生邊會信馬列吖！崇基沈宣仁先生就好嘢，設計「基本綜合學習」（IBS）課程，所有崇基學生必修，三年級上學期就要讀「共產黨宣言」，賓架P今時今日仍然記得好清楚，於是笑佢：「你領先特區政府官員數十年，林鄭若開會溫習Manifesto，你大可去講番一堂！」</p></body></html>