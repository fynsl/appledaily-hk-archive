<html><header><meta charset="utf-8"><title>馬克思鎮壓思想 - 左丁山</title></header><body><h1>馬克思鎮壓思想 - 左丁山</h1><p>中國雕塑大師吳為山奉命造一個馬克思像……送去馬克思之德國家鄉，搞到德國人都唔好意思。德國人並不以馬克思為榮，反為當今世界第二大經濟體系中華人民共和國就將馬克思捧到上天，習近平主席譽之為千年思想家，大有漢武帝罷黜百家，獨捧儒學之意味，將其他德國哲學大師萊布尼茲、尼采、黑格爾、康德、叔本華、費爾巴哈等人全部不值一提。<br>中國春秋時代，思想開放，百家紛陳，係中國思想理論發展之黃金時代，但漢武帝聽從董仲舒之言，獨尊儒術，以後二千年，中國讀書人，只崇尚儒學。歷史學家早早指出，漢武帝尊儒，政治現實係要鞏固自己地位，需要一套大一統思想標準（平定七國之亂後），以儒家為正宗，故因利乘便，採用了董仲舒之言：「諸不在六藝之科，孔子之術者，皆絕其道，勿使並進。」從此中國士人在孔孟學說中團團轉，再無突破思維。<br>習近平不會無緣無故捧馬克思上天，睇嚟都係用馬克思思想來鎮壓西方民主人權思潮，以洋人思想對付洋人思想啫。中國之國家集體主義經濟體制融合資本市場經濟之後，容許私利與私有產權，令中國人民得到厚利回報之經濟誘因，於是經濟得以蓬勃發展，超越日歐（以GDP總值而論），令中國國際地位大大提高，中國之國際影響力與日俱增；但不可不知，與此同時，大量有錢中國人移民海外，留學英美澳加居留不返，返嚟嘅，幾難不受「西方思想污染」過，留在內地不移居海外嘅，已經唔駛靠單位分配工作與吃飯，對黨中央之恐懼與尊敬，漸不如前，共產黨權威正日益向下調整。中國只要延續中共為領導主體，又要將西方資本主義式經濟運作（例如彭博報導，中國科技巨企不聘任35歲以上專才，就是徹底剝削工人，違反馬克思主義行為，遲早祖國會出現工人階級對抗資產階級），點樣好？於是捧出馬克思神主牌，以馬列毛鄧思想為綱，合理化一個不須人民投票選舉而永久執政之政權，換句話說，政治上以馬克思共產主義為正統，決不放棄，經濟上則已受資本主義「腐化」，上了癮，不會真的推行馬克思那一套。香港人思想夠麻煩，意見多多，要徹底屈服香港呢隻野貓，在通識教育課程加插共產黨宣言是時候了！</p></body></html>