<html><header><meta charset="utf-8"><title>傳顏仟汶做小三被捉姦詹秉熙坦白「係我唔好我變咗」</title></header><body><h1>傳顏仟汶做小三被捉姦<br>詹秉熙坦白「係我唔好我變咗」</h1><p>曾主演過無綫劇《畫出彩虹》、現年57歲的詹秉熙，昨日有報道指他與結婚30年、育有兩女兒的太太Sandy分居，當中涉及第三者，介入其婚姻是去年上契的契妹顏仟汶。有指去年底，顏仟汶不時借故去詹秉熙屋企，令Sandy不悅，導致夫妻經常嘈交，更有指Sandy曾去顏仟汶位於錦田的屋企捉姦。</p><p>曾騎男方膊馬</p><p>從顏仟汶facebook中的相片所見，她不避嫌與詹秉熙結伴登台，兩人感情相當好。去年12月，在詹秉熙的生日派對上，顏仟汶就算與Sandy同場，顏仟汶仍肆無忌憚騎男方膊馬。提到夫妻關係時，詹秉熙在社交網留言表示與太太已有共識，改變身份同相處方式。他接受傳媒訪問時，亦承認與太太感情出現問題，但未到離婚階段，至於與顏仟汶的關係，詹秉熙稱兩人只屬好朋友，對方並非第三者。二人雖傳出私情，但前晚仍約友人夜蒲唱K到天光，據知更一同離開。</p><p>「同太太有問題」</p><p>本報昨日聯絡詹秉熙，他以短訊回覆：「答埋今次之後唔會再回應，請諒解，我同太太本身已有些問題，唔關任何人事，係我唔好，係我變咗。處理中、多謝關心。」而顏仟汶就否認私情：「冇人敲過我門，冇人上過嚟我屋企捉姦，講完啦。」問到是否介入契哥婚姻，她說：「佢同太太婚姻問題就畀番佢兩個自己答啦，我同詹秉熙係好好好好嘅朋友。」再問到好朋友會否發展愛情？她說：「假設性未發生嘅嘢我唔想講啦，你問番詹秉熙啦，佢哋分唔分開或者有冇繼續一齊，你問番佢啦！」<br>採訪：魯吉</p></body></html>