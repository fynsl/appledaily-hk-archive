<html><header><meta charset="utf-8"><title>通識與STEM - 左丁山</title></header><body><h1>通識與STEM - 左丁山</h1><p>教育局無風起浪，傳出消息話要檢討通識教育考試，將來評分可能只分及格，不及格兩級，不設5、5*等等。通識教育是DSE四科必修科之一，已有十二年歷史，不少教師為咗呢一科而去讀通識碩士，積積埋埋，已有不少既得利益分子靠通識科賺份薪水，一旦將呢科打落冷宮，無反對聲音先至出奇。<br>有啲建制派政界人士賴咗通識科培養激進學生，其實冇乜具體證據與數據，不過有一個現象一定係真，就是自從中學改制，DSE有四科必考（中英數通識）之後，所有本地中學非常緊張考試成績，大部份中學只准學生修讀六至七科，少數例外修八科，於是以前啲九科十科會考狀元不復見，今天之叻仔叻女理科生多數讀到七科，中英數通識加上理化生，欠以前嘅高數，或者讀數就放棄化學或生物，於是理科生之理科學習都殘缺不全。<br>大學早已發現呢個恐怖現象，知道考試成績好之學生入晒醫科、商科，入理學院及工學院嘅學生一係不夠數學水平，一係對物理認識不夠，啲教授教到頭痛。一位算係左丁山師弟嘅理科教授講：「慘咯，我教數學，越教越淺，教深啲學生會肥佬，長此以往，十年後，香港中學冇乜大學畢業生識得教物理，化學，數學。」<br>當然有知名學者向教育局反映呢個問題，要求教育局將數學一分為二，中學文科生讀現在嘅課程（淺啲），理科生就讀同以前程度一樣咁深嘅課程，包含高數在內，又或者要求理科生讀夠八至九科。一加一減嘅啫，要多花時間在STEM科目，配合特區政府大力相助創新科技政策，有邊一科可以犧牲少少？梗係通識科啦，廢咗佢就唔敢，但將呢科變成及格與不及格，大學收生一定唔會計分，於是學生必然花少啲時間在通識科上，用多啲時間讀番數理化生，變相將通識科邊緣化。香港啲中學校長最醒目，非常懂得配合大學收生計分要求，點會唔知道在甚麼時候de-emphasis通識科吖！不過咁，放風消息一出，已觸動有關人士神經，反對之聲大起，矮化通識科之議，可能就此告終。之後點？就要睇吓本港各大學為了維護理學院工學院之學術水平，會出甚麼招數咯。有一位教授講，佢會向收生部門反映，理工學院收生，只睇中英數理化生呢六科計分，對考延伸數學嘅學生加分，通識科肥佬無所謂。假如真係咁樣做，訊息傳開之後，通識科想唔淡出都唔得咯。</p></body></html>