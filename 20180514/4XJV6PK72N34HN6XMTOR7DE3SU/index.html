<html><header><meta charset="utf-8"><title>【母親節呈獻】照顧殘障兒子27年　末期患癌母：希望上天畀多半年我</title></header><body><h1>【母親節呈獻】<br>照顧殘障兒子27年　末期患癌母：希望上天畀多半年我</h1><p>79歲的吳婆婆（威媽），育有三名子女。1991年底，威媽幼子（威仔）在上海因感冒菌上腦而患急性腦膜炎暈倒，生命一度有危險，後來接受開腦手術成功救回生命，但代價換來終身殘障及失去自理能力...<br><br>威媽對兒子不離不棄，27年來每天都風雨不改到九龍醫院為兒子餵食、洗澡、抹身，做運動等，威媽憶述當年意外仍倍感憂傷：「當年出事時，威仔只有22歲咋，醫生話救得返都只有三個月至半年壽命。」對於威媽來說，兒子的性命是最重要，她辭掉工作，全天候廿四小時照顧兒子：「我唔放棄，我不停為佢按摩，煲粥畀佢食，沖涼，好似照顧個BB一樣。後來慢慢見佢個嘴開始郁，想講嘢咁，連醫生護士們都覺得好意外，去到第三年嗰時醫生話威仔已經好返70%，無生命危險，連醫生都大讚very good ！」<br><br>威媽憑着一份執著，不惜一切救回兒子的生命，更創造奇跡，由兒子原本可能只有半年壽命，經過悉心照顧後，雖然仍沒有自理能力，但至少令他活到今天。<br><br>但不幸的是，2016年威媽被証實患結腸癌，雖然經過切除手術後慢慢康復，但月前再被發現有復發跡象，而且更出現擴散，生命漸入倒數階段。威媽心情輕鬆地說：「我都唔擔心自己的病，反而擔心威仔之後無人照顧。我已經同咗佢家姐講，如果有咩事的話，叫佢請個人去照顧細佬，我咩都交晒俾個囡了。我問過威仔：『阿媽就嚟上天，無人照顧你喇，點算呀？』佢嘅反應係擰開塊面唔睬我，希望上天畀多半年我，我就可以照顧多佢半年。」<br><br>被問到今日母親節會怎樣慶祝？威媽表示會一如以往，到醫院照顧兒子：「佢係我最重要嘅人，我見到佢就最開心，呢個咪慶祝囉，哈哈...<br><br>「母愛」之所以偉大，就是不惜一切地為兒女付出，而不求任何回報。<br>願天下母親，母親節快樂！<br><br><br>記者：吉吉、倩宜<br>拍攝：吉吉</p></body></html>