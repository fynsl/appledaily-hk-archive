<html><header><meta charset="utf-8"><title>隔牆有耳：閘門內外都牽涉太多政治　屋苑密碼8964遭河蟹 - 李八方</title></header><body><h1>隔牆有耳：<br>閘門內外都牽涉太多政治　<br>屋苑密碼8964遭河蟹 - 李八方</h1><p>臨近六四，有啲人似乎對某啲數字特別敏感，就連密碼都唔放過？「沙田區 Sha Tin District」fb專頁上載一張大圍居屋美城苑日前嘅通告，通告由美城苑客戶服務處致美城苑各住戶，註明「承美城苑業主立案法團指示發出此通告」，指收到暉城閣個別住戶投訴不滿新密碼設定為「8964」，「認為管理處設定之密碼有政治敏感之嫌」，客服處特此澄清，「原意實非如投訴人所述」，為免造成誤會同「不和諧」，已經更新密碼。<br>網上同時流傳一封估計係通告所指嘅投訴電郵，電郵提及美城苑暉城閣密碼為8964，令人聯想起「89民運64連（運）動」，認為管理處主動對政治立場表態。文中又提到另一座住宅大閘密碼為「1997」，認為代表中國（香港）回歸，促請管理公司避免遭受政治感染，亦唔排除透過區議員董健莉同民建聯葛珮帆跟進涉及政治宣示嘅行為喎。  <br>相關通告惹起網民熱議，有網民質疑部份人心中有鬼；另有網民直言，「諗起都血腥同恐怖，不想記起，不能忘記」，但又有網民多謝呢張通告，因為好多90後原本都唔知道「8964」點解。</p><p>住戶：建制起風浪做法無聊</p><p>網民剝花生，居民又點睇？八方實地問過唔少街坊，好多人都話無問題，住戶方小姐話，相信密碼係隨機組成，認為「8964」無問題，但亦指管理公司做法可以接受，唔使堅持要或者唔要個數字。盧先生相信事件源於建制同民主派搶位爭選票，指建制派起風浪做法無聊。而八方同事採訪時被保安驅趕，對方聲言：「你影我相，我打爛你部相機」，嘩，使唔使咁惡呀？<br>民建聯區議員董健莉回覆時話有收到住戶投訴密碼有政治意味，「我就無話有咁重嘅感覺，始終都係一組數字，不論8964定1997都只係一組數字，唔覺得有太大政治問題」，並指收到住戶投訴後，管理公司翌日已經跟進。<br><br>李八方</p><p>識睇睇留言</p><p>Marconi Doon：天下本無事 庸人自擾之。<br>Rick Ko：啲藍屍又屍毒上腦，當年紅衞兵就是呢啲人組成。<br>Albert Wong：改做6894，一定皆大歡喜。<br>Dannykktsang Tsang：四個字咁多組合偏偏要整8964抵俾人插。<br>Kenny Ho：呢啲咪香港文革囉！<br>資料來源：《蘋果》網站</p></body></html>