<html><header><meta charset="utf-8"><title>【尊重大澳人】遊客玩殘大澳七宗罪</title></header><body><h1>【尊重大澳人】遊客玩殘大澳七宗罪</h1><p>遊客多，但Suppose每周賺到笑的大澳人卻耍手擰頭，喊遊客太多頂唔順。我哋就數吓，大澳游客七宗罪，問心，你有無份？</p><p>第一罪：出入打蛇餅</p><p>假日上午11至12時的東涌與傍晚5至6時的大澳巴士站，依次出現幾百米蛇餅。原居民出入都要排成個鐘頭隊，我問隊尾的村民多數排幾耐，佢：「好快！半個鐘！最多九個字。」咁多人，「半個鐘」確實係快，但若生活於此確係激心。八十多歲的大澳婆婆叉腰：「幾十歲點企咁耐等車呀！」她說長洲碼頭有「長洲居民乘船特別通道」，希望大澳都參考吓。</p><p>第二罪：俾條生路嚟行</p><p>大橋與大街人滿為患，「貓舍」老闆German：「居民平時單車代步，但人太多踩唔到單車啦，街坊推車送貨都難。平時10分鐘路程，20分鐘都唔知到唔到，響鐘仲要被人鬧。依家假日大澳人一係唔出街，一係棄車，一係繞小路走。」<br></p><p>第三罪：亂影相</p><p>大澳最美的風景就是人，造船廠老闆周錦棠：「個個都想影特別相，就捐窿捐罅，食食吓飯有人會喺窗口影你相，無啦啦喺屋企騎樓影雀，真係無形滋擾。」<br></p><p>第四罪：擅闖民居</p><p>棚屋棧道四通八達，但其實是私人走道。影相亂走是其一，好奇又不想回頭者，索性點過頭就穿越居民大廳而過，正在洗內衣褲的伯伯已無感：「煩，都唔知乜人。話唔到啦，咪由佢行囉。」<br></p><p>第五罪：亂丟垃圾</p><p>人多食店多自然多垃圾，垃圾桶塞爆，清潔工人一日走兩三轉清理。環保精品店「EARTH.er」店主Benny：「垃圾，小食包裝紙丟入你車個籃度，或者見舖頭無開就攝喺人鐵閘，或丟在門口，好討厭啊！」</p><p>第六罪：態度差</p><p>承上題，出來玩有時總會有失禮之舉，影完相、亂闖民居、亂塞了垃圾被發現被人話，下意識自我保護：「搵唔到垃圾桶嘛！」「好叻咩！」「使唔使咁緊張呀！」遊客掃興，居民食埋一肚氣，齊齊排外。</p><p>第七罪：亂闖亂玩</p><p>行山行到身水身行，入邨見乾淨公廁的街喉，梗要用吓或洗吓面，那其實是私人地方。村的另一頭有造船廠，船廠老細周錦棠：「試過一班行山客坐喺我新整的船模裏聊天，個船底一定要滑淨的，刮花了我交不了貨啊！最驚係呢度多易燃物品，你唔知道但食住煙入來，就好危險了。」<br><br>記者：陳慧敏<br>攝影、剪接：leo@BBfimlmaker<br><br>全新旅遊專頁，即like籽想旅行： https://fb.com/travel.appleseed <br></p></body></html>