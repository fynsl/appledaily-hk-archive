<html><header><meta charset="utf-8"><title>爆相爆片：高空飛叉傷女工</title></header><body><h1>爆相爆片：<br>高空飛叉傷女工</h1><p>高空墮物隨時搞出人命，好似噚日朝早8點幾，荔枝角荔欣苑荔林閣就發生一宗高空墮物傷人案。有位59歲姓洪嘅清潔女工做做吓嘢，無端端樓上就跌咗支晾衫用嘅丫叉落嚟，插穿咗個垃圾鏟不特止，仲整傷咗佢個膊頭，結果要送院治理，差啲連命都無。<br>讀者Lawrence係荔林閣的低層住戶，佢講述事發一刻：「聽到有人大嗌一聲，見到個清潔女工㩒住左膊。」現場可以睇到，女工嘅垃圾鏟俾一支晾衫用嘅丫叉插穿，跌喺地上。支丫叉插得穿個垃圾鏟，睇到都咪話唔驚，個女工真係險過剃頭。<br>據Lawrence講，受傷嘅女工當時正喺大廈對出清潔緊，估唔到禍從天降。事後保安員報警，多位工友都趕到睇吓女工有冇事，佢哋都議論紛紛話：「成日有嘢跌落嚟。」<br>警員到場調查，相信丫叉由樓上高處墮下；而女工就送咗去瑪嘉烈醫院治理。不過警方仲調查緊，暫時仲未拉到人。</p></body></html>