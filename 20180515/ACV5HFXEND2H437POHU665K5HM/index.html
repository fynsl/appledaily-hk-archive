<html><header><meta charset="utf-8"><title>大棋局：石油大茶飯即將上演 - Mr. Tregunter</title></header><body><h1>大棋局：石油大茶飯即將上演 - Mr. Tregunter</h1><p>特朗普退出伊朗核協議並非神經刀，去年10月會見軍方高層時，便已經向記者暗示伊朗問題係「暴風雨前的寧靜」。<br>伊朗問題，癥結其實很清晰。全球所有已知石油蘊藏量，伊朗佔十分一，伊朗天然氣資源亦排世界第二。美國要食出口能源呢口飯，第一件要做的事就係諗計限制其他人出口。制裁俄鋁（486）、限制中國貨進口，亦作如是觀，其實就係作為一種談判籌碼以及玩供給側改革，只不過係以限制人哋達到效果。明乎此點，自然明白整個貿易戰嘅核心喺邊到。<br>美國制裁伊朗分兩輪，時間上值得留意。第一輪90日後，禁止伊朗買入美元、黃金等等；第二輪180日後，禁止各國同伊朗石油、金融公司交易。180日後近2019年，也就係美國要成為原油淨出口國嘅時候。<br>除此之外，制裁伊朗透露一個清晰信息，就係早前制裁中興（763）係要嚟殺雞儆猴。中興就如被懸吊的那隻雞，警告其他馬騮仔，想偷偷地同伊朗做生意會有咁嘅下場。中興事件有冇轉圜餘地，就視乎特朗普認為示眾效果夠未。當中牽涉最大的，係中國一直想趁伊朗被制裁時，同伊朗傾以人民幣交易石油，擴大人民幣影響力。</p><p>中國要爭話事權</p><p>中國原油期貨今年3月26日上市，留意合約會發現一件事。原油要睇其液體比重及含硫量。國際原油3大主流，美國WTI及北海Brent原油，都屬於輕質低硫原油；中東阿曼原油則屬於高硫原油。中國主要入口中東原油，但期貨定位為中質含硫原油（較接近俄羅斯烏拉爾原油），有7種可交割原油品種。用最簡單講法，即中國原油期貨由定位開始，就係要賣甩美國。加上中國原油期貨以人民幣結算，想模仿石油美元，建立一套人民幣石油體系嘅目的就好明顯。<br>中國點解呢一刻想搞人民幣石油體系？因為美國即將成為原油淨出口國，賣甩過去作為石油美元中間人的中東國家。呢個就係空間，中國想趁石油美元迴路逆行之際，試圖插針去中東國推人民幣石油體系。<br>中國石油需求世界第一，美國要賣油，太需要中國這個市場；中國雖為第一買家，但從來對石油冇定價權，遲早都會脫離石油美元自搞一套。<br>以上重未計及世界上另一大石油勢力俄羅斯。俄羅斯、伊朗、敘利亞作為高加索能源走廊三大睇場，鐵三角關係非同一般，美國要搞伊朗也要問過俄羅斯。<br>貿易戰只係芸芸較量中的一個缺口，石油大茶飯台戲現在先要開始。<br><br>Mr. Tregunter<br>本欄逢周二刊出</p></body></html>