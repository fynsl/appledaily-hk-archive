<html><header><meta charset="utf-8"><title>紅館騷集氣成功基仔新五虎齊腳　兄弟互窒</title></header><body><h1>紅館騷集氣成功<br>基仔新五虎齊腳　兄弟互窒</h1><p>無綫「新五虎」中，古天樂、古巨基、吳家樂、劉愷威早前飯聚後，在網上向何遠恒「集氣」，結果新五虎前晚在基仔紅館Re-U，他們還合唱《當年情》，全場反應熱烈。基仔這次演唱會用時光機做主題，所以他找出當年娘爆合照，新五虎依舊相重擺相同甫士合照。</p><p>笑基仔堅挺</p><p>基仔因在第二場時發生墮台意外，古仔前晚不時提幾位兄弟企前一點：「呢個係案發現場位，大家係咪企前少少安全啲。」基仔卻笑着回答：「案發現場就係企前呢個位，反而企番後少少安全。」古仔望一望基仔再說：「你都好嘢，咁都冇事，堅挺即係堅挺。」基仔笑言：「我『巨肌』嚟！」古仔取笑基仔落台靠「巨肌」撐一撐，基仔神回：「我動L咁彈番轉頭，哈哈哈……」吳家樂就意有所指：「唔怪得Lorraine（古太）跟你咁多年啦！」<br>四虎輪流講基仔，何遠恒形容基仔是一個好男人，古仔即窒何遠恒：「我最近睇新聞，你同個乜彩華散咗，係咪嗰晚我哋約食飯，你去咗滾所以散呀？」何遠恒尷尬耍手擰頭：「唔好講呢啲啦。」</p><p>拒跳「拜神舞」</p><p>四虎問觀眾想聽甚麼歌，觀眾大叫古仔的《男朋友》或《今期流行》，現場即響起《今》歌，古仔聽後指向控制台監製錢國偉說：「肥仔，你唔係真係玩嘢呀？」何遠恒和吳家樂則隨音樂大跳古仔當年的「拜神舞」，古仔求大家放他一馬：「唱歌可以唱，但舞就唔好逼我跳啦！我拜神拜咗咁多年，唔好搞我啦！」<br>另外，基仔演唱會昨晚尾場，他昨5時半在紅館後門拜神，只見他欲擰轉臉時要整個人轉身，明顯頸部仍然繃緊，期間英皇高層霍汶希（Mani）上前慰問，基仔更一度摸頸，他誠心上香後跟工作人員一齊吃燒豬，然後返後台作準備。<br>採訪：馬建華<br>攝影：林賓尼</p></body></html>