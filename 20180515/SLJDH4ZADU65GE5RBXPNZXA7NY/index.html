<html><header><meta charset="utf-8"><title>財路：銀河證券平得交關 - 錢雋</title></header><body><h1>財路：銀河證券平得交關 - 錢雋</h1><p>銀河證券（6881）創咗上市以嚟最低PB水位，比內券股平一截唔只，相對其他環球大牌，喺08金融海嘯對應PB，亦要低，銀證呢個PB水位，平得交關。<br>銀證家陣PB 0.64倍，該行上市以嚟平均PB 1.2倍，最高2015年2.7倍，家陣PB係歷史低位之餘，比本身上市平均值同2015年最高水位，平咗47%同76%。場內專業預估，銀證2018年到2020年時，PB進一步調整到0.61倍、0.58倍同0.55倍。<br>場內內券，中信證券（滬600030），今年預估PB 1.48倍、國信（深002736）1.67倍、光大證券（滬601788）1.14倍、海通（滬600837）1.07倍，銀證比內券平咗大截。<br>又參考環球行家，家陣PB絕大部份PB 1倍樓上，金融海嘯最烈期，歐美風眼區，高盛（美GS）當時對應PB 0.8倍、摩通（美JPM）0.86倍、瑞信（瑞CSGN）0.7倍，瑞銀（瑞UBSG）0.76倍，銀證家陣PB比起當時歐美大行，喺恐慌潮底下所造出PB仲要低！<br>仲要咁睇，內地放寬外資對內地銀融投資權益比例，銀證呢個PB水位，係大平賣。又A股入摩在即，而大摩就發報告話，預計A股入摩後，會受到機構投資者歡迎，未來5年，將會有4萬億至5萬億元流入市場。睇到係，嚟緊日子，銀證喺大環境掂檔下，都應該掂過碌蔗。<br>今年以嚟，九間大行為銀證寫報告，以大行平均目標價6.38元計，銀證現價5.2元要升23%，目標價對應2020年PB，得0.7倍，未有耐上到本身上市以嚟平均值水位，仲係殘到爆，陰功！<br><br>錢雋<br>細價股專家<br>本欄逢周二刊出</p></body></html>