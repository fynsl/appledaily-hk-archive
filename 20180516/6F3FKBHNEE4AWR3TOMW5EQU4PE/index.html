<html><header><meta charset="utf-8"><title>隔牆有耳：姚松炎補選　佛系支出$168 - 李八方</title></header><body><h1>隔牆有耳：姚松炎補選　佛系支出$168 - 李八方</h1><p>參加選舉同呢個世界好多嘢一樣，都係要有錢先得嘅。就以立法會3.11補選為例，循九西出選嘅民主派姚松炎，使咗差不多143萬，單係賣廣告就接近82萬，係咪聽到都肉赤呢？就連同一選區、喺初選就落敗嘅民主黨袁海文，冇正式入閘都花咗逾20萬，仲要欠落民主黨一身債，所以願意參選嘅人都係相當有勇氣。<br>作為民主派唯一代表，姚松炎當然不容有失。睇番佢交畀選舉事務處嘅申報，單單係fb post佢就出咗大概600個，為咗拍片化妝又使3,000蚊，至於特別啲嘅就係去咗佛具供應公司，買咗168蚊佛具、檀香同埋衣紙用品，原來就係為咗化身「姚居士」買嘅籤筒等。姚松炎使錢勁，吸金一樣勁，共收到逾121萬元捐贈，單一最大筆捐款竟然係來自公民黨余若薇，余若薇一炮過捐咗40萬現金，出手真係不同凡響。</p><p>袁海文欠民主黨15萬分期還</p><p>另一方面，參加建測界嘅司馬文、初選落敗嘅張秀賢同埋港島區嘅伍廸希都交咗數。最慘真係伍廸希，使咗3萬8，不過1蚊捐贈都冇，要自己硬食。<br>至於袁海文就陰功咯，閘都入唔到都花廿萬，當中有15萬幾係問民主黨借。佢同八方講，以每個月還8,000至1萬畀民主黨，成條數怕且要還到出年10月先還得晒。</p></body></html>