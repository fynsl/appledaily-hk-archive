<html><header><meta charset="utf-8"><title>軍裝警駐守　反黑巡查</title></header><body><h1>軍裝警駐守　反黑巡查</h1><p>落馬洲的士站有黑幫代客打尖曝光之後，案件交由邊界警區重案組跟進，警方話高度重視，仲立即打擊掃蕩。噚日清晨約5時，反黑探員就到場調查同視察，的士站閘口仲有多位軍裝警員駐守，霎時間都再見唔到有的士打尖。<br>現場的士站派籌區，如常喺朝早6點半派籌畀輪候嘅的士司機，佢哋取籌後可以駛入去的士站上客，站裏面可以容納36輛的士停泊，早上乘客人流就唔算多，亦冇人再夠膽公然安排黑的打尖。咁梗係啦，反黑同軍裝警員都喺度，如果有人仲敢靠嚇安排黑的打尖，唔通真係博拉咩！<br>的士司機威哥就大讚警察維持秩序，話每朝都會喺度排隊上客，希望唔會再出現打尖情況。亦有的士司機話，其實多年前上水的士站都有類似黑幫代客打尖問題，但經過各界努力之後，終於先回復公平嘅營運環境。佢哋都希望警方同運輸署可以打擊不法活動，還守法的士司機一個公道。</p></body></html>