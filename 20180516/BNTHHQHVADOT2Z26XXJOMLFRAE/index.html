<html><header><meta charset="utf-8"><title>隔牆有耳：着衫有亮點　仕途唔知點清宮裝利姐　調離創意掌工商 - 李八方</title></header><body><h1>隔牆有耳：着衫有亮點　仕途唔知點<br>清宮裝利姐　調離創意掌工商 - 李八方</h1><p>今年農曆新年期間以一襲清宮鳳袍震驚政壇同時裝界嘅商務及經濟發展局常任秘書長利敏貞，有新去向嘞！政府噚日中午公佈，原任商經局常任秘書長（通訊及創意產業）嘅利敏貞6月中旬會調位，雖然繼續留喺商經局做常任秘書長，但就專責工商及旅遊。咦咦咦，以後唔再掌管創意產業，着衫方面，會唔會保守咗冇咁有創意先？雖然利姐以衣飾吸睛，但唔好忘記佢嘅戰鬥力，同佢工作過嘅同事都讚不絕口。</p><p>月薪約27.3萬</p><p>睇番佢份履歷，1988年加入政務職系，2012年晉升為甲級政務官，曾於皇家香港警務處、前布政司辦公室、懲教署、前文康廣播科、前運輸科、前貿易署、政務司司長辦公室等部門工作，今次留返喺商經局，局長邱騰華應該開心，話晒讚過下屬「着衫有亮點，講嘢有重點」，證明好欣賞呢位得力助手。八方唔知利姐幾多歲，只知一般D8常秘職級月薪約為27.3萬。<br>至於利姐喺商經局常任秘書長（通訊及創意產業）嘅原位，就由駐美國總經濟貿易專員梁卓文接任，公務員事務局副秘書長麥德偉就會喺7月調任駐美國總經濟貿易專員。梁卓文1987年加入政府，曾於前政務總署、前布政司辦公室、郵政署、前總督府等部門工作。<br>至於，麥德偉就喺1991年加入政務職系，先後喺前政務總署、前布政司辦公室、前新機場工程統籌署等部門打滾過。<br><br>李八方</p></body></html>