<html><header><meta charset="utf-8"><title>智取大市：炒風未熱未見頂 - 晉佳</title></header><body><h1>智取大市：炒風未熱未見頂 - 晉佳</h1><p>特朗普突然話收回制裁中興（763），外媒話以中國減徵農產品進口關稅作交換，對投資者嚟講係好事成雙，但係恒指連升6日再斷纜，消化一切利好消息之後，恒指只係升咗千點鬆啲，動力絕對唔算強，亦可能反映後市反彈高度有限，不過，股市又未至於呢一刻話咁快反彈結束。<br>啱啱星期一係自2月跌市至今，恒指第一次明顯突破保歷加通道上軸，係中短線重拾升勢嘅象徵，相信整固市已告一段落，繼續維持原先預測，預計反彈浪可以玩多兩三星期，恒指目標先定喺周線保歷加上軸，目前延伸至32768點。<br>自從連升6日過後，大部份強勢股、破頂股升幅都唔夠一成，能夠升逾一成算係相當叻仔，反映炒風並不熾熱。近日強勢嘅包括醫藥股、教育股，而地產、收租股竟然冇啦啦炒起中小型嘅嘉里建設（683）、海港企業（051）甚至大昌集團（088），至於內房股亦以久沉嘅綠城中國（3900）較為靚仔，反映資金近期偏好一批冇乜點炒過，最好貨夠乾嘅股票，呢個現象反映投資者避險情緒仍然濃厚，未敢喺主流大價股嘅戰場上拼博，距離超買，似乎仍有一段距離。恒指噚日跌近400點，反而係短線撈貨機會。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>