<html><header><meta charset="utf-8"><title>中環在線：退休誠哥同Spotify創辦人摸杯底 - 李華華</title></header><body><h1>中環在線：退休誠哥同Spotify創辦人摸杯底 - 李華華</h1><p>長和系前主席李嘉誠上星期正式退休，話咁快就全情投入「第三個仔」李嘉誠基金會，換上新戰衣見客。邊位咁快見到誠哥？就係誠哥投資嘅「金蛋」之一，瑞典串流音樂平台Spotify創辦人Daniel Ek，兩人仲飲番杯㖭。</p><p>9年前注資　賺近150倍</p><p>誠哥喺微博話當年，憶述9年前見到只得25歲嘅Daniel，覺得對方扮成熟，但聽完佢嘅心路歷程同宏願，認為佢有原則、有義氣、有自律精神，為人真誠，所以就決定無論Spotify得唔得，都會參與A輪投資。Daniel亦賣口乖，話估唔到當年80歲嘅誠哥，對初創公司同串流技術有興趣，不可思議咁話。<br>誠哥曾經講過投資Spotify「賺100倍至150倍」。睇番Spotify上月成功喺美國掛牌，市值超過2,200億元，估計誠哥賺凸喇。賺埋又點用呢？誠哥今次講明，投資Spotify所賺嘅一分一毫都用喺基金會公益項目上。<br>講開又講，原來近90歲嘅誠哥未去過瑞典，但睇過廖啟智主演嘅電影《康有為在瑞典》（2011年上映），康形容斯德哥爾摩湖泊、森林天下無雙，就令佢幾嚮往。咁家陣誠哥退休，幾時都可以飛去喇。<br><br>李華華<br>mailto:LiWaWa@AppleDaily.com</p></body></html>