<html><header><meta charset="utf-8"><title>收市閒情：中美貿易如「婆媳大戰」 - 千頌C</title></header><body><h1>收市閒情：中美貿易如「婆媳大戰」 - 千頌C</h1><p>特朗普突然U-Turn放生中興（763），呢頭話要嚴懲，嗰頭話要同情。別人笑佢太瘋癲咩，只要咁睇你就看得穿，中美貿易戰博弈，根本就似一場「婆媳大戰」！<br><br>古往今來，婆媳大戰根本係一場Infinity War，無論係咩年代、咩時空，一直唔會完結嘅戰爭。對於奶奶來講，初歸新抱，登堂入室，同你爭仔喎，佢當然唔Gur；至於新抱仔，新婚燕爾當然Sweet Sweet，喺新屋攬住老公日對夜對，對奶奶有怨言時，即時發動枕頭狀功勢，盡享天時地利人和。<br><br>婆媳暗戰都尚可搞得掂，最慘發展到中美貿易戰咁明刀明槍，特朗普首先出招，「你侵犯我知識產權，我加你關稅！鋼，加25%！鋁，加10%！」習近平都唔弱，「你加我唔識加咩！128項進口商品，全部加！」「我大你！1,300樣！」「我再加106項商品，汽車、飛機，仲有大豆呀！問你死未！」<br><br>雙方拳來腳往，刀光劍影，就好似婆媳之戰咁「你點做人老婆架，洗到啲衫黑蚊蚊！仲要霸住我個囝。」奶奶拎起件衫掟去新抱度，新抱都唔輸蝕，指住食物殘渣，「奶奶，你夠成日喺我屋企食完嘢就咁走咗去啦……」「你家陣嫌我老啦，阿囝，你老婆嫌我啊，我冇用啦。」<br><br>過招千百回，你點估到特朗普出終極一招：「我搞你個中興！」果然，一份禁止出口令，成功將中興嘅脆弱赤裸裸曝露於人前。你幻想下，如果奶奶突然講一句，「我收返你哋層樓！」揸住你痛腳，令新抱記起，自己同老公根本冇咗奶奶唔得（除非你想供樓），於是你可以做咩？就算唔雙膝跪地，你都唔敢再駁咀，此時，奶奶就成功佔上風，而中國亦都當堂收收火。<br><br>特朗普出名係咩，出名在估佢唔到！你點估到佢，原來以進為退，無啦啦出個Tweet，寫「中興出事，搞到太多人失業啦，我會同習近平，手牽手，搞返掂」神奇！頂級！超卓！等如奶奶突然同你講，「新抱仔，見到你哋要供樓捱麵包咁慘，我決定伸出友誼之手，幫你渡過難關！」即係點呀？即係你走來打我一拳，然後同我講，見到你流晒血，我幫你包紮吖？又或者去捉啲海龜返嚟，然後去海放生佢，之後就覺得自己福有攸歸？<br><br>係好唔合邏輯架，特朗普之前不斷批評中國侵犯知識產權、貿易逆差、搶美國生意累就業市場，𠵱家反過來關心中國就業市場問題？完全唔Make Sense！不過你唔好理，特朗普一句放生，換來中國外交部一句：十分讚賞；而特生繼續有中興做談判籌碼，企圖換取消幾十億美元美國農產品進口關稅；更重要係，中國𠵱家當正自己係美朝之間嘅橋樑，喺美朝峯會前搞場大龍鳳後玩放生，中國應該唔敢太玩嘢。<br><br>如果你係新抱仔，見到奶奶打你一身後，懶仁慈咁望住你，再望一望層樓，你仲點敢唔聽話呢，「老公，我哋以後多啲同奶奶飲茶啦。」<br><br>by千頌C@堆填區<br> http://fb.com/winbigwok </p></body></html>