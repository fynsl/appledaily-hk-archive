<html><header><meta charset="utf-8"><title>隔牆有耳：專業議政開公司疑鋪路組黨 - 李八方</title></header><body><h1>隔牆有耳：專業議政開公司疑鋪路組黨 - 李八方</h1><p>6名民主派功能組別議員梁繼昌、莫乃光、郭榮鏗、葉建源、李國麟同邵家臻喺立法會組成聯盟「專業議政」，雖然唔會綑綁式投票，但以人數來計，都算係民主派第二大板塊，影響力不容輕視（盛傳娥特似乎都同佢哋有幾多偈傾），八方發現佢哋早排以「專業議政」名義成立有限公司，更加會開設銀行戶口處理資金，唔通係為成立政黨鋪路？</p><p>梁繼昌：方便搞活動</p><p>根據立法會申報，專業議政6名成員上月中分別向立法會秘書處申報為「專業議政有限公司的創辦成員及非受薪董事」，呢間公司係一間於香港註冊嘅擔保有限公司。八方問過成員之一嘅梁繼昌，佢承認早排已經用「專業議政」名義註冊有限公司，原因係以議員或個人身份搞活動嘅話，較難處理保險等問題，好似上月佢同郭榮鏗搞「香港打擊人口販運國際會議」就遇到困難，為咗日後方便舉行唔同嘅業界活動，佢哋有共識成立公司。<br>至於日後會唔會以專業議政名義參選，或者會唔會成立政黨呢？梁繼昌就話冇講過，叫八方唔好估太多喎。</p></body></html>