<html><header><meta charset="utf-8"><title>順德點止好姐賣粉果 - 鄧達智</title></header><body><h1>順德點止好姐賣粉果 - 鄧達智</h1><p>竟然有人答珠江橋牌豆豉鯪魚罐頭……<br>不禁舉手搶答：甘竹牌美味得多！<br>點解係罐頭豆豉鯪魚？<br>順德美食多籮籮。<br>釀鯪魚、煎焗魚嘴、大良野雞卷、均安蒸豬、大良炒鮮奶、順德脆皮燒鵝、雙皮奶、蜆蚧鯪魚球、蒸焗魚腸、順德拆魚羹、牛腩蒸陳村粉、送粥水牛乳片……<br>除了大眾弄錯源自新加坡，事實當年漂洋過海梳起唔嫁媽姐掌廚留下順德食制，星馬過年必吃「撈起魚生」，順德兩天三日瘋狂八十多道菜暴吃團閒談間，問以媒體為主團友：<br>至深刻順德印象？<br>撈起魚生與豆豉鯪魚之外，竟然認定鄧碧雲演來入木三分《好姐賣粉果》的好姐。<br>順德首府大良好吃的東西，點止粉果咁簡單？<br>電影《好姐賣粉果》外景拍攝位置也包括過去水鄉景色元朗吾鄉。<br>大家都姓鄧，同姓三分親？<br>以聚星樓今天天水圍鐵路站附近特予拍攝通行無阻，總之記得他們戲拍了好幾天。童年太小，未入過戲院看這套電影，卻埋身看過大碧姐拍戲過程，粗辮白衫黑褲形象深刻，後來在電視「粵語長片」重溫，幾乎螢幕上看到消逝故鄉風景瞄得自己童稚的身影。<br>粵語長片「好姐」印象，深深植入不少欣賞過她演電視劇「媽打」成長那一代人的記憶網。<br>好姐；梳起唔嫁永遠穿着白衫黑褲的媽姐，一度永永遠遠消逝的文化、流動的風景，在地順德看到一些歷史文獻、錄影片段，更覺百年以前已經紮穩馬步的女性主義，姑婆屋、獨身主義、桑基魚塘、繅絲女……內容豐富點止粉果、撈起魚生咁簡單？</p></body></html>