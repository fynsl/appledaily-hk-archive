<html><header><meta charset="utf-8"><title>爆相爆片：交警開咪提入錶Benz男跳掣：除槍隻揪！</title></header><body><h1>爆相爆片：交警開咪提入錶<br>Benz男跳掣：除槍隻揪！</h1><p>天口㷫，唔通人都躁啲？周一下晝5點幾，有位着淺藍色恤衫短褲嘅車主，揸住部白色Benz喺旺角弼街咪錶位泊車，懷疑佢冇入錶，結果俾巡邏嘅交通警員，開咪提佢要入番錶。點知呢位仁兄突然「跳掣」狂鬧阿Sir，唔單止粗口橫飛，仲挑釁阿Sir：「除咗支槍隻揪！」使唔使咁躁呀！<br>咦！睇真啲，原來部Benz嘅車牌係「1 ON 1」，唔通有所暗示？1 ON 1係唔係隻揪隻咁解，可能要請教Ben Sir先知，但好彩嗰位阿Sir夠冷靜，一啲都冇勞氣。圍觀嘅途人都唔抵得Benz男所為，出聲幫阿Sir之餘，仲拍片3分鐘㖭!<br></p><p>街坊：揸Benz就入錶啦</p><p>從段片睇到，當時Benz男好唔滿意阿Sir叫佢入錶，大聲講：「啱啱泊好車咋嘛！」仲講晒粗口叫阿Sir「禮貌啲」。有街坊都睇唔過眼，出聲撐阿Sir，對住Benz男話：「睇咗你好耐啦，揸Benz就入錶啦!」<br>佢哋拗咗一陣，Benz男又叫囂：「入咗30秒都唔夠，你咪抄囉，怕X啊？」阿Sir只係笑笑口話：「唔使入，怕咩箒，唔好震，又震啦先生」。Benz男即時㷫爆挑機：「一係你除咗支槍隻揪啦！」阿Sir就一於唔睬佢。<br>到底平治最後有冇俾阿Sir抄牌呢？《蘋果》事後問過警方，警方就話當日大約5點15分，西九龍總區交通部人員喺旺角弼街巡邏，發現一部私家車冇畀咪錶費用，經過人員勸喻之後，嗰位司機畀番費用。不過警員發現部車嘅玻璃同車牌展示嘅形式，違反法例規定，警方稍後會向呢位司機發出「欠妥車輛報告」。</p></body></html>