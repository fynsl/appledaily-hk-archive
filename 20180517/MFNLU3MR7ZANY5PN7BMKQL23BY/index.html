<html><header><meta charset="utf-8"><title>一路一帶：共享經濟賺錢法 - 斯郎</title></header><body><h1>一路一帶：共享經濟賺錢法 - 斯郎</h1><p>共享經濟席捲全球，不過未必每一樣都賺到錢，Uber、Airbnb及共享單車，公司估值高，房東及司機搵到食，但公司仍然未找到一個穩定嘅盈利模式，燒錢仍然持續，就連王維基都話，香港網購三年定生死。<br><br>共享方式兼提供一站式服務，能夠賺錢嘅公司唔多，Amazon係其中之一，呢間公司太過巨無霸，用佢做例子似乎冇乜指標性。筆者今次分享吓另一個例子。<br><br>呢間物流公司，近年喺東南亞用咗共享模式，空手入白刃，將當地業務由估值1億變成50億（獲當地鐵路公司入股23%）。呢間公司唔喺當地投資建車隊，反而從本地人入手，採用類似Uber嘅方式，招攬當地嘅司機，用公司平台接單，再派單予司機送貨，拆佣分成，根本就係物流嘅Uber Eats，司機嘅貨車、電單車、單車、甚至步兵，負責管埋自己送貨「架餐」嘅運輸及維修成本。物流公司負責接單及管理平台，生意爆發式逾倍增長，用咗唔夠6年，由蝕錢變成賺錢，估值仲升至50億。公司仲話，諗緊方法去減價，而唔係加價，減價搶生意，但唔係燒錢方式，反而賺到咁多生意，點解uber仲未賺錢？點解嗰啲單車仲未賺到？<br><br>另一方面，倉庫公司除咗做倉儲及物流，仲做埋網購同服務，客戶係食品公司，佢做埋中央廚房，將食物煮好再急凍，需要時再派去快餐店，幫個客減低成本同時間，提高「物流服務」收費，呢種賺錢方式，絕對聰明過淨係搬車送貨。<br><br>網購呢條橋更加利害，時裝、零食同家電客，只要公司傾掂包銷，就做埋網購生意，客戶減少儲倉成本，增加去貨速度，物流倉庫公司除咗賺物流費用，又賺埋轉售費用，即係送貨司機自己做埋判頭。以上其實全部都係有共享同創新科技概念，呢間公司唔使夾硬自己開間創新公司，利用自己本業加上idea，其實就係1＋1＝3嘅結果，創新其實可以好離地，亦都可以好貼地。不過香港嘅「創新」，來來去去都係基建同地產，根本冇進步可言。<br><br>PS.心水清嘅讀者都知講緊邊間物流公司，筆者「脷伸」唔係推介佢，亦都冇持有佢股份。<br><br>斯郎<br> https://www.fb.com/oneroadonebelt/ </p></body></html>