<html><header><meta charset="utf-8"><title>重拍《倚天》90後擔大樑邊個角色最唔似</title></header><body><h1>重拍《倚天》90後擔大樑<br>邊個角色最唔似</h1><p>金庸武俠小說過去逾半世紀經常被中港台翻拍成電影同電視，最近又有新爐出嘅金庸電視劇喇，就係又一次由大陸製作嘅《倚天屠龍記》。<br><br>係呀，又係張無忌，《倚天屠龍記》前前後後已經有十一次被翻拍嘅戰績，今次呢套最新嘅《倚天屠龍記》主要搵90後演員擔大樑，張無忌由大陸90後小鮮肉曾舜晞飾演，趙敏就係今年20歲、唐嫣旗下藝人陳鈺琪，曾主演《錦繡未央》飾演九公主拓跋迪，令人留下深刻印象，周芷若呢，就由26歲祝緒丹出演，楊冪旗下藝人，去年參演《三生三世十里桃花》飾演玄女，今次可以話係唐嫣門生鬥楊冪門生，而小昭就由嘅香港女子組合「少女標本」成員許雅婷Kabby飾演。<br><br>其他角色尚包括殷離，此角由24歲女藝人曹曦月飾演，明道旗下藝人；殷素素則由27歲陳欣予飾演，楊不悔就由20歲孫安可飾演，唔緊要，數完之後都預咗大家唔記得，一眾人名多而難記，二來就算睇圖都未必記得，因為個個氣質相近——差唔多樣咁，喺香港觀眾心目中，最靚，依然係周海媚。<br><br>今年51歲嘅周海媚，曾經喺94年馬景濤主演嘅台灣版《倚天》演周芷若，今次佢演嘅滅絕師太，先後有容玉意、王萊、上官玉、李香琴同惠英紅等人演過，周海媚呢個版本就似乎同以往有少少唔同，喺造型上留低唔少女人味，而97年拍《天龍八部》飾演虛竹嘅樊少皇今次就飾演成崑。</p></body></html>