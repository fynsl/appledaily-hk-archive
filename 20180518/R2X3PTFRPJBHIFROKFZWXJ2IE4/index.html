<html><header><meta charset="utf-8"><title>求驗客手記：為馬體會奪首冠王子完美告別</title></header><body><h1>求驗客手記：為馬體會奪首冠<br>王子完美告別</h1><p>周三上演嘅歐霸盃決賽，馬德里體育會同馬賽喺法國里昂爭逐冠軍，靠當家射手基沙文梅開二度，以3:0擊敗對手，九年內第三次奪得歐霸盃。</p><p>而今次捧盃，將會係季後離隊嘅老將費蘭度托利斯，最後一次兼第一次為馬體會贏重要錦標。至於對家球星皮耶就慘，中咗「賽前摸盃」魔咒，屈居亞軍之餘仲傷埋。</p><p>基沙文唔否認離隊</p><p>比賽初段，佔有半個主場優勢嘅馬賽佔盡主動，不過未能先開紀錄下，更喺21分鐘送大禮，門將文丹達交波畀防中森保安古沙，可惜後者甩腳，仲被馬體會中場基比截到，立即送前畀基沙文單刀輕鬆射入。馬體會領先後得勢不饒人，再喺換邊後四分鐘靠基沙文再入一粒，加上隊長基比臨完場前埋齋，最終以3:0大勝奪冠。<br>賽後焦點落喺兩位馬體會前鋒身上，梅開二度嘅基沙文，盛傳會喺季後走人，佢賽後話：「我14歲已經離開家鄉，為嘅就係呢一刻，我一定會同家人慶祝。」而施蒙尼賽後都開腔希望基沙文會留隊，但呢位法國前鋒就話家吓唔係傾前途問題嘅時間，擺明畀檸檬施蒙尼食咁喎。</p><p>皮耶手多摸盃中咒</p><p>而比賽最後階段先上陣嘅老將費托，終於成功代表母會捧起獎盃。01年喺馬體會出道嘅王子，過去只喺01/02球季代表球隊贏過西乙冠軍，離離合合，王子再次為母會贏得獎盃，而且仲係最後一次：「今次捧盃嘅心情比起過去任何一次都興奮，因為係代表我嘅母會，而且大家都知我季尾就離隊，所以係完美嘅告別。」而被記者問起未來去向時，王子都冇回應，睇嚟費托迷要再等等。<br>而對手馬賽方面，今場有隊長皮耶復出，不過呢位隊長就手多多，賽前俾鏡頭拍到佢掂咗獎盃一下，果然係好唔「老利」！球隊輸波不突止，佢自己都踢咗半個鐘到就傷出，都唔知會唔會影響踢世盃。</p></body></html>