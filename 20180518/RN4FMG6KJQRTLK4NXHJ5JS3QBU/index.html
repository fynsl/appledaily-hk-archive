<html><header><meta charset="utf-8"><title>【西遊記】揀《死侍》導演做男朋友 - 方俊傑</title></header><body><h1>【西遊記】揀《死侍》導演做男朋友 - 方俊傑</h1><p>【西遊記】<br>為引導太太金星妹陪我看《復仇者聯盟3：無限之戰》（Avengers：Infinity War），之前威逼利誘她由《鐵甲奇俠》（Iron Man）煲到《黑豹》（Black Panther）。結果，她現在比我更沉迷，密切期待《蟻俠2：黃蜂女現身》（Ant-Man and the Wasp）上畫，還經常傳些跟Marvel有關的報道給我瀏覽。其中一篇，似心理測驗：在《復仇者聯盟》找男朋友，從中看出玩家的性格或喜好。</p><p>我對她的選擇深感興趣。她第一時間掃走美國隊長的可能性：「係，係好靚仔，又大隻，衰在太悶呢，連粗口都唔講，同美國隊長一齊，肯定無聊到死。」果然，靚仔只適合用來做性伴侶，未必適合做伴侶。然後，她也踢走另一大隻靚仔雷神：「異地戀喎，好難維繫啫。」嫌鐵甲奇俠和黑豹太有錢會被誤會拜金，嫌奇異博士過份工作狂過份自我中心，嫌蜘蛛俠太小朋友，嫌變形俠醫太乸型，個個也看不上眼，斷估不會重口味到選擇金屬做的幻視吧。<br>「我揀鷹眼囉。至少顧家。」一聽就知講大話。我語重心長地總結一句：「算啦，女人點會鍾意純純乖乖好男人吖？其實，只要有一個超級英雄加入復仇者聯盟，肯定乜女都媾晒。」對，說的是最醜樣嗰位死侍。<br>見過太多其貌不揚甚至可以稱得上核突的男人，身邊總會有神級美女陪伴左右，靠的不是才華不是財力不是性能力，令一眾媾唔到女的可憐蟲大感氣餒。可憐蟲們不明白口才的重要性。口才之中，又以衰衰格格式最討歡心。不用多，在對着全世界無比臭寸之際偶然來一兩句口甜舌滑，便足夠讓所有被冧的對象芳心暗喜。如果死侍加入復仇者聯盟，媾女能力大概只有《銀河守護隊》（Guardians of the Galaxy）的浣熊火箭可以比擬。<br>問題是死侍有無可能加入復仇者聯盟？不是鑽研版權上的繁文縟節，是關注電影取態方向。兩年前的《死侍：不死現身》（Deadpool）刀仔鋸大樹，功臣其實是導演Tim Miller，睇餸食飯地抽盡流行文化水，尤其將自嘲戲謔玩到出神入化，避開跟主流漫畫英雄片正面衝突，令拍《變種特攻》（X-Men）及《神奇4俠》（Fantastic 4）拍到暮氣沉沉的Fox重現曙光，更啟發了往後的《盧根》（Logan）。爆紅出來的，卻是Ryan Reynolds。宣佈開拍續集，製作成本大幅度提升，Ryan Reynolds主導了計劃，Tim Miller退出劇組，因為不再可能同心合力堅持《死侍》式另類，又不想跟風地製作另一齣有型有款大製作。結果，《死侍2》（Deadpool 2）交由實際上拍過《殺神John Wick》（John Wick）的David Leitch接手，對動作場面，不擔心不好，只擔心太好。最值得擔心的，是究竟還可以保留低幾多分死侍式與眾不同。<br>不出所料，在零劇透的情況下，只能說即使粗口依舊橫飛，自嘲更加不遺餘力，對DC的恥笑變本加厲，但《死侍2》的故事走勢，實實在在邁向迪士尼化，像向着投身《復仇者聯盟》鋪路。所謂霸權，不用白紙黑字逼對手就範，單憑震懾力便足夠叫全世界追隨。就算電影開場結尾也開宗明義以半自嘲的方式宣稱自己是齣講求大愛關懷的家庭電影，也無法彌補喪失了骨子裏離經叛道的失落。不過，沒所謂的，我都幾肯定大家還是對電影不斷拿《綠燈俠》（Green Lantern）惡搞而樂此不疲，由上集的《Careless Whisper》轉成今集的《Take My Breath Away》，也確實是容易引起共鳴的好選擇。Ryan Reynolds沒有遮遮掩掩，他很坦白，他的目標是當位一線男星，《死侍2》的入屋度絕對幫到手。只是，我更加理解和支持Tim Miller的決定。揀男朋友，其實應該揀這一位尚算新晉但死不肯隨波逐流的有志氣導演。</p><p>Profile：方俊傑<br>觀塘長大，壹仔打滾，偏愛西片、西劇、中日韓美女。利物浦悲慘球迷，非西人一個。 <br>facebook:方俊傑</p></body></html>