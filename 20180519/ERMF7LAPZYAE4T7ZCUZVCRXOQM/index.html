<html><header><meta charset="utf-8"><title>【即影即有】Fujifilm SQ6港版發佈　直出正方形相紙+三色閃燈濾鏡</title></header><body><h1>【即影即有】Fujifilm SQ6港版發佈　直出正方形相紙+三色閃燈濾鏡</h1><p>Fujifilm新一代即影即有相機Instax SQUARE SQ6日本呢頭賣完廣告，香港就正式發佈。先講售價，賣$1,280，5月25日會在Log-On和部份快圖美分店有售。之前部SQ10雖然都係用正方形相紙，不過就係數碼相機，SQ6玩返光學即影即有，對唔少Instax迷嚟講係有feel好多。</p><p>SQ6玩法同規格都近似過往Instax型號，沿用一支 65.75mm f/12.6 鏡頭。操作方式照舊十分傻瓜，最多可以校快門倒數計時和開關閃光燈。拍攝模式就幾齊全，常用的自拍、風景、微距模式以外，過往出現過頗有特色的Low Key、Hi Key模式SQ6都有保留。Low Key曝光會暗一點，加強光暗位對比；Hi Key則會加強閃燈，營造略顯過曝的日系感覺。此外，也有按兩次快門影兩個影像重疊的雙重曝光模式。<br></p><p>較有心思的是今次配件會送3 款可更換的閃燈濾色片，啪落閃光燈上面就可營造不同的色調效果，傻瓜機都可玩出創意，例如玩多重曝光時中間換一換濾片，效果都幾多變化，和手機IG的數碼濾鏡比較又是另一種味道。另外跟機亦會送多個手柄配件，增加手感。機身分別提供了玫塊金色、白色以及灰黑色三色選擇，方正的線條設計簡潔大方，比圓邊的SQ10較為討好，尤其是白色和玫瑰金都應該幾啱女仔。即影即有相機向來都有市場，正方形相紙影IG實體相亦有吸引力，不過提返大家，Instax Square 正方形相紙（10 張裝）目前要價$120港元，影10pack差唔多等如一部機的了。</p><p>記者、攝影：司徒港燊<br><br>全新旅遊專頁，即like籽想旅行： https://fb.com/travel.appleseed <br></p></body></html>