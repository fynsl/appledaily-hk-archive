<html><header><meta charset="utf-8"><title>香港中學生揚威科創大賽 - 左丁山</title></header><body><h1>香港中學生揚威科創大賽 - 左丁山</h1><p>最近談香港STEM教育，有朋友潑冷水，他說：「香港家長鼓勵學生讀STEM也沒有用，兒女考入大學後，便不鼓勵兒女申請工程和純理科，最後還是入了商學院或醫學院，沒有選擇下才會報讀理工科。香港特區政府要推動創新科技，振興STEM。第一要務是教育家長！」畢業後搵到份好工最現實，不妨講清楚，現時銀行最想到工學院請人，希望請到一啲資訊系統、金融科技、AI投資自動化等等人才。上月左丁山應邀到一間大型歐洲銀行嘅九龍總部參觀數碼金融中心，內裏之電腦自動化設施，令左丁山呢類40年前入行嘅銀行見習生，完全想像唔到，左丁山儍儍地問：「讀商科嘅叻仔叻女識唔識運用呢啲硬件軟件呀？」主持人只係一句：「我地銀行好缺工程學院嘅畢業生，唔該你介紹，商科畢業生就多得滯嘞！」<br>根據一位校長講，中學生之中，資優生原來並非最熱心STEM研究及創新，佢地只係希望考試成績好啫，反而一啲成績不過不失，但好有一股熱情熱心嘅學生最傾情於創新，呢位校長講：「順德聯誼總會胡兆熾中學不算頂尖名校，但該校參加科創大賽，屢獲佳績。」胡兆熾，老牌富商也，胡關李羅律師樓名震中環，胡便是胡寳星，便是胡家傳人，胡兆熾中學應該係佢地家族捐款成立嘅。胡兆熾中學有位校長廖萬里，中大聯合書院1996年電腦工程畢業生，在校內推動科創不遺餘力，今年胡兆熾中學獲國際InfoMatrix（國際資訊及通訊科技大賽）邀請，成為國際合作伙伴及香港區統籌單位，於是廖萬里校長除組織本港學生參加外，更組織內地學生首次參賽，合共組成一個大中華區代表隊，一共14位港生，12位內地生，於5月9日出發往羅馬尼亞比賽，與46個國家及500幾位中學生比拼。5月10日至13日，比賽在布加勒斯特舉行，結果大中華代表隊勇奪7金5銀4銅，成為大會總冠軍，揚威世界，其中香港學生勇奪5金3銀2銅，更加威風。香港生來自胡兆熾中學、伯裘書院及翁祐中學，翁祐就是創科局局長楊偉雄嘅外父，楊局長會唔會畀番啲獎勵呀？香港中學生在電腦硬件系統開發、電腦短片、Apps開發方面都取得金獎銀獎，證明香港中學不是沒有科創人才，問題是如何培育而已。</p></body></html>