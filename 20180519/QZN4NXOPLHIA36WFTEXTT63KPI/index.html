<html><header><meta charset="utf-8"><title>【動畫】網民爆粗鬧CS被解約！霸氣HKT：還返4部手機先</title></header><body><h1>【動畫】網民爆粗鬧CS被解約！<br>霸氣HKT：還返4部手機先</h1><p>唔少人都好鍾意利用網上平台去投訴，結果中箭嘅反而係投訴人。最近就有網民，喺FB出Post，話自己俾香港電訊（6823）旗下1010接線生Cut線。<br><br>事緣係咁，投訴人就話星期二打去客戶服務熱線，不滿自己被Hold住條線兩至三分鐘，之後仲俾接線生Cut線，佢一怒之下就投於到去香港電訊董事總經理艾維朗。點知唔投訴尤自可，一投訴去艾維朗度，香港電訊就決定Cut呢位投訴人份約，懲罰惡客，唔做佢生意！<br><br>香港電訊首席法律顧問親自回覆呢位投訴人，就話公司已經聽返錄音，完成調查。<br><br>公司強調，「公司重視每一位客戶的同時，亦非常重視每一位員工。」，經調查發現，涉事客戶服務員已盡力去幫呢位投訴人，但投訴人用粗言穢語，對客戶服務員作出侮辱性嘅言論，於是決定引用合約其中一條款，主動中止合約！<br><br>1010更加要求，投訴人於月底前，歸還涉及合約嘅4部手機，包括2部iPhone 8 Plus 64GB、一部iPhone 8 64GB，同埋一部三星S9 Plus 64GB，而四部手機必須處於良好狀態。<br><br>至於事件放咗上網後，投訴人不單止得唔到其他網民嘅支持，反而香港電訊嘅回應，被網民一致讚好。<br><br>本報就事件，向香港電訊查詢，香港電訊回覆指，「我們不會公開評論公司與客戶之間事宜。」</p></body></html>