<html><header><meta charset="utf-8"><title>爆相爆片：錫完摑　碌地打　再攬攬情侶街頭上演　愛情MMA</title></header><body><h1>爆相爆片：<br>錫完摑　碌地打　再攬攬<br>情侶街頭上演　愛情MMA</h1><p>雖然話「打者愛也」，但唔通真係愛者打多幾下？照咁嘅理論，紅磡呢對情侶就一定愛得好深，仲好激烈㖭！<br>住喺紅磡崇安街嘅讀者Candy，星期四（17日）凌晨1點幾，喺屋企睇緊電視時，聽到樓下傳來嘈交聲，因為附近經常有南亞人士爭執，Candy起初都不以為意，點知嘈嘈吓，傳來廣東話，於是行埋窗邊睇吓發生咩事，嘩！原來係一對情侶上演摔角……呃，係打交先啱！</p><p>女友爆粗：癲X完未？
</p><p>片段顯示，男嘅好大力咁，將女友拉埋自己身邊，女友最初坐咗喺男方大髀，男友又攬又錫，以為佢哋和好如初嘅時候，戲肉就嚟喇！「你癲X完未呀？」女友突然爆出呢句，男友即刻攬住女友一個反身，女友跌咗落地下，仲飛甩咗隻鞋，女嘅着住熱褲，咁樣跌法，真係睇到都覺得痛。<br>呢個時候，女仔想起番身，但男方左右開弓，摑咗女友兩、三巴，仲成個人壓住女友，有附近住客見唔對路，大聲嗌落嚟「做乜嘢呀？」女仔亦隨即大叫「救命呀！」「你打完未呀？」男方似乎飲咗酒，講嘢有啲口齒不清，仲同個女仔講「過嚟隻揪吖！」喂！你摑完人又撩人隻揪，咪蝦女人喎！不過佢轉頭又攬番人，真係一啖砂糖，一啖屎！之後，個女仔頂佢唔順離開，男方都有跟住。<br>不過Candy話，兩個人之後又番轉頭，仲俾到場嘅警員拉咗返差館。Candy目擊過程，覺得好震驚，「點可以咁打個女仔？一巴二巴摑落去喎。」警方就話，一名有酒氣的25歲姓鄭男子，與30歲姓劉女友人因事爭執，調查後兩人均報稱沒有受傷，案件列作醉酒人士。</p></body></html>