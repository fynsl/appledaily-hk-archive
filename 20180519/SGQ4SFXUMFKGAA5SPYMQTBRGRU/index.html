<html><header><meta charset="utf-8"><title>【Salon專用】Dyson潮人風筒推$3,380專業版　新風嘴易吹造型</title></header><body><h1>【Salon專用】Dyson潮人風筒推$3,380專業版　新風嘴易吹造型</h1><p>Dyson的Supersonic 風筒雖然定價比一般風筒貴一大截，但憑着型到裂的外形，同夠風又唔會過熱的功能，就成功吸引到唔少人入手。啱啱Dyson發佈咗升級專業版，不過所講嘅升級，大多都係配件或者一些細位upgrade，而主要的硬件和功能，就沒變動。</p><p>叫得做專業版，今次唔少改進都係針對專業的髮型師而設，好似新設計寬度更大的造型風嘴，就係方便髮型師在造型時吹出更精準聚焦的氣流。除此之外，風嘴的接位亦加強了磁力，增加24個磁極，令風嘴連接得更緊。髮型師用風筒時間一定比一般用家長，加上環境有更多髮膠和噴霧等雜質，所以今次專業版就設計了新的磁力可拆式過濾網，更多配一個後備，方便清洗和更換。另外，亦設有一個濾網清潔刷，用來清潔內層濾網，算係幾貼心的小配件。<br></p><p>如果你細心的話，或者就會發現髮型屋用的風筒電線一般都比較長，而Supersonic專業版亦沒有忘記這一點，把電線加長至3.3米，不過就比較難收藏，一般用家或者不太適合。另外官方亦話，今次開關鍵設計得更牢固，令它更耐用，不過記者現場玩過又未太feel到分別。</p><p>最後，當然係價錢問題，又升級又有新配件，但今次專業版就冇話加價，同一般家用版一樣賣$3,380，更附送更長的兩年保用！覺得抵咗好想買？不過要講聲Sorry先，睇咗咁多隻字介紹，而家我先講個殘酷現實你知，就係只供業內人士訂購，而唔會公開發售，冇計喇，都講到明係專業版嘛。<br><br>記者：韓繼聰 <br>攝影：劉永發、鄧鴻欣<br></p></body></html>