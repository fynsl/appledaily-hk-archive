<html><header><meta charset="utf-8"><title>爆相爆片：鬈毛男　機場演脫衣騷</title></header><body><h1>爆相爆片：鬈毛男　機場演脫衣騷</h1><p>雖然呢排日日都天口㷫，但機場冷氣充足，絕對同個熱字扯唔上關係。之但係讀者鄭先生，前日（17日）喺機場禁區入面，就見到位仁兄光脫脫咁，真係巧驚驚呀，搞咩呀？<br>鄭先生前日黃昏6點左右，喺一號客運大樓離港層環亞機場貴賓室行出來，見到一位鬈毛嘅男士喺玻璃窗旁邊，放低背包之後就開始除衫至光脫脫，呢位男士嘅朋友仲喺一邊食花生，完全冇阻止。由於佢嘅行為太出位，即刻俾機場職員發現，仲喺對講機向上級報告。<br>鄭生估計呢位裸男玩緊行為藝術，藝術嘅嘢，小記識條鐵咩！只知道佢喺公眾場合剝光豬係犯法箒。機管局發言人話，事發後已即刻報警，而警方證實，當日帶走咗一位26歲非華裔男子，並將佢送去北大嶼山醫院，案列發現懷疑精神混亂人士處理。</p></body></html>