<html><header><meta charset="utf-8"><title>【百老匯電椅中心】到底咩人會唔鍾意《死侍2》? </title></header><body><h1>【百老匯電椅中心】到底咩人會唔鍾意《死侍2》? </h1><p>「《死侍2》令人跌眼鏡?」<br><br>冇諗過《死侍2》會令我跌眼鏡。千祈唔好誤會: 齣戲我睇得不知幾高興，甚至散場即刻想睇多次；強如《復仇者3》都未至於令我咁想二刷。之所以話跌眼鏡，係因為有喜歡第一集嘅朋友睇完今集居然覺得掃興。</p><p>起初我真係搲爆頭 —— 今集無論笑料、動作、出場角色統統加碼，行出戲院一刻我直頭飽到捧住肚走，照計一般觀眾應該滿足至係。偏偏少部份人睇完表示失望，而佢地普遍意見係「冇突破」…… 喂大佬，今集死侍一開場已經玩自殺，仲唔夠突破? 唔止咁，今次編劇煞有介事安排經典戰隊「X-Force」出場，點知轉個頭竟然全數貶為二打六…… 咁樣撚化觀眾，唔叫突破我都唔知叫咩。 <br><br>由於部分街坊反應實在出人意表，搞到我楝高床板諗咗好耐，直到尋晚忍唔住摷返第一集嘅影評研究，我終於恍然大悟: 《死侍》係「拍畀討厭超級英雄嘅人睇嘅電影」，而《死侍2》係「拍畀超級英雄狂迷睇嘅電影」。 </p><p>「第一集反英雄大受歡迎」 </p><p>2016年2月，《死侍》第一集上映，憑住區區5千幾萬美元成本勁賺7億8千幾萬全球票房，堪稱刀仔鋸大廈嘅奇芭。背後成功因素，相信同部分觀眾對超級英雄電影「消化不良」有關。 <br>其時Marvel Studio嗰邊已經推出12部電影，第13部《美國隊長3: 英雄內戰》亦即將於3月上映；DC方面又方死執輸，趕拍《蝙蝠俠對超人：正義曙光》同《自殺特攻：超能暴隊》分一杯羹；加上早幾年Christopher Nolan嘅《蝙蝠俠》三部曲、重新reboot嘅《蜘蛛俠》，以及拍到第七部嘅《變種特攻》系列……對討厭superheros嘅朋友而言，的確係一場發極唔完嘅惡夢。而《死侍》嘅出現正好為一眾haters出一口冤氣: 性格無賴賤格、以自嘲為樂嘅Deadpool，可以話係對整個超級英雄熱潮嘅徹底諷刺。加上電影專登走「R級」路線，大玩血腥笑料同成人幽默，對嫌棄superhero movies小兒科嘅朋友嚟講，簡直係一道「重口味嘅清泉」。 <br></p><p>「第二集重手唔係人人受」 </p><p>既然第一集反英雄為人受落，今集又加重料、去到盡，咁點解《死侍2》又得失某啲觀眾呢? 個人認為係因為太重手，亦太忠於原著。 <br><br>喺原著漫畫入面，Deadpool有個綽號叫「Merc with a Mouth」，我姑且直譯「多口僱傭兵」。睇漫畫，你會覺得死侍正職根本係楝篤笑藝人 —— 佢啲對白唔止質到畫面密密麻麻，而且幾乎每一句都係gag位；最出位嘅係，佢啲笑話幾乎全部同漫畫、電影有關，令讀者覺得死侍完全意識到自己係活喺漫畫世界。呢種破格手法喺敘事學有個正統名稱，叫「打破第四牆」(Breaking the Fourth Wall) : 簡單講，即係假設任何故事世界同讀者、觀眾之間，隔咗一道無形嘅「牆」；打破第四牆，等於打破虛構世界同我哋身處現實嘅壁壘，令故事人物同觀眾、讀者為意彼此嘅存在。 <br><br>「拆牆」呢家嘢，偶一為之可以增添趣味、引發受眾思考；但好似Deadpool咁「見牆就拆」，視敘事規矩如無物，對睇故仔嘅人嚟講就變成考驗。以《死侍2》為例，主角長期「跳出跳入」，高密度笑話不斷打斷劇情，睇唔慣嘅朋友難免會覺得窒住、窒住。更麻煩嘅係，《死侍2》大部分「拆牆gag」都同漫畫有關，甚至玩過界恥笑DC旗下作品。於是愈熟漫畫嘅毒L就睇得愈過癮，至於唔熟漫畫嘅……就可能有些少無癮。諗番當日現場睇戲情況，部分場口的確有兩極反應: 識笑嘅睇到拍晒大髀，唔識笑嘅冇表情，仲尶尶哋。 <br><br>平心而論，導演David Leitch同創作團隊已經計算得相當精密：單純論娛樂性同production value，個人認為絕對比上集優勝幾倍。事實上，朋友當中有唔少「非Marvel死忠」，散場一刻一樣滿意離場。問題係，假如閣下同超級英雄電影誓不兩立，一心諗住《死侍2》可以幫你再次重挫毒L銳氣，咁你好可能會有啲失望。講到尾，一部對漫畫電影終極反諷嘅作品，你唔係毒L又點可能深切領會?  <br></p><p>「到底咩係反英雄?」 </p><p>又有祟尚「反英雄」嘅觀眾抱怨，話《死侍2》捉到鹿唔敢脫角: 劇情明明玩到大一大，夠膽整死角色嚇窒觀眾，點知結果又係「虛驚一場」，一切推倒重來當冇事發生。對呢類睇法，熟悉原著嘅毒L相信會一笑置之: 死侍漫畫從來得啖笑，就算劇情講到天跌落嚟，最後一定有無賴方法化險為夷。所謂「反英雄」，咪就係信奉「認真便輸了」嘅閒人囉，咁你又何必認真? <br><br>撰文：阿雞  <br>《蘋果動新聞》前創作總監，文化雜食者，high嘢cheap嘢都啱，淨係冇中間。現為網台Booom主持cult片節目《百老匯電椅中心》，並負責附屬FB群組《百老匯電椅中心:放棄治療部》（broadwayelectricchair）<br><br>全新旅遊專頁，即like籽想旅行： https://fb.com/travel.appleseed  <br></p></body></html>