<html><header><meta charset="utf-8"><title>【動人心言】盼毛孩老有所依　50後追夢建安老院</title></header><body><h1>【動人心言】<br>盼毛孩老有所依　50後追夢建安老院</h1><p>「每年嘅生日願望，就係整個安老院！」洪太摸住超過10歲嘅唐狗阿B，邊笑邊講，「每一隻我哋收養嘅狗，一定養到終老，保留骨灰，希望將來有個地方可以種植物，當生命延續又好，當留為紀念都好。」<br><br>45歲洪太同60歲丈夫係fb專頁「老有所依動物村-洪家棣 - Tai」嘅版主，佢哋目前合兩人之力，收養咗26隻毛孩，當中過半已經年過10歲。正如fb專頁嘅名稱一樣，洪生洪太希望每隻毛孩都老有所依。<br><br>老狗，唔可愛，多病痛，總有人會選擇遺棄，而洪生洪太就選擇收養，佢哋話，「bb狗好多人爭住要，老狗就畀人揼出嚟。雖然養老狗，相處時間短，會唔捨得，但係佢哋被遺棄嘅時候，乜都無晒，至少畀佢哋帶住愛咁走，希望佢哋記得有阿媽阿爸錫！」</p><p>洪太自細就跟住爸爸去餵流浪狗，一餵就一世放唔低，「我唔會理佢哋係咪皮膚病、係咪聾、係咪盲、係咪跛，總之我覺得佢哋好慘，就會帶返屋企。」不過，搞「老有所依動物村」嘅概念，係源自洪太養嘅第一隻老狗阿妹。阿妹性格孤僻，無乜人理，洪太見佢好可憐，就每日攞麵包同狗糧餵佢。最初，洪太放低食物，遠處睇住阿妹食，持續餵咗三四個月，終於可以伸手摸吓佢。後嚟，洪太畀業主迫遷，好擔心日後無人理阿妹，就決定抱佢返屋企一齊走，「當時朋友見到就話『有冇搞錯呀？整隻咁老嘅返嚟，放返出去啦！』我就話想畀佢嚟養老。」阿妹入咗屋之後好嗲，洪太話當佢踎低，阿妹就會將頭放喺佢膊頭，覺得好溫馨！呢個經歷令洪太萌生收養更多老狗嘅念頭，而洪生無反對，仲身體力行支持太太嘅諗法，「我同太太都係傻㗎！」洪生一句說話，令太太笑逐顏開。</p><p>洪生，同樣係愛狗之人，周末會去燒烤場收集食物，拎返屋企再煮，拎出去餵流浪狗。過往，洪生係狗場嘅經濟支柱，做地盤燒焊嘅主管，收入尚算可觀。可惜，近半年身體出現問題，患上強直性脊椎炎而引發嘅虹膜炎，眼睛唔可以喺強光之下工作，導致失業，目前惟有靠積蓄同有心人嘅捐助作支撐。<br><br>洪生洪太話就算環境點差，都會以照顧毛孩為先，因為更差嘅時間都經歷過，狗狗對佢哋仍然不離不棄。沙士時期，係洪生洪太人生最低潮，搵唔到工，連飯都無得開。洪太記得當時只係食四蚊一條司華力腸，捱足一日，無錢買狗糧，就去肉檔問人攞肉碎，狗狗都係兩三日先食一餐飯。當時，佢哋住喺山上嘅泥屋，毛孩都係放養，無一隻因為無得食而離家出走，反而陪佢哋一齊捱窮，洪太話，「一齊捱窮喎！人都未必做到啦！」</p><p>洪生洪太為咗啲狗，租住地區非常偏遠嘅村屋，最近，佢哋住嘅地方出現地陷，地面凹凸不平，不適合狗狗走動，加上業主加租，佢哋決定要搬走，喺6月前嚟一次大遷徙。佢哋喺大埔搵咗一個非常荒蕪嘅地方，野草橫生，需要剷草、做基建兼起屋，建築成本約30萬。<br><br>失業嘅洪生坦言入咗困局，「捉襟見肘！」不過，洪生仍然保持微笑咁話，「香港人好有韌性，我哋有信心過度到。」洪太都話，只要同毛孩一齊就無有怕，仲可以趁呢個機會，真真正正打造一個「老有所依動物村」，有居住嘅地方，有務農嘅耕種區，「未來我哋希望可以做到自給自足，不假外求。」</p><p>最後，洪太好想呼籲大家請勿遺棄，「老實講，兩個人可以照顧幾多隻老狗？唔好諗住狗狗老咗，就揼嚟畀我哋，養動物係一生一世嘅承諾，你帶咗佢哋返屋企，佢哋就係你屋企人，希望各位主人負責任。」<br><br>老有所依動物村-洪家棣 - Tai<br> https://bit.ly/2Geg4qR <br><br>記者：阿仙<br>攝影：何建忠、伍嘉亮、李錦鏵<br>航拍：Sami Lee<br>後期：Jackal<br>編導：Jackal<br>編審、監製：阿仙</p></body></html>