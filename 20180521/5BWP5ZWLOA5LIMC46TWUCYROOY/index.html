<html><header><meta charset="utf-8"><title>中環在線：波叔叫港人上大灣區搞startup - 李華華</title></header><body><h1>中環在線：<br>波叔叫港人上大灣區搞startup - 李華華</h1><p>政府高官輪流sell大灣區概念，就同上遊戲節目一樣──「人人有份，永不落空」，今次輪到財政司司長陳茂波發功。波叔喺網誌上就話，港人搞startup（初創企業），就不妨諗諗大灣區，認為係一個好開始。<br>至於背後原因都係三幅被，即內地人口市場夠大、科技夠先進，「擁有6,800萬人口的粵港澳大灣區將會為香港提供一個便捷的大市場…背後還有13億人的內地市場，以至通過互聯網……」財爺筆下嘅大灣區如此美好，華華雖則隔住電腦屏幕，都感受到來自「國家嘅底氣」。</p><p>讚內地支付工具好用</p><p>財爺亦喺網誌上講到，內地電子支付好使好用，仲衍生出更多附加嘅增值服務，為生活更添方便，究竟係齋讚內地支付工具好用，抑或暗指八達通「冇進步過」，可能要問吓波叔先知。他仲提到，香港要發展創新科技，政府就要幫手構建一個有利嘅生態環境。根據政府歷年來對科技嘅支持，華華信啊，真係信！<br>題外話，根據唔完全兼唔科學嘅統計，諸位司局長當中，三分之二以上嘅司局長年內已經輪流發功唱好大灣區，至於未曾表態嘅「高幹」，就要快馬加鞭，好好跟隨領導走。</p><p>李華華<br><br>mailto:LiWaWa@AppleDaily.com</p></body></html>