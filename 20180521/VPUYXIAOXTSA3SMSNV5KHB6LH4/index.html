<html><header><meta charset="utf-8"><title>經濟客艙：大灣區嘅終極任務 - Captain Cool</title></header><body><h1>經濟客艙：<br>大灣區嘅終極任務 - Captain Cool</h1><p>粵港澳大灣區獲落力唱好前景及機遇，國家終於有任務畀我哋喇。近千億港元嘅廣深港高鐵嘅交通配套，又有多種發展機遇，仲鼓勵大家先到大灣區置業，然後每日搭千億高鐵返工嘅1小時生活圈等等，大家都畀呢種近乎洗腦式唱好大灣區嘅論調搞彎晒。<br>普遍港人1小時生活圈離不開港九新界，跨境返工，除非薪酬福利好，否則好難改變港人返工習慣。官方聲稱西九到廣州南站車程最快48分鐘，票價盛惠260港元。聽落好似幾快，睇返運輸署2011年嘅交通習慣調查，香港打工仔搭公共交通工具返工嘅時間約68分鐘。數字表面上係縮短咗約十分鐘，但並非每位港人同樣咁幸運，靠近西九高鐵站附近，也未計大家出門上落所需時間。<br>粵港澳大灣區嘅發展想媲美三藩市灣區、紐約灣區或東京灣區，估計要配合中國製造2025計劃。呢個周末有消息傳出內地政府有意畀外資公司參與中國製造2025計劃，初步合作為外資公司參與四年前設立嘅國家積體電路產業投資基金，協助發展自家研發嘅半導體業務或其他初創。<br>有咗大彎區，又有香港優秀嘅科技專才輸入，咪正正可以配合國家鴻圖大計。同時，政府又推行科技人才輸入，想一年內輸入千名內地同外地優秀嘅科研人手。目前好難有效評估種種新大計成效，但每項專才輸入及鼓勵港人走回內地發展嘅計劃，最怕達標不成，但資源錯配，扭曲晒一個城市嘅產業同人力資源，所帶來嘅影響同金融海嘯後造成嘅資產泡沫可謂不相伯仲。<br>Captain Cool<br>FB page： http://fb.com/seeforcaptain/ </p></body></html>