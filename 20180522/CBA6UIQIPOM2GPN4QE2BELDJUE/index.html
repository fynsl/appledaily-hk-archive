<html><header><meta charset="utf-8"><title>八方相當年：張仁良細個曳曳　老師扑頭 - 李八方</title></header><body><h1>八方相當年：張仁良細個曳曳　老師扑頭 - 李八方</h1><p>教育大學校長張仁良曾經被「扑頭」，事發喺佢求學期，張校長形容當年「坐唔定」，未至於班中最奀皮，卻係「多嘴仔」，上堂會傾偈，自不然被老師打手掌同罰企，仲試過被老師用書「扑頭」懲戒。張校長喺香港真光小學部同香港鄧鏡波書院讀書，即係由小學嘅「女校男生」升上男校，放學經常趕去修頓球場或者維園踢波，有時亦會去灣仔東城戲院或香港大舞台（現址合和中心）睇戲。<br>1982年畢業於中大主修數學，之後赴法國攻讀碩士同博士。佢話當初人生路不熟，法文又唔太好，病咗都唔知點同醫生講，但就回憶多多，1985年佢獲法國巴黎第六大學嘅統計學博士學位。之後又喺英國斯特拉斯克萊德大學取得金融學博士學位。</p><p>因肺結核休學自修入中大</p><p>查實張校長求學時都有艱苦期，中六近暑假尾時患上肺結核，「嗰時日日打針同食藥，一盒藥丸有20幾粒」，留院近兩個月，趕唔切開學，休學一年，最終決定自修，當時仲趁唔使返學提早到自修室幫同學霸位溫書，最終透過自修生申請獲中大取錄，「我好記得打最後一支針嗰日，剛好獲得中大取錄，呢啲情境至今仍然歷歷在目」。</p></body></html>