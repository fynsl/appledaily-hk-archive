<html><header><meta charset="utf-8"><title>放過自己　軒仔偏執狂解脫</title></header><body><h1>放過自己　軒仔偏執狂解脫</h1><p>【我們的演唱會】張敬軒將於下月在紅館舉行「HINSIDEOUT」演唱會，他自言會放下偶像包袱做回自己，一個由細到大喜歡整蠱人的性格。軒仔透露有隱性雙子座多重性格，在家會比較憂鬱，但卻喜歡帶歡樂給人，他說：「有啲人嘅快樂好似鍾意SM咁要俾人打，快樂嚟自俾人鞭策，我要得到快樂，先要經歷唔快樂嘅嘢，然後先可以快樂。」</p><p>「有壓力嘅唔做」</p><p>近年經歷不少朋友離去，令軒仔看透生死，他說：「發現人係減法嚟，要為自己做嘅嘢埋單，所以每日可以好健康擘大對眼，過到自己想過生活，其實已經好幸福。兩三年前開始冇要開幾多場演唱會、賣幾多碟呢啲念頭。歌手最大嘅難關，我諗係點樣去放過自己，相信每個鍾意舞台表演嘅人都有偏執狂，每次表演都要做到最好，但我哋係人嚟，唔係機器可以保證，當表演有失誤或唱得唔好會好自責，覺得自己冇鬼用！𠵱家成日同自己講，有壓力嘅嘢就唔好做，呢行真係冇人逼住你做嘢，冇必要為咗兩餐去做。」</p><p>舊歌文化遺產</p><p>今次海報引來一個問題「為何要玩燒頭髮」，軒仔笑言現世代的演唱會宣傳，不再局限在攝影棚，為宣傳他會去到好盡，扮騎師麥偉利、扮鄧梓峰拍片搞噱頭等，他說：「做呢行與時並進好緊要，唔可以再做傳統藝人高高在上形式。」他又跟連登討論區網友交談，網友的回應是軒仔的歌似看《名曲滿天星》節目，軒仔解釋：「但我真係聽嗰啲歌長大，我實在鍾意啲歌，如果我哋呢代唔唱，下一代就冇人識嗰啲歌，呢啲係好重要文化遺產，所以佢有佢講，我有我繼續唱。」採訪：皓騫<br>攝影：陳俊強<br>髮型：Terry Yeung of CORNER<br>場地提供：The Emperor Hotel</p></body></html>