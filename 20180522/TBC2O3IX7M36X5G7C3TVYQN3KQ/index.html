<html><header><meta charset="utf-8"><title>俾死敵攞晒彩！莫雷拉為咗自己　夾埋蘇偉賢開火</title></header><body><h1>俾死敵攞晒彩！<br>莫雷拉為咗自己　夾埋蘇偉賢開火</h1><p>昨午（20日）沙田日賽潘頓贏四場，相反雷神莫雷拉一粒都冇，彼此頭馬距離一下子大幅收窄至四場。<br><br>雷神為咗保住可以四連霸冠軍騎師寶座，由今日（21日）嘅晨課睇得出，佢好心急喺周三（23日）晚贏馬。<br><br>佢唔單止親操三駒今季未勝馬，包括頭場「飛雲寶」、第三場「永旺喜喜」、以及第五場「綫路光輝」，仲特登同今期有兩駒交收嘅蘇偉賢詳談，傾嘅時候雷神個樣仲要勁認真。<br><br>蘇偉賢同雷神合作嘅有第二場「麯院風荷」同尾場「八十八十」，兩匹都曾經喺雷神胯下贏過，尤其「八十八十」役內五戰有四次由雷神處理，取得兩冠一亞，成績勁好，呢到隨時會係一個溫拿！</p></body></html>