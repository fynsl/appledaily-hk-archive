<html><header><meta charset="utf-8"><title>屬政府財物　可判囚10年</title></header><body><h1>屬政府財物　可判囚10年</h1><p>大埔金毛怪漢偷走牛肉乾，大律師陸偉雄指咁做係犯法兼且唔道德，因為車主唔知道食咗牛肉乾，可能因為咁而遲交罰款，導致俾法庭收雙倍罰款，嚴重嘅仲可能被通緝。陸話，怪漢已違反咗最高可判監10年嘅盜竊罪，因為告票係政府財物嚟㗎。<br>今次牛肉乾怪盜有乜動機，都仲要等警方調查。但據以往嘅案件，偷牛肉乾動機主要有兩個，第一，可能係區內居民不滿違泊嚴重，故意偷走受害人嘅牛肉乾，令車主遲交告票被額外罰款及處分，或者係希望偷走告票，令其他巡邏警員誤以為受害人嘅違泊車輛冇被抄牌，等警員向受害車主發出另一張告票，令車主要承擔額外嘅違泊罰款。</p><p>曾有人將告票「嫁禍」他人</p><p>第二，故意偷走人哋嘅牛肉乾放喺自己違泊嘅車上當「擋箭牌」，誤導警員以為已經向佢架車發出告票，唔會再抄。<br>今年3月就有一單更離譜嘅牛肉乾騙案，一名男子為逃避支付告票罰款，竟然修改牛肉乾上嘅日期同車牌號碼，然後將佢放喺沙田石門其他無辜車主嘅車頭上，希望對方唔覺意下代交罰款。好彩醒目車主識破奸計報警，警方其後拘捕涉案男子。</p></body></html>