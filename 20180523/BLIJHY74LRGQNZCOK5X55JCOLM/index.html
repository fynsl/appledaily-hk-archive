<html><header><meta charset="utf-8"><title>爆相爆片：連偷兩張牛肉乾金毛愛找數定靠害？</title></header><body><h1>爆相爆片：連偷兩張牛肉乾<br>金毛愛找數定靠害？</h1><p>有咩比違例泊車俾人抄牌更慘？就係唔知俾人抄咗牌囉！因為分分鐘會俾人通緝㗎！住喺大埔富亨邨嘅讀者阿華，喺上周四發現停喺頌雅路架車食咗牛肉乾，諗住繼續擺喺車頭，等阿Sir畀畀面，唔好再抄，點知第二日竟然發現張牛肉乾離奇失蹤。</p><p>清晨出沒　犯案前先踩線</p><p>阿華翻睇車cam，佢當堂嚇咗一跳，從片段所見有位衣飾搭配都幾特別嘅金毛背心紅鞋阿叔，喺上周五朝早6點半左右，走到佢架車車頭，望咗5、6秒後閃人。阿華後來先知道，佢呢下動作只係「踩線」！過咗10分鐘，金毛怪漢又登場，佢首先係前面架貨車車頭位置，跟住再行去阿華架車嘅車頭。呢個時候，金毛怪漢將一張白色嘅紙「左手交右手」，唔排除佢右手揸住張白紙，就係喺前面架貨車偷嚟嘅牛肉乾。金毛怪漢行到阿華架車車頭，然後用左手偷埋原本放係阿華車頭擋風玻璃前嘅牛肉乾，跟住施施然走人。<br>阿華話早排幾乎晚晚都俾人抄牌，但就係近一個星期，好似淨係收得兩張告票，唔排除已經俾人攞咗好多告票，都唔知應該要畀幾多張告票罰款好，所以好徬徨。計小記話，可能金毛怪漢想做吓好事，幫你找咗條數佢呢？雖然可能性就唔大。<br>警方發言人就事件表示，警方會在區內一帶加強巡邏，如發現任何違法行為，定必採取適當嘅執法行動。任何人如就該案件有任何資料提供，請致電3661 3610與大埔分區人員聯絡。</p></body></html>