<html><header><meta charset="utf-8"><title>財經評論：「股評人」濫竽充數</title></header><body><h1>財經評論：「股評人」濫竽充數</h1><p>時勢真惡！財經台、報章雜誌群魔亂舞，阿豬阿狗都係股評人，分享性質自然冇所謂，可惡在唔少老千乘勢出擊，開貴價股票班、收錢入facebook群組等巧立名目掠水，個別仲離譜到𠱁你課金畀佢落場玩，跣你一鑊甘。<br>請讀者莫誤會，筆者對股評人要求之低，已為道德淪喪之層次，只要你稍與財經扯上關係，即讀過吓金融經濟會計，或做過吓基金經理、分析員、會計師、相關科目嘅大學教授，甚至財經記者等，相信財經知識差極有譜，當中稍有道德者，都可教授他人正確投資觀念，勝任股評人。<br>就算乜都冇，有投資成績搭夠照殺。畢竟投資等同打功夫，不過「一橫一直」，股海大浪翻騰，企得返喺度嗰個先啱晒，係咪咁話？<br>弊在事實不然。現今講股佬千奇百怪，相關學歷經驗全無，不知哪裏冒出頭來，大模斯樣上電視台講股（電視台又肯？），仲自創神化投資交易系統，左堆右砌譁眾取寵，計量、趨勢，you name it，再將成長、價值投資全部溝成一碟，問你服未？<br>最令人疑惑，必係自封某某專家或獨立股評人一稱（前專家、半退休、轉工途中或不方便出名則不在此列，大包圍至此足見筆者無良），分明不務正業，失業人士變專家。最過癮係，一個專家連往績都冇（或者極差），照樣有羊牯自獻鮮肉，拜服乜sir物sir，學習所謂「絕密技巧」，甚至落疊揼錢投資。咁你都信？要知道，當你課金之時，佢已唔再係股評家，而係企業家；佢贏嘅亦唔再係市場，而係你口袋裏死慳死抵嘅人工！<br>筆者不是一味發洩，而係苦口婆心提醒。眼見年紀日長，離開校園後，身邊唔少老友都接觸投資，初哥白紙一張，最易受騙。騙徒手法層出不窮，呃人者自然本性難改，最令人痛恨則係傳媒行家，為追收視、點擊率而不把嚴關，捧紅了老千，卻苦了大眾股民。<br>記者：張浚浩</p></body></html>