<html><header><meta charset="utf-8"><title>Money Walker：做定期好過變財棍點心 - El.</title></header><body><h1>Money Walker：做定期好過變財棍點心 - El.</h1><p>定期存款息率近期越搶越高，拎住十萬八萬港紙分分鐘有大約兩厘年息率回報。定期吸引力增加對唔太熟悉投資嘅人係好事，事關買藍籌收息仍有機會坐艇，結構性產品息率高但風險更高，加上買樓收租嘅回報率跌至同定存差不多或更低，令到定期呢啲師奶仔選擇吸引力忽然增加。<br>聽銀行中人講，十幾年前樓市低迷但定存息率高過𠵱家，當年有啲退休人士拎住筆退休金又唔敢買樓收租，就會熱衷做定期。唔好以為做定期好簡單，除咗要勤力去唔同銀行格價，尤其是鎖定啲較高息嘅細S行之外，仲要諗吓點樣將啲存款由唔同銀行度調來調去，以符合享有新資金利息優惠嘅資格。<br>如果閣下筆存款金額夠大，更加可以直接同分行理財顧問講數，爭取再優惠啲嘅息率。聽落好笑但計落可以幾和味，試諗吓當你有二、三百萬退休金做定期，而年息率兩、三厘，個個月已經有三幾千落袋，慳慳哋勉強夠退休生活費。<br>以前嘅世代投資理財相對簡單，高息年代只係做吓定期已有唔錯回報。進取少少炒吓股，撞正香港經濟起飛年代，買一堆藍籌做長線投資，真係可以令你富足一生。當年老千股未橫行，買細價股扑中，做到以小博大亦唔係神話。<br>今時今日投資理財資訊較十年前氾濫，偏偏錢搵錢較以前難得多，亦因此間接造就咗好多財棍妖股老千等橫行，合法呃人。有時簡簡單單做個定期收息或者老人家做下年金，總好過不知就裏成為騙子嘅點心。<br><br>El.<br> http://fb.com/moneywalkerhk <br>本欄逢周三刊出</p></body></html>