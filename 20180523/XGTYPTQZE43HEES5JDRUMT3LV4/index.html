<html><header><meta charset="utf-8"><title>智取大市：消費強股方程式 - 晉佳</title></header><body><h1>智取大市：消費強股方程式 - 晉佳</h1><p>上星期五落街，一出lift第一句聽到嘅說話，係街坊向管理員叔叔呻咗句：「又加價啦！」<br>倘若消費品加價周期展開，通常都能保持一段長時間。目前有復蘇增長概念嘅消費股，券商預測今年嘅市盈率去到30、40倍，貌似貴到飛起，但個別股份嘅經營槓桿相當高，收入每增長1%，就可帶嚟幾個巴仙盈利增長。<br>加價證明生產商有把握價量齊升，當然亦要抵銷生產成本上升，但扣除非生產成本相關嘅行政開支後，利潤率仍好大機會擴闊。睇返唔少大行訂立盈利增長預測，其實相對保守。<br>盈利前景最好嘅係華潤啤酒（291），雪花啤酒內地市佔率超過25%，係行業龍頭。產品年初加價一成以上，復蘇進度比其他消費品強之餘，舊年潤啤銷售費用同行政費用相當於毛利嘅九成，經營槓桿高，執行能力強，同時提高高檔產品比例，今年盈利增長相信會好爆勁。<br>計及今年盈利增長八成後，券商預測2018市盈率上到43倍，表面睇好誇，但相信未來兩年加價趨勢能夠持續，而券商預測2019年同2020年盈利增長僅兩成左右，似乎被嚴重低估。估值貴係貴咗啲，但相信強者最終能夠越強。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>