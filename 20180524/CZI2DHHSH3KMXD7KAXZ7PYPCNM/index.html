<html><header><meta charset="utf-8"><title>澄清李連杰衰老傳言美國經理人：無中生有</title></header><body><h1>澄清李連杰衰老傳言<br>美國經理人：無中生有</h1><p>現年55歲嘅李連杰於1982年獲導演張鑫炎賞識，拍首部電影《少林寺》之後成名，絕對係當代武打巨星嘅表表者。進軍荷李活，因為出手快，被冠以「Jet Li」嘅稱號。<br><br>不過近年佢因舊患同患上甲狀腺機能亢進症（甲亢）影響，已經減少幕前演出，致力佢創辦嘅壹基金慈善事業。早前佢去到西藏拉薩大昭寺出席慈善活動時，俾人影到佢白髮憔悴又有駝背嘅相，在場嘅小學生仲叫咗佢一聲「爺爺」。<br><br>報道出街之後引嚟好多李連杰嘅fans關心，就連外國傳媒都有報道。<br><br>大前日李連杰嘅經理人Steven Chasman終於喺The Washington Post開聲，佢認為只係嗰張相影得差，同埋係觀感嘅問題。Chasman話李連杰已經對抗咗甲亢10年，亦都同對方嘅助手聯絡過，一切都冇問題。佢仲提供咗一張李連杰喺本月12日影嘅相，相中李連杰精神奕奕，Chasman話：「一切都會安好，只要沒有人無中生有。」</p></body></html>