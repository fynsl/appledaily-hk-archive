<html><header><meta charset="utf-8"><title>冰說聰明：醫藥股要細心揀 - 青冰</title></header><body><h1>冰說聰明：醫藥股要細心揀 - 青冰</h1><p>恒生指數下周五將正式納入石藥（1093），成為恒指歷史上首隻醫藥成份股，相信亦為往後來上市的生物科技公司造好個勢頭。<br>查實醫藥板塊好廣闊，有製藥、分銷藥、醫院及醫療器材，今年升得最勁的，就係製藥，石藥是其中之一，如果整啲勁嘅藥，例如抗癌，就可以稱為生物科技，PE又賣貴好多，藥明生物（2269）及金斯瑞生物科技（1548）就係當中的明星股。<br>如果一個唔覺意買了國藥（1099），冇提防佢只係分銷，咁上個月你應該睇到佢首季盈利倒退三成，就知道原來唔識分就好易中伏。另一個令人失望的分支，就係做醫院，以最大市值的華潤鳳凰醫療（1515）睇，今年只係升1%，另一隻本身有強大二孩概念的和美醫療（1509），係做婦產科醫院，結果今年仲要跌25%，問你服未。<br>製藥升咗咁多，你未必敢追，咁就可以考慮下醫療器材股，微創醫療（853）及威高（1066）算係最大市值的龍頭股，近期都有資金追捧。青冰就會注意多啲下一梯隊的股份，通常市值較細，業務較專注在單一市場，在於自己來講，花些少時間就可以理解行業及公司營運，相比起製藥及生物科技，呢啲一定睇得明。<br>愛康醫療（1789）及先健科技（1302）都唔錯，前者係骨科產品，青冰在其他專欄分析過，有興趣的戰友可到fb專頁重溫；後者主要做心臟起搏器，前主要股東美敦力，在美國是千億美元市值的企業，早年入股先健兩成幾股權。北水現時持有近11%股份，可謂大媽愛股，美敦力在月初悉售持股予光大旗下的基金，感覺似壞消息，但按通告所指，仍然會在起搏器上繼續合作，消息公佈後股價至今累升兩成，北水仲買多三千萬股，這些舉動值得尊重，若有回吐不妨跟進下。<br><br>青冰<br> http://fb.com/chingbing888 <br>本欄逢周四刊出</p></body></html>