<html><header><meta charset="utf-8"><title>求驗客手記：2.3億年薪日職最高小白下一站︰神戶</title></header><body><h1>求驗客手記：2.3億年薪日職最高<br>小白下一站︰神戶</h1><p>啱啱離開巴塞隆拿嘅恩尼斯達，終於落實下一站嘅目的地，呢位34歲西班牙國腳決定嚟亞洲踢波，禮拜四正式加盟日職嘅神戶勝利船，據講佢年薪有成2,500萬歐元（約2.3億港元）！<br>近期勝利船班主兼樂天CEO三木谷浩史已經成日放風，暗示恩尼斯達會加盟㗎喇，周四上晝佢仲喺社交網站上載咗同小白喺私人飛機上嘅合照，搞到同日下晝嘅記者會都冇晒驚喜。佢喺記者會上面就宣佈小白落實加盟，仲話希望小白可以將巴塞足球嘅DNA帶到日本，幫助勝利船成為亞洲第一球隊，並且為整個亞洲球壇帶嚟影響咁話。</p><p>望推動日本足球進步</p><p>而恩尼斯達喺三木谷浩史演講完之後就終於登場，仲即場進行簽約儀式。雖然勝利船就冇公佈今次用咗幾錢請呢位西班牙球星加盟，不過唔少日本傳媒都話，小白今次嘅三年合約，每年有高達2,500萬歐元人工，當然係日職史上最高嘅球員啦，所以小白唔使去中超都照樣搵到盆滿鉢滿。</p><p>投勝利船拍普多未定冧巴</p><p>恩尼斯達就非常識做，即場講番兩句冧吓日本球迷：「我一直都有留意日職同日本國家隊嘅比賽，日本嘅球員技術水平非常高。今次加盟，我希望可以幫助神戶勝利船以至日本足球一齊進步。」小白仲話非常期待喺日本展開新生活㖭。小白將會喺星期六喺神戶勝利船主場同球迷見面。<br>喺記者會上面，三木谷浩史同恩尼斯達就一齊舉起神戶勝利船嘅8號波衫，不過其實呢個號碼𠵱家已經名花有主，畀正選中場三田啟貴着緊，而日職亦都有條例講明，球員嘅波衫冧巴唔可以喺季中更換，唔通勝利船想賣走三田啟貴？神戶嘅發言人就話，其實恩尼斯達嘅號碼仲未決定嘅，只不過佢喺巴塞着開8號，所以記者會先整住件8號嘅箒，各位粉絲都係睇定啲先，唔好咁快印8號住喇！<br>嚟緊小白就會喺神戶拍住德國前鋒普多斯基一齊上，呢對中前場嘅豪華組合認真令人期待。雖然神戶𠵱家只係喺日職排第六，不過周四宣佈咗小白加盟嘅消息之後，馬會即刻將佢嘅奪標賠率調整到20倍，唔知大家又會唔會買番少少支持吓呢？</p></body></html>