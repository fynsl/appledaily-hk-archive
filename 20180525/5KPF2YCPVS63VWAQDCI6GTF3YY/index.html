<html><header><meta charset="utf-8"><title>中環在線：超人背後四個女人 - 李華華</title></header><body><h1>中環在線：超人背後四個女人 - 李華華</h1><p>一講到「超人」李嘉誠身邊嘅女人，大家一定想起佢位紅顏知己周凱旋，其實他背後仲有四個女人，每逢業績會與股東會，一定見到呢四位阿姐嘅身影，佢哋分別係超人嘅大秘書，同埋長實(1113)、長和(001)兩位公關阿姐，四位早於九十年代已經幫超人打工。<br><br>超人一直有個「主席辦公室」，唔知佢轉做資深顧問後，有無將佢改名為「資深顧問辦公室」，但兩位大秘書人余淑珍、區小燕就人面依舊。<br><br>如果大家係超人fans，唔難發現余淑珍，因佢經常跟實超人出入。超人主持業績會時，一個眼神，半個動作，佢就會衝上台侍候。余1993年已經加入長實，難怪如此熟知超人脾性。<br><br>另一位大秘書區小燕，title係主席辦公室經理，佢喺長實仲耐，至今有28年，佢似乎比較內歛嘅，聽聞佢較多時間處理李嘉誠基金會事務，與余淑珍各有分工。<br><br>傳媒較為熟識嘅，當然係長和、長實兩位公關阿姐--張景如(Laura)同唐慧慈(Wendy)喇。Laura早於1993年入職，以前主要係睇和黃，2015年世紀重組後就睇長和。Wendy公關出身，喺長實19年，佢一直負責長實、長建(1038)，招呼「小超人」李澤鉅嘅機會都幾多。<br><br>李華華</p></body></html>