<html><header><meta charset="utf-8"><title>離娛圈27年　曾遭倪震嫌醜激到喊張麗瑾為供仔女讀U　變師奶股神</title></header><body><h1>離娛圈27年　曾遭倪震嫌醜激到喊<br>張麗瑾為供仔女讀U　變師奶股神</h1><p>【《蘋果》專訪】歌曲《留給最愛的說話》能勾起不少80年代尾集體回憶。主唱的張麗瑾不是唱家班，不是靚女、DJ出身的她，更曾被倪震笑醜樣激到喊！不過，逃離娛樂圈27年的張麗瑾，揚言回憶中沒有不開心的事，又爆為供子女升學變成師奶股神，現在有三層樓加兩個車位揸手。</p><p>商台DJ出身的張麗瑾，當年在電台負責節目《日本流行情報》，是80年代日本文化代言人。然而，其夥拍軟硬天師主持的節目《飛越癲狂院》同樣大受歡迎，一首跟廣播劇同名的歌曲《留給最愛的說話》，更加成為80年代尾的集體回憶。</p><p>自知唔靚女</p><p>離開電台後，張麗瑾曾跟倪震主持亞視節目《熱門週末派》，該節目導演蔡錦源在專欄爆料，指張麗瑾曾衝出錄影廠哭訴：「我是醜，但也不用這麼拿我來說……」日前，張麗瑾接受《蘋果》專訪，問她當年是否被倪震激喊？她厚道說：「冇呢個印象喎，倪震口花花嗰啲，有時講嘢唔就你女仔，佢當我男仔，唔靚女有乜所謂，我知自己唔靚女，我重視個心係善良，男仔梗係鍾意黐靚女，我冇所謂，不過我諗我唔係好適合去電視圈子。」<br>現年逾50歲的張麗瑾逃離娛樂圈已27年，她表示回想中沒有不開心的事，又指所有事都是紀念。她說：「多謝上天安排我試過呢個經驗，唔好要求紅透半邊天，一首歌hit到咁，一個節目hit到咁，但如果可以再做一個節目，我諗都鍾意嘅，嬉笑怒罵分享人生真諦，將眼光睇遠啲，心情變靚啲。」<br>於93年結婚，老公黃永恒任職上市保險公司總經理，兩人育有一子一女，今年踏入銀婚25周年。張麗瑾兩夫婦跟升斗市民一樣，為供子女到外國讀書，想盡辦法搵錢儲錢，張麗瑾更因此成了師奶股神，她笑謂：「我老公完全冇錢，佢由messenger做到𠵱家manager，佢係一個好努力嘅人，我哋夠生活就算，到要供仔女去外國讀書，計吓條數，嘩，唔掂喎！於是要諗方法搵嚿錢，有乜可以好快呢？就係做投資。」</p><p>點都要儲錢</p><p>張麗瑾續說：「成日去聽投資講座，又投資股票、樓市，𠵱家有三層樓，車位有兩個。」說到投資秘方，她不介意公開：「唔使全部用晒自己銀包嘅錢，借囉，真㗎，我唔係呃你，借咗錢返嚟，千祈唔好要嚟買嘢，用錢搵錢，講穿即係買股票，可以將股票按畀銀行，佢就會借番一半嘅錢畀你，咁你多咗嚿錢活用，我試過用呢嚿錢買車位，半年賺十萬。」<br>目前在元朗手持三層樓，張麗瑾坦言：「因為我未賣，賺幾多唔可以作準，但起碼都有九百萬，不過有一半係欠銀行。」她又分享投資心得：「有啲人好驚借錢，睇你點借，喺銀行借五、六萬，識投資每個月大概可賺一千蚊，借六個月當利息收一千都賺咗五千，唔好睇小呢五千，啲錢係一滴一滴積落嚟，但首先要儲錢，冇錢空談。」<br>採訪：余燕儀</p></body></html>