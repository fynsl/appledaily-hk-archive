<html><header><meta charset="utf-8"><title>智取大市：那些年跌錢的股 - 晉佳</title></header><body><h1>智取大市：那些年跌錢的股 - 晉佳</h1><p>炒風一轉，近期突然變咗細價股嘅世界，過往令唔少散戶付出沉重代價嘅阿里系同騰訊系細價股，齊齊起飛，阿里影業（1060）、華誼騰訊（419）、阿里健康（241）、華南城（1668）單日一度炒高一成以上，呢啲那些年唔少人都跌過錢嘅伏股，今時今日一齊炒起，唔知有幾多人仲敢博。<br>近排另一個現象，個棚夠疏嘅股表現特別好，頤海國際（1579）同江南布衣（3306），以至一眾強勢教育股都係，所以當教育股起晒棚等你買嘅時候，反而就有點兒戒心了，有貨不妨逢高食糊。北水近期越嚟越活躍，只不過買嘅對象唔同咗咁解。<br>重工股近期表現理想，龍工（3339）近排突破4蚊阻力，成交活躍咗，波幅大咗，睇3、4月內地挖掘機械產品銷量按年升八成就知利害。<br>中國重汽（3808）亦唔輸蝕，首4個月重卡銷量按年增長三成，行業整體亦出現復蘇。佢舊年盈利爆升超過4倍，如果今年跟隨重工行業保持銷量增長，喺經營槓桿偏高之下，市盈率或變為更低單位數，復蘇股嚟講確係吸引，緊隨龍工之後，破頂相信只係時間問題。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>