<html><header><meta charset="utf-8"><title>曾演喬妹姨甥女26歲金承恩變臉轉行做主持</title></header><body><h1>曾演喬妹姨甥女<br>26歲金承恩變臉轉行做主持</h1><p>韓劇《順風婦產科》童星出身嘅26歲女星金承恩，當年於劇中飾演女星宋慧喬嘅姨甥女，因成功演活個性驕縱又任性嘅「美月」一角而走紅，令觀眾留下深刻印象。不過因為成名太早以及角色太過鮮明，令金承恩讀書時承受唔少壓力，佢曾表示與同齡人相處唔夾，甚至被排擠，令佢試圖自殺，最後金承恩離開韓國到新西蘭留學，直到長大成人先返韓國重新開始。<br><br>金承恩早年承認自己曾整容，目的為咗令外界知道「金承恩」呢個人，已經唔係當年嘅「美月」，金承恩更於2015年破格拍攝三級片《花樣女鬼》，於片中大膽跨坐喺男人身上，甚至有全裸床戰激情鏡頭，可惜依然冇帶起佢嘅知名度。近日，金承恩就轉行以網站afreeca TV直播主持重新出發，佢亦於直播中提到自己嘅故事及近況。<br><br>金承恩坦言：「因為有再次演戲嘅欲望，所以一直都有努力，但仍然唔太成功。」續指：「冇任何劇組及導演邀請我，大家都知，我哋國家嘅演員非常多。為咗維持生計，我曾去化妝品公司上班，同時都努力試鏡，仲拍咗?你哋都知道嘅嗰種電影(《花樣女鬼》)。」隨後佢亦認清現實：「就算寄再多履歷，只要對方唔想用，咁就一啲辦法都冇。」金承恩嘅直播引起唔少網民關注，亦有網民留言為佢打氣，同時亦有網民發現金承恩似乎又再變臉，其外貌與童星時期已經相差甚遠。</p></body></html>