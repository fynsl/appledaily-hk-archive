<html><header><meta charset="utf-8"><title>高鐵試車再爆事故馬時亨發爛渣拒交代︰畀咗資料你又點</title></header><body><h1>高鐵試車再爆事故<br>馬時亨發爛渣拒交代︰畀咗資料你又點</h1><p>【本報訊】廣深港高鐵試營運近兩個月以來事故頻生，港鐵每次都是被傳媒揭露後才承認事件。港鐵主席馬時亨卻指，公眾要相信經驗豐富的港鐵管理層，「我哋話畀你聽OK就得㗎啦」。他更惱羞成怒指傳媒追問更多資料無意義，「大家都唔係技術人員，畀咗（資料）你又點?」他力撐港鐵不公佈事故決定做法正確，港鐵日日有事故，若每宗都要公佈，「我哋管理層唔使瞓覺」。<br>記者：麥志榮<br><br>高鐵4月試營運以來，被傳媒先後揭發列車出軌、隧道及西九站漏水、車輪過度磨損等事故。馬時亨昨出席港鐵活動時回應稱：「我哋港鐵管理人員咁豐富嘅經驗，過去呢段時間遇到呢啲問題，我唔覺得係一個好特別情況，因為試運就係試運，就係想搵出問題吖麻，有信心9月通車目標可維持。」</p><p>指記者非技術人員毋須了解</p><p>馬時亨又指港鐵並非透明度不足，而是不可能事事都向外報告，而且涉及內部資料，不能公佈太多。公眾「要相信我哋管理層，如果唔係，咁樣落去，我哋管理層唔使瞓覺都得勒，因為日日都咁多嘢發生」。<br>有記者追問港鐵為何不肯公佈高鐵列車車輪磨損的程度，馬時亨反駁：「其實你哋需要咁多資料係無乜意思」。他力撐港鐵管理層不公佈資料決定正確，「最緊要知道呢個咁嘅磨蝕會唔會影響將來系統安全，係咪?呢一方面我哋同事已講咗係唔會，咁就無謂畀太多資料啦。」<br>他對記者說：「大家都唔係技術人員，畀咗你又點?你又攞住去研究一輪，咁都無意思。我覺得最重要係無論點都好，我哋同事喺技術方面係絕對、絕對有豐富經驗，我哋話畀你聽OK就得㗎啦，你唔使擔心嘅，你明唔明呀?」<br>但他承諾，若高鐵出現不常見的事故，安全系統出問題，或影響通車目標，一定第一時間公佈。<br>一地兩檢關注組召集人、公民黨議員陳淑莊指出，市民、議員監察高鐵屬理所當然，「一間香港獨市做鐵路嘅公司、上市公司，政府係最大股東，市民要過問、議員都要過問」。市民必將馬時亨嘴臉看在眼裏，若馬堅持如此態度，不應繼續擔任港鐵主席。<br>另外，立法會將在6月6日恢復二讀一地兩檢條例草案，運輸及房屋局長陳帆表示，希望議員以平和、理性、務實態度處理，毋須花太多時間通過草案。</p></body></html>