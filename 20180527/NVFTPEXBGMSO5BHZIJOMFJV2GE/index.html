<html><header><meta charset="utf-8"><title>厲害了，我們的國 - 林夕</title></header><body><h1>厲害了，我們的國 - 林夕</h1><p>關於撻朵，非名人無朵可撻，名人撻朵，卻等於嫌自己名聲太好，不敗壞一下不安樂，撻了我係邊個邊個，對方萬一反問，咁即係邊個，愛面子者瘀足幾個月都唔退。如果撻了對方有反應，更弊，自媒體時代，再不需要投訴告密這些程序，包保撻朵名人更有名。<br>另有一種撻朵叫借朵，動不動就說：「我識得阿邊個邊個」，非名人專屬，但名人要借用阿邊個邊個個朵，即係自己唔夠照。去食餐飯，book唔到位，想條魚秤先啲就話啫，所謂貪威識食，想在眾人面前攞個彩而已。<br>飯館打開門做生意，你話識得老細，就當打關係好了，但如果只是為了雞毛蒜皮小事，要九五折買單，非得驚動大老闆不可，阿大老闆會瞧得起你的為人麼？不夠格服侍你那位，又會怎麼想你，怎麼忍得住不廣告天下？當然，名人也有兩種，有好名聲的會愛惜羽毛，尊重自己，更不敢造次，遇事更比無名氏大方禮讓守規矩，一種是惡名遠播而沒自知之明，自我良好感覺，建立在與人不同的待遇，哪怕只有幾條毛的着數。<br>關於「搵個高級啲嘅嚟同我講」，這種人要有多自大，才看不起服侍你的不夠資格跟你溝通，要有多自卑，才必須要最高級的來跟你對話，好讓你覺得光榮。最高級的，例如高到機管局主席，阿邊個邊個職員咁低端，又豈能隨便接觸得到，一層傳一層，主席管大事，若真的親自處理一支gel的風波，這主席高級極有限，若然酌情處理，這主席也帶頭違規，罪加幾等。<br>平素最討厭人欺善怕惡，眼看人家小職員一枚，自己高端的舌頭便不耐煩跟人講話，開口就「搵個高級啲嘅嚟同我講」，絲毫沒想過人有尊嚴，有天自己去到大人雲集的場合，大大人對你講「你你你，你那個誰，我跟你說不着這個」，狗眼看人低的你，才驚覺自己也是一條狗，甚至只是狗蝨一粒嗎？大家都係搵食啫，都有大老闆面色要看，高級打工仔又何苦為難普通打工仔呢？<br>上述種種行徑，相當討人厭之外，在文明社會，其實十分過氣，只有老氣橫秋的老人家才會問：「我識得你老細，識得你老婆個表哥個仔個同學，買洗頭水有沒有九折？可唔可以唔填表就幫我開張會員貴賓卡？」偏偏，厲害了，我們的馬逢國議員，果然全套做齊，好在他沒有表明人大的身分，那就更厲害了。</p></body></html>