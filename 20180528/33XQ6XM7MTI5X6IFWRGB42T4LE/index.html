<html><header><meta charset="utf-8"><title>智取大市：港交所長線大勢 - 晉佳</title></header><body><h1>智取大市：港交所長線大勢 - 晉佳</h1><p>市場越來越厭惡政治消息，一單政治事件好轉抑或惡化，都只影響港股一日甚至一朝咁大把。<br>上落市期間，教育股、醫藥股跑出，但醫藥股領袖股如中生製藥（1177）同石藥（1093）日線圖喺RSI 80左右盤旋一段時間，歷史走勢顯示，醫藥股強勢準備進入交棒狀態，強弱執位之下，要再尋找新對象。個人仍喜歡李寧（2331），5月起進入一浪高於一浪嘅走勢，期望後市能破頂。<br>市傳螞蟻金服明年會喺A股同港股同步掛牌，港交所（388）似乎非之前所諗，隻隻大嘢剩係返A股上市咁悲觀。近日港股膠着狀態對港交所股價偏向不利，但圖表顯示港交所上落範圍開始由保歷加上下軸之間，改為上中軸之間，股價跌勢喘定甚至有轉強迹象。<br>睇周線圖有更大發現。港交所2007年至今，喺300蚊至310蚊範圍呈重大阻力，不過，由2007年觸及300蚊後即大跌，直至2015年觸及310蚊然後再大跌，去到今年初挑戰310蚊之後又跌，不過跌勢一次比一次細，長線嚟講，破頂動力越嚟越強。長線走勢似好，雖然除咗大型IPO之外未知有乜其他催化劑，究竟未來有否措施收窄A股同港股之間嘅成交距離？單憑長線圖似等待突破呢一點，加上佢係大市槓桿，就足以密切留意港交所了。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>