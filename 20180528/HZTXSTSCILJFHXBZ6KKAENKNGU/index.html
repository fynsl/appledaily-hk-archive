<html><header><meta charset="utf-8"><title>笑到最後：一條橋印證港樓難跌 - 高明</title></header><body><h1>笑到最後：一條橋印證港樓難跌 - 高明</h1><p>香港樓市30屋苑錄破頂；相反，港股隨中美貿易戰紓緩應破頂而不破，反而在橫行區無限輪迴。香港股樓背馳，原因自然係政府低調推出救市措施。<br>現時買樓最大嘅信心危機係有冇金融風暴。本欄早前已解釋過，香港起一條大橋嘅一部份已達千億，等同阿根廷一半嘅債務危機，證明一旦出事，香港大把錢救市。近日政府嘅救市方案，就係向立法會申請喺元朗起行人天橋並已獲工務小組通過，預算達17.85億元。呢一條「元朗大橋」，為本港樓市買家帶來信心保證。<br>中國傳媒近日開始關注國內債務危機，指出自2018年頭5個月，中國已經發生20宗債券違約事件，合計債券餘額為176億元人民幣（約216億港元）。中國香港只係中國境內一個唔係點用手機支付嘅落後城市，財力竟然大到喺一個非核心區元朗，用近廿億去起行人天橋。無知嘅人會話係大白象工程，高明反而知林鄭月娥政府此舉，為托樓價而來。若用國際金融角度理解，「元朗大橋」無疑係本港「炫富性救市措施」。<br>大鱷見香港起條行人天橋都18億元，肯定唔敢來港搞事！港股滲入大量中資股，當然無法直接受惠救市措施，但港樓則立即見效，18區齊齊破頂，因為根本唔需要怕加息可能引起嘅金融危機。<br>至於政府托市，係咪等於要立即跟政策買樓？當然唔係。因為近日有單新聞，東涌東環撻定，畢竟樓價狂升加上政策，買樓首先要有一兩球首期，然後要有份兩三萬月薪嘅工作，過咗呢兩個門檻先有資格傾，最終如因家人唔支持撻訂就唔抵。另一因素係估值，二手業主訂價肯定進取，估價未必足，簽約後先知估唔足要借財仔，甚至要撻更唔抵。即使政府托市，買唔起的話，亦無必要喺樓市形勢一片大好中撻訂輸錢。<br><br>高明<br> http://fb.com/bigricetea <br>本欄逢周一刊出</p></body></html>