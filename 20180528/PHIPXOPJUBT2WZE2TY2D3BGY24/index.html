<html><header><meta charset="utf-8"><title>隔牆有耳：逢黃雨被網民召喚　馬仔向台長呻：畀我唞吓 - 李八方</title></header><body><h1>隔牆有耳：<br>逢黃雨被網民召喚　<br>馬仔向台長呻：畀我唞吓 - 李八方</h1><p>近年天氣反常，除咗炎熱天氣屢破紀錄外，下雨天嘅雨量亦十分驚人。唔知大家有冇留意到，每逢黃雨或水浸，藝人馬浚偉都會出動，一如打風，就會見到誠哥，儼如「吉祥物」！天文台台長岑智明都有留意到馬浚偉現象，近日原來邀請馬浚偉同場拍片解畫，並以碟頭飯「加色」為例子，解釋天文台發出警號訊息時，係根據多項數據得出，強調就算係黃雨，可能都會出現水浸。</p><p>台長：黃雨都會水浸</p><p>馬浚偉點解會關事？咁又要講吓歷史。2014年無綫劇集《守業者》大結局播出當日，香港暴雨成災，多個地區出現水浸，咁啱當日有水浸情節，馬仔喺電視機畫面不停游，而黃雨圖示就出現喺畫面左上角，天文台其後改發紅色同黑色暴雨警告，而網民就將呢個畫面截圖，諷刺暴雨下天文台經常只係發黃雨警告。<br>而台長岑智明搵嚟馬仔拍片，梗係要為天文台申冤。片中嘅馬浚偉喺茶餐廳遇到岑智明後，隨即上前訴苦，話自己每逢遇到黃雨就被網民「召喚」，「游水咁多年都會攰，你哋畀我唞吓得唔得？」岑智明其後就以「碟頭飯」加色作例子，解釋暴雨警告屬全港性，強調會唔會出現水浸呢，則除咗要睇雨量之外，亦要考慮落雨速度、當區渠務狀況等因素，所以就算係黃雨，都係可以水浸㗎。</p></body></html>