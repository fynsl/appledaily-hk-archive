<html><header><meta charset="utf-8"><title>趣趣地：兩度派膠球迷網上發炮卡利奧斯收死亡帖</title></header><body><h1>趣趣地：兩度派膠球迷網上發炮<br>卡利奧斯收死亡帖</h1><p>利物浦門將卡利奧斯喺上個禮拜六嘅歐聯決賽兩度派膠，連累球隊以1:3輸畀皇家馬德里。賽後有部份激進球迷喺網上向卡利奧斯發死亡威脅，揚言要殺死佢同埋佢嘅屋企人，甚至詛咒卡利奧斯「你應該死於癌症」。有見事態嚴重，默西塞德郡警方已介入調查，「默郡警方想提醒社交媒體用戶，喺網上發表冒犯性言論包括惡毒留言以及恐嚇行為，都會受到調查。」</p><p>米洛列特：好難安慰佢</p><p>雖然比賽已經完咗，但卡利奧斯嘅心情仲未平服，賽後喺球場痛哭兼做手勢向球迷道歉嘅佢，禮拜日再喺Instagram同Twitter等社交媒體發文闡述自己喺決賽後嘅心情，又再一次同球迷、隊友、職員道歉。<br>佢喺行文入面提到「直到呢一刻為止，我都冇瞓過好覺，當時嘅畫面仍喺我腦海入面不斷浮現。我對唔住隊友、球迷同埋職員，我知道自己犯嗰兩個錯，搞禍咗成件事，更令所有人失望。」</p><p>紅軍或買羅馬門神頂替</p><p>卡利奧斯又多謝去基輔撐場嘅紅軍球迷，「我唔會當呢啲係應得嘅，佢哋再一次反映，紅軍係一個團結嘅大家庭。我哋將來會以更強嘅姿態回歸！」隊友洛夫雲、沙迪奧文尼，以至前紅軍球員盧卡斯亦有留言勉勵卡利奧斯。<br>隊友米洛列特亦都話，旁人好難安慰卡利奧斯，仲用自身經歷勉勵對方：「所有門將都理解佢嘅情況，我之前都遇過同樣情況，每個門將會試過，旁人係好難安慰佢嘅。」<br>喺決賽犯呢啲低級錯誤，睇嚟卡利奧斯都好難企得返起身，有報道話高路普已準備出手收購新門將。英國《衞報》就話紅軍打算重啟收購羅馬門將艾利臣比加嘅計劃，但由於羅馬上年以「超值價」放走穆罕默德沙拿，所以今次可能會向紅軍開天殺價。</p></body></html>