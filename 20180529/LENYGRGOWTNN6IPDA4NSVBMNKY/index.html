<html><header><meta charset="utf-8"><title>財路：哈電搵到新財路 - 錢雋</title></header><body><h1>財路：哈電搵到新財路 - 錢雋</h1><p>哈爾濱電氣（1133）啱月頭創咗金融海嘯以嚟低位，每股現金值，講緊係現價3.4倍，誇張得很。<br>哈電到上年尾，揸現金161.6億元人仔，折約190.2億（港元．下同），連埋年頭完成向母企配發內資股集資15億元，家陣現金達到205億元，哈電家陣總市值得47億元，現金係市值4.4倍。以哈電上年年報資料做準，集團總借款約39億元，計計數，哈電家陣淨現金166億元，或每股9.7元，係哈電現價2.84元3.4倍！<br>哈電呢個月頭見2.22元，創咗08年環球金融海嘯以嚟新低，呢期小型反彈，亦唔係比海嘯價差得好遠。哈電股價差到冇譜，同集團上年業績倒退超過50%有關，但咁睇，哈電現價PB得0.25倍，比上市以嚟平均0.88倍，平咗近72%，喺電力設備股當中，冇邊隻夠哈電平。</p><p>開拓40個國家市場</p><p>又家陣內地講環保，棄煤電，加埋行供給側政策，咁嘅環境下，哈電業績唔靚仔，可以理解。<br>但哈電唔係坐以待斃，實行走出去搵財路，家陣集團包括火電、水電同核電配套、產品，已經出口到印度、俄羅斯、孟加拉等等40個國家。食住尤其一帶一路政策，海外市場逐步抵銷內地影響。<br>場內專業預測，哈電今、明兩年EPS0.192元，預測PE14.7倍，但到2020年，哈電突飛猛進，EPS0.337元，預測PE8.5倍，比上市以嚟平均PE17.2倍平過半。<br>炒哈電，以場內報告畀哈電目標平均價4.45元，哈電都要翻半番以上，PB都係得0.39倍。<br><br>錢雋<br>細價股專家<br>本欄逢周二刊出</p></body></html>