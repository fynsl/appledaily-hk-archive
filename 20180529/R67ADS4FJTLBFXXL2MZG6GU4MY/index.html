<html><header><meta charset="utf-8"><title>爆相爆片：埋伏三晚擒掟煙狂徒　探員險中「頭獎」</title></header><body><h1>爆相爆片：埋伏三晚擒掟煙狂徒　<br>探員險中「頭獎」</h1><p>東涌映灣園近月出現擲物狂，狂徒上月10日內6次高空擲下冒火煙頭，令住喺低層連平台單位嘅董叔叔擔驚受怕，日夜擔心釀成火災，於是多次報警求助。點知狂徒未識驚仲變本加厲，更在今個月7日內8次「空襲」冒火煙頭。警方於是喺上周連續三晚埋伏，終於喺上周五深夜拘捕一名法國籍男子協助調查。</p><p>29歲法漢被捕
</p><p>映灣園6座低層住客董叔叔曾多次報警求助，但都被警方指冇閉路電視片段難以跟進，而管理處亦被指懶理未有重視。佢於是自行安裝天眼全天候監察，終於影到天降冒火煙頭片段，發現案發時間都介乎深夜11點至凌晨1點，而且幾乎由同一單位跌下。<br>董叔叔親自到警署向指揮官求助，警方終介入調查。警方發言人曾指，調查後發現董叔叔同層另一單位的室外部份，亦有雜物懷疑從高處墮下，案件列作高空墮物，交由大嶼山警區刑事調查隊第三隊跟進。 <br>警方指案情嚴重，因為未熄煙蒂恐怕會引致火警，於上個星期三（23日）開始，連續三晚派出警員到受影響低層單位埋伏監察。消息指，上星期五晚近11時，警方終於發現有人從高層單位擲下冒火煙頭，當時煙頭幾乎擲中兩名坐喺平台花園在場監察嘅警員。<br>警員隨即記錄低時間過程，又到21樓懷疑涉案嘅單位，經調查後以涉嫌高空擲物拘捕單位內29歲法國籍男子，帶署協助調查，佢其後獲准保釋外出，6月底須向警方報到。據了解，法國仔任職會計公司。<br>呢場困擾董叔叔多時嘅風波終告一段落，董叔叔指上星期五警方拉人後，到目前都未再有冒火煙頭從天而降，終於可以安心瞓覺。</p></body></html>