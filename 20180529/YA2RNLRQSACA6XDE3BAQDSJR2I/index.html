<html><header><meta charset="utf-8"><title>操盤手札記：天口㷫的時令股 - 割柑人</title></header><body><h1>操盤手札記：天口㷫的時令股 - 割柑人</h1><p>禮拜五就踏入6月，呢個月有幾個大日子：6月1日A股入摩、6月2日美國商務部長訪華，6月12日美朝𥧌會、6月14日美國議息揭盅，同日加映世界盃揭幕！A股入摩，肯定對A股有利，但H股比重將被攤薄，對港股有辣有唔辣。<br>中美貿易談判同美朝核武談判，唔係見個面就傾掂。特朗普指示商務部放生中興（763），但未必過到國會，特朗普同國會之間，比《宮心計之深宮計》更攻心計。至於美朝𥧌會，金正恩同特朗普更鬥演川劇變臉。呢兩單談判，隨時玩到股市氹氹轉。<br>美國6月加息幾成定局，但上周公佈嘅會議紀錄放鴿，市場估計6月加息之後，9月再加多次，今年就mission complete。本來加息預期降溫，美匯指數回吐；不過，西班牙、意大利、土耳其政局不穩，當地債息急升，資金避險回流美國，美匯指數升破94，美國債息跌破升軌。<br>土耳其喺下月總統大選前里拉大跌，情況就如早前俄羅斯總統大選前盧布大跌，似係西方搞鬼。睇嚟土耳其、俄羅斯、伊朗連成一線，先係死因。大國混戰，唔止喺政治、經濟層面，仲喺體育層面。體壇盛事世界盃就快開波；不過，市場就擔心「世界盃魔咒」再現。<br>世界盃期間跌市居多，其實唔關世界盃事。咁關咩事？咪美國總統大選囉！兩者都係四年一度，世界盃舉行嗰年，一定係美國總統上任第二年，通常股市都會差啲，皆因新官上任會振興經濟，第二年會加息，為第三年減息製造條件，為連任鋪路。當然「六絕」亦有關係啦！<br>近排天口㷫，南生圍會悶燒，馬時亨會扯火。下火有時令食品，投資亦有時令股。天時暑熱睇世界盃，梗要啤啤佢！據淘寶資料，喺上屆世界盃，6月啤酒交易量按月增加5倍，按年更增加10倍。華潤啤酒（291）呈區域突破，青島啤酒（168）呈三重底突破，不妨諗諗。<br><br>割柑人<br>本欄逢周二刊出</p></body></html>