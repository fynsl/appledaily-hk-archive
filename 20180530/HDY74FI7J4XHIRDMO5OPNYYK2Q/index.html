<html><header><meta charset="utf-8"><title>中環在線：路訊通變身金融股搵招行前行長掌舵 - 李華華</title></header><body><h1>中環在線：路訊通變身金融股<br>搵招行前行長掌舵 - 李華華</h1><p>RoadShow自從舊年中熄機後，就一個轉身賣咗隻殼畀內地商人徐沛欣旗下貝森資本，繼而收購埋集團證券業務，拎齊證監會1、4、9號牌變金融股。上個月，呢間公司仲正式就由「路訊通」（888）改名做「貝森金融」，前日佢哋先去完港交所敲鑼，今日就公佈集團新主席喇。</p><p>每年袍金達30萬元
</p><p>新主席來頭唔細，而且稱得上老而彌堅，之唔係就快擺70大壽嘅招行（3968）前行長馬蔚華。馬蔚華舊年11月已經加入集團做非執董，前日都有出席敲鑼儀式。集團公佈，馬蔚華初步任期為三年，直至2020年，年度董事袍金30萬元。<br>曾經執掌招行14年嘅馬蔚華雖然已經年屆69歲，但一直活躍於金融市場，自從2013年由招行退任後，唔單止係國內多間高校擔任客座教授，仲先後做過多間上市公司獨立非執董，好似中石化（386）、華潤置地（1109）、國泰君安（2611）等等，目前亦係東方航空（670）、郵儲行（1658）同聯想控股（3396）獨立非執董。<br>馬蔚華當年一手帶領招行來港上市，擔任行長期間大力推動金融科技同國際化發展，話唔定今次出山將會有新搞作。<br><br>李華華<br>MAILTO:LiWaWa@AppleDaily.com</p></body></html>