<html><header><meta charset="utf-8"><title>智取大市：扭轉困局睇美匯 - 晉佳</title></header><body><h1>智取大市：扭轉困局睇美匯 - 晉佳</h1><p>貿易戰恐慌淡化，又話意大利、西班牙政局搞出股債危機，實情係資金流入美元嘅負面影響蓋過一切。<br>歐元弱勢早呈，人民幣匯價偏弱，港元都老早觸及7.85，一切都係美匯強勢驅使。下月中聯儲局議息已非重點，美匯指數反映嘅資金流趨勢更重要，另外港股通連日多次淨沽出，形勢要改變先能令港股轉勢。<br>美匯走勢已升至接近95水平，而95至100係過去3年密集阻力區；執筆時美匯14周RSI 67左右，向來RSI去到70左右亦係一個分水嶺，過往由下而上突破70水平嘅機會小於一半，今次會點？如果睇埋H指跌到2月以嚟支持線，約11800點。A股上證50面對雙底低位考驗。美匯升勢有變數，中資股去到支持，一切似乎去到一個位，要決定股市會唔會轉角。<br>之前有一批三四線本地地產收租股炒上，資金突然對呢個板塊興趣增加。本地地產股作為食老本嘅行業，本來冇乜睇頭，但樓價升足十幾年而地產股近10年基本上冇乜升過，估值相對樓價遠遠落後，睇信置（083）NAV折讓近五成就知。無寶不落嘅九倉系，九倉置業（1997）上市後未有乜動作，太古地產（1972）較賬面值折讓逾三成，呢兩隻收租股後市唔會差。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>