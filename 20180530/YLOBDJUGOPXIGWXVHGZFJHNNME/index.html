<html><header><meta charset="utf-8"><title>曾偉權頂罪刑場斬頭　陳煒仰天嚎哭</title></header><body><h1>曾偉權頂罪刑場斬頭　陳煒仰天嚎哭</h1><p>無綫劇《宮心計2深宮計》前晚喺香港播映第六集，騰訊上周五宣佈復播，會員可以一口氣睇7集，點知無綫另一個apps喺首播嗰日，已經可以一次過睇10集，結果有唔少觀眾可以睇晒。<br><br>***劇透注意***<br><br>***劇透注意***<br><br>***劇透注意***<br><br>***劇透注意***<br><br>查實呢個禮拜嘅故事發展，依然係脫離唔到宮廷嘅鬥爭，只係將鬥爭轉咗去陳煒同胡定欣身上，佢哋為咗拆唔拆個田心宮而爭坳，原來煒哥為咗駙馬嘅死一直耿耿於懷，覺得係因為一個宮女口多而令駙馬出事，於是乎一直將呢個宮女軟禁喺田心宮，仲營造一個鬧鬼嘅傳聞，搞到後宮嘅人唔敢行近，實情係長年累月虐打呢個宮女。<br><br>直到有一次喺劉心悠嘅誤打誤撞之下，揭發咗呢件事，於是乎馬仔同定欣向皇上告狀，定欣搵埋個宮女一齊指證陳煒，不過佢當然死口唔認，突然間駙馬曾偉權跳出嚟幫陳煒頂罪，最後皇上下令要駙馬人頭落地。雖然陳煒同曾偉權表面上貌合神離，但係曾偉權一直都深愛陳煒，為咗唔想令陳煒難過，佢刻意做到係為咗亡妻而希望早死，於是乎就算陳煒親手整咗最後嘅晚餐，佢都扮到唔在乎，搞到陳煒嬲爆走人！<br><br>去到行刑前一刻，陳煒喺曾偉權嘅好友口中得知，原來佢一直都好在乎自己，即使佢身患重病，都寧願犧牲自己而保護陳煒，最後陳煒騎馬趕去刑場，可惜最終都改變唔到件事，之後佢誓言要同駙馬報仇，佢同馬仔、定欣嘅鬥法更加激烈。<br><br>正所謂薑係越老越辣，呢場戲係感人，睇到曾偉權喺監獄望住陳煒背影泣別嘅喊戲，再加上陳煒騎馬去刑場，但係都救唔番駙馬，佢當時望住個天狂喊個樣，最後陳煒去咗湖邊一個亭悼念駙馬，臨走前完咗駙馬嘅遺願，希望喺每次見面後，臨走前一刻都想見到陳煒回眸一笑，又真係好心酸。至於飾演宮女嘅，就係喺亞視過檔嘅袁潔儀，睇到佢俾陳煒搞到吐血身亡，真係估佢唔到。</p></body></html>