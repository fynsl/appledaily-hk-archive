<html><header><meta charset="utf-8"><title>利物浦輸在後備力弱 - 左丁山</title></header><body><h1>利物浦輸在後備力弱 - 左丁山</h1><p>皇馬贏咗利物浦之後，歐洲球迷在網上大罵皇馬茅波（拉莫斯整傷沙拿），埃及球迷激動，聲言唔畀拉莫斯進入埃及境，英國球迷向利物浦門將發出死亡威脅，埃及體育部長向埃及國民派定心丸，埃及歷史上最偉大的球員沙拿一定可以參加世界盃。香港網民呢？一片哀痛之聲，亦對拉莫斯非常不滿！<br>一場球賽，牽動全世界上億球迷情緒，以前比較少見，原因大概不在於皇馬贏波（其實贏慣），而係皇馬贏波過程，好令利物浦以及中立球迷（如左丁山）覺得非常不服氣。如果利物浦陣容完整，皇馬靠比路嗰一個絕世倒掛金鈎，贏一比零嘅話，大家無話好講，偏偏係沙拿在上半場三十分鐘俾拉莫斯搞到傷咗膊頭，流淚離開球場，嗰一幕令球迷冇晒心機，知道場波大勢已去，皇馬贏咗九成嘅嘞。上半場頭25分鐘，利物浦前場緊逼，圍攻皇馬，佔球率達60%以上，但沙拿一走，形勢逆轉，皇馬放膽反攻（因冇咗沙拿快攻威脅），入替之拉蘭拿係廢嘅，皇馬之後㩒住利物浦嚟打，入球取勝係遲早之事。<br>拉莫斯係唔係故意傷害沙拿呢？應該唔係，但拉莫斯係老江湖，沙場老將，平時踢波夠狠，24分鐘之時，知道自己如果搶唔到沙拿腳下皮球，俾佢轉到身嘅話，有極大機會輸波，所以立即「職業化犯規」，係要拉跌沙拿，大家一齊跌低，佢又驚沙拿起身快過佢，帶波前進，於是借意在下跌時，成個身砸落去沙拿。佢係一個成熟富於經驗嘅球員，經常在球場上詐傷碌落地下，拖延時間，阻止對方進攻，所以對沙拿並非惡意傷人，而係專業球員犯規，黃牌都唔駛攞！沙拿之受傷，算係非常唔好彩，足球上帝愛皇馬，有乜辦法啫。<br>利物浦輸第一球係龍門卡力斯發昏送禮，史上最大之龍門球員錯誤。失第二球無話可說，失第三球又係卡力斯用手送球入網，故此利物浦球迷喊到出唔到聲。但看深一層，利物浦後備實力明顯不足，沙拿傷出，換上拉蘭拿，級數相錯太遠嗱，反之雙方打成一比一之時，施丹換出艾斯高用比路入替，比路係球星級，一入場就射入世界波，可見皇馬後備力量高超，但利物浦已無人可換，後段球員疲乏，反先無力啦！利物浦下季爭標，非要加強後備兵源不可。<br>打完之後，卡力斯扒在場上掩面痛哭，冇一個利物浦球員去安慰佢，卒之由皇馬球員拍卡力斯背脊，叫佢起身，守龍門有此大錯失球陰影，心理學家話卡力斯要起碼三個月先至有可能回復平靜，但陰影將伴其終身。</p></body></html>