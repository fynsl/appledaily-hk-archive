<html><header><meta charset="utf-8"><title>【Pokémon新作】比卡超拍住伊貝上Switch　雙打對戰連動Pokémon Go</title></header><body><h1>【Pokémon新作】比卡超拍住伊貝上Switch　雙打對戰連動Pokémon Go</h1><p>唔理係叫精靈寶可夢，還是叫寵物小精靈，Pokémon點都係咁受歡迎，到依家偶爾都見到成班訓練員喺街捉神獸，嚟緊11月，Switch都有得捉精靈喇！任天堂同Pokémon公司宣佈，新作《Pokémon Lets Go,Pikachu！》和《Pokémon Lets Go,Eevee！》將於11月16日推出。睇名都知，今次一game兩個版本，一個係比卡超（官方中譯「皮卡丘）做主角，另一個就係人氣小精靈伊貝（官方中譯「伊布」）擔正。</p><p>新game詳情未算太多，睇宣傳片段，玩法似正統《Pokémon》RPG，有冒險、有戰鬥，可以捉精靈。特別之處係支援Switch單機雙打。另外亦會推出一個專用配件Poké Ball Plus畀玩家掟波捉精靈，帶出街摸吓佢，貌似小精靈仲識出聲添。遊戲亦會同手機版《Pokémon Go》連動，或者可以將手機捉返嚟嘅精靈傳送到去Switch使用。本身Switch出《Pokémon》已經一定大賣，今次仲有咁多新元素，都真係好令人期待。<br><br>官方宣傳片段：<br> https://youtu.be/9jRtpMKLsts <br><br><br>記者：司徒港燊</p></body></html>