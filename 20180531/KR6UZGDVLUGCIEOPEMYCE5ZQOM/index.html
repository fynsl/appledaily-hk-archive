<html><header><meta charset="utf-8"><title>【馮仁昭四圍超】《東方華爾街》獲力撐栢芝老套劇收視唔掂</title></header><body><h1>【馮仁昭四圍超】《東方華爾街》獲力撐<br>栢芝老套劇收視唔掂</h1><p>唔想睇宮鬥劇《宮心計2深宮計》，嫌睇到悶，不妨諗下張栢芝新劇《如果，愛》，又或者劉德華幫FOX監製嘅網劇《東方華爾街》，前者周日喺湖南衛視金鷹獨播劇場開播，男主角係吳建豪，後者上周四喺騰訊視頻、衛視電影台同串流平台FOX+播出，演員有吳鎮宇、張可頤同張孝全。<br>先講栢芝套劇，十年冇拍過電視劇嘅佢，聽講酬金達8,000萬人民幣，不過佢有份投資仲做埋總製片人，呢套劇故事係講一個女人經歷離婚後重新搵番人生嘅治癒故事，剛開播收視唔多掂，仲畀唔少網友批評劇情好狗血：「這是典型的傳統家庭生活模式，女人在家帶孩子沒權沒錢沒地位，看得我憋屈死了。」、「張栢芝還是美的，但是她為何接這種劇，套路、狗血。」基本上觀眾讚栢芝顏值相當高，保持得個樣幾好，但婆媽老套劇情就頂唔順。</p><p>桂綸鎂《東》劇登場</p><p>至於華仔監製嘅《東》劇，上周四一連播咗頭兩集，雖然只係得幾個頻道可以睇到，不過依然有唔少網民捧場，直至𠵱家約有6,000萬點擊，雖然唔算勁，但最反映民意嘅評分網站「豆瓣」評分有8.3分，算係好高。而去到今日播出嘅第三集神秘主角桂綸鎂登場，故事講潘燦良同桂綸鎂本來係夫妻，婚後生咗女，不過最後大家分開咗，桂綸鎂將女送咗畀人。事隔多年，桂綸鎂出現，今次佢係因為受譚耀文嘅指示，對付張孝全同吳鎮宇。<br>撰文：馮仁昭</p></body></html>