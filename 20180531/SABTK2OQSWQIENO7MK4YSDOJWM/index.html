<html><header><meta charset="utf-8"><title>冰說聰明：岳少財技股東怕怕 - 青冰</title></header><body><h1>冰說聰明：岳少財技股東怕怕 - 青冰</h1><p>麗展（488）宣佈以1.30元全購豐德麗（571），出價比公佈前股價有折讓，不少傳媒都將通告搬字過紙，話麗展會動用12億元全購，並維持豐德麗的上市地位云云。但似乎忘了個重點，就係邊有人會沽畀佢，以1.30元計，比NAV折讓八成，雖然麗新系形象較差，長期折讓，市價已經算殘，但用一個比殘價更低的價錢，按理唔會有股東咁傻，但岳少搵晒投行搞全購，都唔少錢喎，所以係有古仔的。<br>麗新系股權架構複雜，財技又多，近年多番重組，目的都係想以垂直式控股，現時麗國（191）持53%麗展，麗展持37%豐德麗，豐德麗持51%麗豐，由此看出，只有麗展揸豐德麗唔夠5成，麗展只能當豐德麗係聯營公司。如持股過半，就可以當係附屬公司，將豐德麗財表併入麗展，整靚條數，融資做嘢就更易。<br>回到老問題，邊個會咁蝕底沽畀麗展？提提你，豐德麗在去年2月曾以0.62配售2.48億股，當時市場已經問，唔等錢使配嚟做咩呀？15個月後的今天，似乎找到答案，以1.3元計，這些獨立股東已經賺一倍，全購通告講得啱架，豐德麗成交長期低迷，全購係給股東一個上佳的退場機會。現時麗展持5.5億股豐德麗，只要股東沽兩億股畀佢，持股就可以過半了，咁賺一倍的股東應該識做啦。<br>08年豐德麗被對沖基金狙擊，岳少配股予股壇高手莊友堅等人，最後基金告上法庭後敗走，對沖基金都咁，普通股民點會唔怕怕，折讓有因啊。麗展係港股通標的，吸引北水都係改善大折讓的好方法，但青冰在搵料時，發現麗展去年參與國內知名網站的論壇，前景講到非常秀麗，但最有趣的是問答環節，提問者寥寥可數，最後搞到主持人要幫手發問，再睇吓CCASS資料，現時北水持有約八萬股，換言之大媽都怕咗你，折讓幾多都唔買，看來岳少要再諗計喇。<br><br>青冰<br> http://fb.com/chingbing888 <br>本欄逢周四刊出</p></body></html>