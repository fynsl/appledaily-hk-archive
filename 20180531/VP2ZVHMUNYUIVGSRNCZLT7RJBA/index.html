<html><header><meta charset="utf-8"><title>爆相爆片：辣蟹惹火　鐵頭台客被爆樽</title></header><body><h1>爆相爆片：辣蟹惹火　鐵頭台客被爆樽</h1><p>「大熱，像赤道重叠！」呢排天氣熱辣辣，唔躁都好難，唔知係咪天口熱，食辣嘢，搞到心火盛，灣仔呢兩批男女，食食吓辣蟹無啦啦嘈起嚟，最後仲搞到爆樽，呃，係扑樽先啱，因為個樽好硬淨，冇爆到！<br>讀者林小姐拍攝嘅片段見到，噚日凌晨4點幾，差不多有10個人，喺灣仔橋底辣蟹門口嘈交，條片就聽唔到佢哋嘈乜，只係見到你推我撞，非常混亂，雖然有幾個人勸交，但係擋都擋唔住，突然間，有個男人拎起玻璃樽，一嘢扑落黑衫男個頭，最終個樽硬過個頭，黑衫男即場爆缸，但個樽就完好無缺。<br>傷者係姓黃台灣人，當時同姓胡嘅朋友歎緊辣蟹，幾杯酒落肚，同隔籬枱幾個男人嘈咗幾句，台灣男女之後埋單走人，出門口就俾佢哋襲擊，扑完人嘅當然即刻閃啦。阿Sir嚟到，喺附近搵到兩名涉嫌傷人嘅43歲男人，而被扑穿頭嘅傷者就由白車送咗去律敦治醫院。</p></body></html>