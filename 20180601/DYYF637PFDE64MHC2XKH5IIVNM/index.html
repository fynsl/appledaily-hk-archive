<html><header><meta charset="utf-8"><title>中環在線：滙控挖走蘇皇掌櫃？ - 李華華</title></header><body><h1>中環在線：滙控挖走蘇皇掌櫃？ - 李華華</h1><p>滙控（005）新主席杜嘉祺（Mark Tucker）上任唔夠一年，高層似乎又有新變動。英國媒體收到風，早前突然宣佈離任嘅蘇格蘭皇家銀行財務總監Ewen Stevenson，原來係接替現任滙控財務董事麥榮恩（Iain Mackay）嘅大熱人選。<br><br>英國媒體講到似層層，話杜嘉祺過去幾個禮拜已經同幾位候選人會面。無獨有偶，現年52歲，加入蘇格蘭皇家銀行短短4年嘅Ewen Stevenson，市場原本以為佢排緊隊升CEO，點估到前日突然宣佈辭職。蘇格蘭皇家銀行亦都話，Ewen Stevenson係去第二度發展，就咁睇又真係幾大機會喎。<br><br>睇番現年56歲嘅麥榮恩，一度傳出係接任滙控前CEO歐智華嘅人選之一，但最終升咗當時零售銀行及財富管理（RBWM）行政總裁范寧（John Flint），唔通真係一朝天子一朝臣？</p></body></html>