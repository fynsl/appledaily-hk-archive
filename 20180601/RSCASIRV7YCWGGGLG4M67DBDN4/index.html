<html><header><meta charset="utf-8"><title>第三被告父早逝　母智障大姊盼弟改過自新 </title></header><body><h1>第三被告父早逝　母智障<br>大姊盼弟改過自新 </h1><p>【本報訊】「希望佢學識孭返責任，改過自新！」旺角騷亂案中暴動罪成的清潔工鍾志華（31歲），昨日被判入獄3年9個月。《蘋果》在其黃大仙公屋住所找到他的大姊，發現這名已有14次案底的家中獨子自幼喪父，由智障母親獨力撫養他和3名姊姊。沒有父愛下成長，加上誤交損友屢犯偷竊案被踢出校，鍾志華其後誤入歧途成為監獄常客。大姊希望弟弟可以珍惜再一次改過自新的機會。</p><p>「掟死人咁點算？」</p><p>鍾志華的大姊指，弟弟性格火爆，「一唔啱就搵張凳車過嚟！」她稱弟弟有參加佔領運動，家中藏有兩把黃色雨傘，但認為，「表達意見冇所謂，但唔好傷害到人」，大姊又提起前年旺角騷亂，毫不偏袒：「如果佢掟親人，唔只係傷，而係死咗咁點算？」對弟弟當晚捲入事件，她認為與弟弟性格火爆有關，加上「羊群效應，咁佢身邊朋友係點，咁佢咪係點，佢做嘢之前唔會諗」。<br>弟弟成為監獄常客，大姊不無感慨，「自細無阿爸阿媽教，中二開始無讀書，讀到一半」。她稱父親於1996年患病去世，當時弟弟年僅9歲，母親獨力照顧她們4姊弟，無能力管教他。大姊指，弟弟在沒有父親下成長，誤交損友屢犯偷竊等罪案，於中二被勒令退學。<br>「佢偷嘢俾人趕出校判入兒童院，住咗幾年出返嚟又繼續偷嘢犯事，成日出入監獄。」她指弟弟與家人關係疏離，弟弟經常是深夜回家睡覺，只當家是酒店旅館。即使是兩年前弟弟被捕一事，她也是「睇電視知，電視新聞聽到佢個名咪估到，住喺同一區，又叫嗰個名，唔會有第二個」。她衷心希望弟弟吸取教訓，改過自新。<br>至於同案中18歲莫嘉濤被判刑4年3個月，是今次判刑最重亦是最年輕被告，據悉與父母弟弟住土瓜灣樂民新邨。鄰居指嘉濤父母任職地盤三行工人及清潔工作。另外，案中年紀最大被告是72歲陳和祥，據知陳與家人居於黃大仙翠竹花園，街坊指陳家三代同堂，十分熱鬧，家中亦聘有外傭照顧小孩。<br>■記者林熊、張軍</p></body></html>