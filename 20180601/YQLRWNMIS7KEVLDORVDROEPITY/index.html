<html><header><meta charset="utf-8"><title>智取大市：零售股贏家全取 - 晉佳</title></header><body><h1>智取大市：零售股贏家全取 - 晉佳</h1><p>一日落地獄，一日衝返上天堂，莫非有戲劇性嘅重大消息出現？當然唔係。恒指保持長方形走勢之內，格局未有大變，只不過跌到去長方形底部時，投資者驚由難捱嘅上落市變成大跌市，自然會悲觀啲。<br>望吓美股嘅標普500指數，走勢絕不差，甚至浪比浪高。有大行睇美股年內再破頂之餘，反而冇人敢講港股會破頂，更有大行睇恒指年尾得31000點，反映港股投資者比其他市場悲觀。<br>資金瘋狂翻炒消費零售股、油股，以為醫藥股、教育股會回吐？原來係繼續升，單日港股升市未見到換馬迹象，反而係熱炒板塊大幅度擴闊，如果話熱炒股會一鼓作氣喪炒上去，就似乎有點樂觀，不過反覆上升問題不大，冇貨係等每次調整時吸納。<br>零售市道經歷4年低潮後，𠵱家進一步變為贏家全取，所以選股要小心揀中輸家。例如金舖股，好簡單，行吓尖咀就知，假日期間，大部份周大福（1929）門店，每個Sales都有客要Sell，旺舖更加爆到飛起。六福（590）尖咀門市冇咁誇，但有部份舖都幾爆，至於周生生（116）就喺隔離拍烏蠅。噚日周大福同六福股價齊齊爆升，但周生生反而大陰燭下跌，可見呢個零售升浪，都有輸家嘅出現，揀零售股時不妨行吓街就知點揀。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>