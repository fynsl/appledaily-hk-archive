<html><header><meta charset="utf-8"><title>爆相爆片：巴士旁驚現逆線的士拍住行</title></header><body><h1>爆相爆片：巴士旁驚現逆線的士拍住行</h1><p>近日天氣炎熱，一位的士司機唔知係咪好似馬時亨話齋，天口熱，噚日喺黃大仙揸車小路出大路時不但冇讓車，仲喺雙線雙程行車嘅馬路上，同一架巴士並排逆線行車11秒，過程驚險。<br>噚日朝早10點幾，一架巴士沿黃大仙杏林街行駛，一架的士突然駛出，巴士馬上響號，但的士冇理照踩油，同巴士並排逆線行駛，其間經過埋交通燈，等到巴士埋站收油時先切返正確行車線。<br>巴士司機Jason話當時一車老友記，冇可能急煞車。Jason話自己揸咗5年巴士，第一次遇見咁癲嘅司機，大鬧的士司機太過份，「夾硬嚟」。多得Jason夠專業，慢慢停低巴士，全車人先避過一劫。</p></body></html>