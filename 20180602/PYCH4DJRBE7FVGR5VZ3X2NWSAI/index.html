<html><header><meta charset="utf-8"><title>【百老匯電椅中心】《Star Wars》變成一種「代溝」了嗎？ 看《韓索羅：星球大戰外傳》有感</title></header><body><h1>【百老匯電椅中心】《Star Wars》變成一種「代溝」了嗎？ 看《韓索羅：星球大戰外傳》有感</h1><p>「光劍佬教仔」<br><br>三年前，《星球大戰：原力覺醒》上映，長期唔夠瞓嘅我專登眠足12個鐘，沐浴更衣入場。戲，就不過不失啦，起碼認得係《星戰》先（面目全非嘅「前傳三部曲」我憎到入骨），印象深嘅反而係入場前一個小片段：有中產老豆拖住兩個小學生年紀嘅寶貝仔捧場，三仔爺着晒黑武tee，一人一把激光劍，興奮莫名，一派「模範fanboy家庭」模樣。當時我忍唔住會心微笑，腦裏面彈出一句VO：「孩子的教育不能等。」朋友之中亦有家教甚嚴嘅「Star Wars Dad」，平日唔畀個女睇電視，但《星戰》一至八集就任睇唔嬲，神心過督促細路練琴。之不過，越係見到「原力家長」悉心教導，我心入面就越忐忑：「《星戰》對千禧後嘅新一代嚟講，仲有吸引力嗎？」</p><p>「新一代仲睇唔睇星戰？」<br>1978年《星球大戰》喺香港上映，當時我仲拍緊拖嘅姨仔貪得意，同姨丈抱住三歲嘅我去睇，點知我喊到收唔到聲要人抱返出嚟……。如果有時光機，我一定返去同佢哋講：「騷擾人睇《Star Wars》好大罪，無謂帶條小朋友入場喇，條友仔第日自己會迷黑武士喇，唔使急住導佢升仙。」 <br><br>到我真係的起心肝搵戲嚟睇，已經係讀中學嘅事。其時《武士復仇》落畫都六、七年，要睇只能等明珠台翻炒，或者花銀紙租錄影帶。當年之所以虛心考古，係因為作為標準毒L，我發現《星戰》對日本動漫嘅影響幾乎無處不在：高達嘅鐳射劍明顯參考Light Saber、渣古頭部設計亦有白兵影子。正如美術系學生會讀art history，自命認真嘅毒L都總有份自覺，自己追本溯源研究「宅歷史」。 <br><br>後來出嚟做嘢任職潮流雜誌，「星戰=有型」嘅觀念更加根深蒂固。喺嗰個東瀛街頭時裝主導港人品味嘅美好年代，日本人對星戰嘅狂熱亦連帶感染香港人：但凡street wear牌子搞《星戰》crossover，限量版例必貴上加貴；我甚至一廂情願覺得，當年潮流產物出親「別注黑色版」都升價幾倍，其實亦係受日本人對黑武士嘅迷戀影響。「唔熟《Star Wars》唔算潮人」，對我哋嚟講係common sense。 <br><br>可惜，呢啲已經係a long time ago, in a galaxy far, far away。 <br><br>近年經常同年輕人共事，而90後當中我只遇過一個《星戰》fan屎。其餘朋友仔連2000年後嘅嗰幾部都零興趣，更莫講話追返上世紀嘅三部曲。當然，以上只係個人經驗，不能作準。但係票房數字唔會呃人：2017年上映嘅西片當中，《星球大戰：最後的絕地武士》嘅香港票房只能屈居全年第九，而以《蜘蛛俠：強勢回歸》為首嘅幾部超級英雄片就分別佔據第二、三、五，連水準奇低嘅《正義聯盟》都穩佔第七……另外仲有部《盧根》以300萬之差排名第十。 <br><br>再睇埋上映無耐嘅《韓索羅：星球大戰外傳》，不論美國、香港以至大陸都仆到崩頭，就更加令人擔心。當你見到好多網民甚至影評人都攞《銀河守護隊》作為品評《韓》片嘅標竿（而《銀》片明明係受《星戰》啟發嘅產物），你不得不懷疑the force唔只無awaken，仲可能慢慢熄滅…… <br></p><p>「Han Solo？無人識你喎……？」<br>以戲論戲，其實《韓》片算係近年星戰系列當中最似樣嗰部。睇《星戰》我一定先睇美術同科幻設計，而《韓》視覺上無疑相當漂亮。尤其「劫火車」嗰場，概念新鮮，節奏亦緊張刺激，令人覺得悶咗咁多集終於有新嘢睇吓。再者，今集將「劫案片」（heist film）同「西部片」兩個類型融入《星戰》系列，既有新鮮感，效果亦合理自然，好切合Han Solo亡命之徒嘅設定。整體而言，部戲節奏快、娛樂性高，我喺戲院無一刻睇過錶。以近幾部《星戰》嚟講，唔使睇錶已經相當唔錯。 <br><br>作為老粉絲，我只有兩點不滿：一，Lando被投閒置散，白白浪費Danny Glover；二，男主角Alden Ehrenreich橫睇掂睇都唔似Solo。自問唔係原著法西斯，Ehrenreich相貌唔似夏里遜福，我完全吞得落，問題係人物性格嘅嘢唔係你話改就改，起碼要合情理。大家認識嘅Solo除咗愛財如命，仲有啲賭仔性格、鍾意膽博膽，而且有時「面精心懵」，骨子裏其實有啲「膠膠哋」，但係Ehrenreich嘅演繹幾乎搣甩晒呢啲特質，感覺上角色心智成熟過舊版好多。問題係呢部明明係前傳嚟，試問一個角色又點可能隨住歲月變膠呢？ <br><br>但我本人點諗根本一啲都唔重要。最重要嘅係：《韓》片點解吸唔到新觀眾？相對而言，《韓》片作為外傳故事，觀賞門檻比正傳已經低好多──起碼你完全唔使理Skywalker家族一堆親戚關係。個人認為，部戲之所以谷唔起，問題係在於難sell、難做marketing。鄙人讀電影嘅年代上production managment嘅堂，做過荷里活監製嘅鬼佬Lecturer第一件事已經教你：「一部賣座嘅荷里活電影，佢嘅大橋必須一句說話講得完，而且講完你會想睇。」以即將上映兩部戲為例：《侏羅紀世界2：迷失國度》係「恐龍公園走犯」，而《蟻俠2》就係「識變大縮細嘅超人，今集仲多條女幫拖」。但《韓索羅》可以點sell呢？假如觀眾對主角本身唔認識，「韓索羅年輕時候嘅搶劫歷險」好難引起入場意慾。事實上，近幾部《星戰》喺大陸一部仆過一部，已經係嚴重警號：好多新觀眾對成個系列背景根本無認識，亦唔打算花時間去認識。 <br><br>我當然愛《星戰》。不至於買幾千蚊把激光劍嗰隻愛，但黑武士tee有兩三件，玩具櫃嘅白兵、黑武士figure亦唔只一隻。但愛還愛，我好清楚：鋒利嘅激光劍都有生銹嘅一日。想扭轉敗局，好似《韓》片咁嘅外傳已經係值博率最高嘅賭局。問題係原作舞台好明顯已經同新一代脫軌，迪迪尼係時候痛定思痛，加入新橋、新元素從頭嚟過。 <br><br>撰文：阿雞  <br>《蘋果動新聞》前創作總監，文化雜食者，high嘢cheap嘢都啱，淨係冇中間。現為網台Booom主持cult片節目《百老匯電椅中心》，並負責附屬FB群組《百老匯電椅中心:放棄治療部》（broadwayelectricchair）  <br></p></body></html>