<html><header><meta charset="utf-8"><title>夢與現實 - 邁克</title></header><body><h1>夢與現實 - 邁克</h1><p>夢與現實一定有距離，泰利紀廉九十年代初籌劃的《殺死唐吉訶德的人》，主角之一原是血氣方剛的尊尼狄普，如今換上阿當戴華，縱使也算腳踏主流支流兩船的當紅炸子雞，星光指數不可同日而語。說出來好笑，戴華給我的第一印象瘦蜢蜢，兩部《星球大戰》和《盧根急轉彎》一露再露，胸肌結實得教人心如鹿撞，都懶得更新腦海檔案，這次開場不久就慷慨剝衫，我又試發現新大陸一般疾呼嘩嘩嘩，為冇天理的禾稈冚珍珠狂吞口水。至於男一號由祖納頓派斯飾演，我認為較原版的尚洛斯霍好多了，得罪死人都咁話，那位法國影帝話就話用咗七個月惡補英語，對白唸出嚟一嚿嚿，幾乎仲衰過執葉何。<br>正所謂窮則變變則通，昂貴的時空穿梭情節全部刪了，改為回憶鏡頭、戲中戲及夢境，因利乘便重訪《踎低噴飯飛行馬戲團》的經典「西班牙宗教法庭」，資深視迷興奮到差一點賴聽到耶穌呼喚，肆無忌憚詐傻扮懵拿出手機影相。另外戴華在瀑布前無端端載歌載舞，我馬上想起電視片集的首本名曲《斬柴佬之歌》：「我係斬柴佬我好ok，一晚瞓到大天光一日做到黑，佢係斬柴佬佢好ok，一晚瞓到大天光一日做到黑；我斬樹我食午餐，我去廁所，每逢星期三濕平，飲杯茶食件牛油司空，佢斬樹佢食午餐，佢去廁所，每逢星期三濕平，飲杯茶食件牛油司空……」雄風陣陣忽然一轉：「我斬樹我跳跳紮，我鍾意壓乾野花，我着女人衫我去蒲吧……我斬樹我着高踭鞋，吊帶同埋乳罩，我希望我係一個小妹妹，就像我親愛的爸爸。」所以奄尖鬼左彈右彈，我卻稱心滿意。</p></body></html>