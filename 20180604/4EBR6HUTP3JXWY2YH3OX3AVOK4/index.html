<html><header><meta charset="utf-8"><title>隔牆有耳︰建制爭出線戰九西　經民聯新仔　獲陳帆點燈 - 李八方</title></header><body><h1>隔牆有耳︰<br>建制爭出線戰九西　<br>經民聯新仔　獲陳帆點燈 - 李八方</h1><p>劉小麗撤銷宣誓案上訴，意味九龍西稍後又要補選！八方早前已經預告過，建制內有人游說食衞局前局長高永文披甲戰九西，希望以「中間派」角色搶灘，高醫生噚日出席活動時，首度證實獲邀上陣，但原來佢未斷言say no，目前仍在考慮中；與此同時，眼見上次民建聯由鄭泳舜隆重登場，另一愛國政團經民聯肯定酸溜溜，近期力谷深水埗區議員梁文廣，希望由黨內新星上陣，噚日仲獲運房局局長陳帆落區助拳，唔知最後尾邊個跑出呢？</p><p>民望高獲邀上陣　稱未有決定
</p><p>其實經民聯一班大佬早前已經不停同梁文廣現身，提早為佢造勢，噚日又有另一場抬轎大龍鳳，邀請咗陳帆一齊落區視察石硤尾邨兼飲茶。點解係石硤尾邨？除咗嗰度樓齡近40年單位殘缺破舊，相信都係因為嗰度係九龍西選區，梁文廣可以傍住出巡向局長反映「重建屋邨，原區安置」意見，仲唔係提早「成功爭取」？<br>而佢要成功出線，民望高意向可能係關鍵，事關民望高噚日承認有人一直游說佢參加九西補選，坦言現階段仲未有正式決定，現時交代係咪參選亦太早，指自己離開政府後都有其他醫療相關工作，所以要再睇睇時間分配先去做決定。<br>咁會唔會支持梁文廣出選？民望高話喎，暫時唔會評論任何一個可能嘅候選人，覺得最重要係佢要有能力、有魄力，而且真心為香港巿民工作。唔知喺西環心目中，民望高同梁文廣，邊個有能力啲呢？<br><br>李八方</p></body></html>