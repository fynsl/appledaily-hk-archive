<html><header><meta charset="utf-8"><title>丁子高食完早餐即跑步真係急性盲腸炎入院…</title></header><body><h1>丁子高食完早餐即跑步<br>真係急性盲腸炎入院…</h1><p>楊千嬅老公丁子高向來都好注重健康，經常都會喺社交平台貼跑步或游水相，昨日突然話跑咗一陣步就因為腹部劇痛要入院，發現原來係盲腸炎，要即刻做手術。<br><br>丁子高喺ig貼咗插住針嘅手，透露朝早如常食完早餐後，就到戶外跑步。佢話開始時都覺得有啲乏力，跑咗6公里後，個肚開始唔舒服，未幾已經痛到頂唔順，要坐的士返屋企。<br><br>丁子高稱：「回家後立刻衝到洗手間，以為放下肚中大石便可自癒，沒料到肚部痛楚沒有減低反而急速上升，這時惟有洗過澡後，用最後吃奶力之跑到大樓下乘車到醫院。因為實在已經沒有力氣，所以護士姐姐用輪椅，把我這個捲動得像蟲一樣的病人推到醫生房間接受檢查。經過仔細的電腦掃描之後，斷定是細菌入腸，需要做一個小手術把發炎部份切除，這就是盲腸炎。」<br><br>丁子高話昨日真係好難忘，體驗人生從未試過嘅痛楚，佢仲hashtag「以前阿媽成日講#食完嘢唔好周圍跑 #原來唔係咁簡單」。</p></body></html>