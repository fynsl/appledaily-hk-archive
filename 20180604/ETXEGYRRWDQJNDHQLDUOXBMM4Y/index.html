<html><header><meta charset="utf-8"><title>中環在線：整形App偷圖　風景相用Sony　小米發佈會被揭連環造假 - 李華華</title></header><body><h1>中環在線：<br>整形App偷圖　風景相用Sony　<br>小米發佈會被揭連環造假 - 李華華</h1><p>小米申請本港上市之際，上星期喺深圳舉行新手機發佈會，當日混亂安排原本已經惹來唔少媒體不滿，點知發佈會內容仲俾內媒同網友連環踢爆造假！<br>事源小米創辦人雷軍當日係台上hard sell，話小米8係現時唯一於AnTuTu跑分高達30萬嘅手機，足足拋離對手OnePlus 6成4萬幾分。講到咁犀利，大家梗係要試試佢，點知唔試由自可，一試就見真章，會後好多媒體跑分都只係得25萬左右，同大多數旗艦機跑分差唔多。</p><p>小米：沒表示用小米8拍攝</p><p>除咗跑分唔足，有網友仲發現，發佈會上AI微整形美顏嘅model相（圖），原來只係偷圖，根本唔係用小米8拍攝。而微博用戶「@手機中國」發佈，聲稱用小米8外景拍嘅風景相，其實都只係用Sony單反拍攝再加水印。<br>今次俾人捉到正，小米官方都好快認咗衰仔。原來跑分上30萬，係要同高通合作優化後嘅MIUI先做到，不過更新版就仲未出。至於張P圖……小米就話「沒有表示那是小米8拍攝的」，只係「原理示意圖」，風景相就仲無辜，因為係人哋發錯喎。<br>手機測試都搞成咁，大家仲諗唔諗住抽小米新股呢！</p><p>李華華<br><br>mailto:LiWaWa@AppleDaily.com</p></body></html>