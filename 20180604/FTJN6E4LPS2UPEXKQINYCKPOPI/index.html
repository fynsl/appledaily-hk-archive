<html><header><meta charset="utf-8"><title>爆相爆片：入村遇惡狗　阿Sir掉頭走</title></header><body><h1>爆相爆片：<br>入村遇惡狗　阿Sir掉頭走</h1><p>「內有惡犬」就成日見，但東涌散頭村就啱啱掉轉係「外有惡犬」。事源一個村民養咗5、6隻大型狗，但冇管教放任狗隻周圍走，結果唔少同村居民或行山客都被咬傷。村長話過去一年因被狗咬而報案嘅個案最少4宗，令村民出入擔驚受怕，連阿Sir見到都嚇到掉頭走。</p><p>村民多次報警無果</p><p>住喺惡狗狗主隔籬嘅鄭先生講，惡狗由一對夫妻飼養，他們放養啲狗喺村內見人就咬，自己亦曾被咬傷。佢話曾多次報警，警方轉介漁護署後，話私人地方無權入。鄭生呻求助無門，出入拎住支棍自保，「只係想佢困好啲狗」。<br>惡狗有幾惡？就係阿Sir見到都嚇到掉頭走，話說兩位警員同兩位消防員上周五去查一單縱火案，但未到案發現場已被惡狗「招呼」。最少4隻狗衝向阿Sir，來勢洶洶，嚇到阿Sir走夾唔唞。最終有村民持棍嚇退惡狗，阿Sir先至查到案。<br>據了解，狗主夫婦無業，兩人大約3、4年前搬返村內住，初時只養一、兩隻狗，後來有狗生咗狗仔，又收養其他狗，最高𥧌時養達14隻，目前仍然養緊5、6隻狗，包括唐狗及洛威拿等。村長鄭先生指試過有行人誤闖被惡狗咬傷。鄭村長話兩次約見狗主到村公所傾，對方見面時承諾看管，但轉頭就冇咗件事。佢話，曾向警署同漁護署長反映，但對方都表現得愛莫能助，「（有關部門）卸責，有CCTV都話認唔到邊隻狗咬人！」鄭村長呻只能寄望政府執法。</p></body></html>