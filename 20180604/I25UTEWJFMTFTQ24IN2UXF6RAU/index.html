<html><header><meta charset="utf-8"><title>【馮仁昭四圍超】被指借工作親近撬牆腳陳庭欣遭新歡前度暗寸</title></header><body><h1>【馮仁昭四圍超】<br>被指借工作親近撬牆腳<br>陳庭欣遭新歡前度暗寸</h1><p>有搶仔前科嘅陳庭欣（Toby）近日被爆再做小三，由劉依靜（Ruby）手中硬撬身家逾億嘅彩豐行老闆楊振源（Benny），而且仲疑似為咗新歡而狠撇舊愛Warren。據知情人士透露，Benny去年底喺宴會上認識Toby後，二人以傾工作為名密密見，其後Toby趁Ruby每星期兩日返自己家過夜，就踩上Benny豪宅打邊爐同玩啤牌，感情一日千里。後來Ruby發現男友頻收短訊及來電顯示係Toby電話，覺得有可疑而向男友興師問罪，Benny都係聲稱同Toby只係朋友。<br>有次Toby打電話畀Benny，咁啱Ruby接聽，Ruby就宣示主權話自己係Benny女友。可惜Benny都係貪新忘舊，喺今年3月尾向Ruby提出分手。Ruby昨似暗寸Toby話：「事情已經告一段落，Benny開心就得啦，Toby又靚又好叻，祝福佢哋！我比較希望遇到番個簡單愛情。」</p><p>叫大家畀空間</p><p>陳庭欣噚日喺灣仔出席活動，對於被指一腳踏兩船同做小三，陳庭欣否認話：「雜誌寫嘅嘢超過我底線，死貓食得多唔健康，所謂嘅知情人士都唔係真係知情，希望大家畀啲空間我，想保護男友私隱。」陳庭欣話同舊愛Warren拍拖兩年，由於自己唔可以小鳥依人同24小時陪住對方，所以分手收場，似乎暗示Warren太黐身。<br>撰文：馮仁昭</p></body></html>