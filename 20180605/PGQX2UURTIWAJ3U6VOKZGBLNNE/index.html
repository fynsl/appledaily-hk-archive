<html><header><meta charset="utf-8"><title>【馮仁昭四圍超】離婚半年周永恒再娶內地女</title></header><body><h1>【馮仁昭四圍超】離婚半年<br>周永恒再娶內地女</h1><p>今年34歲嘅周永恒（Roy），2014年搞婚外情，背妻偷食劉依靜（Ruby），兩人嘅疑似淫照曝光，仲衰到涉打老婆趙頌茹（阿Yu），阿Yu梗係離家出走，兩公婆離婚收場，兩個囡囡就跟媽咪阿Yu。之後Roy被封世紀賤男，連佢自己都承認係人渣，之後Roy嘅是非一籮籮，個底花喱花碌，估唔到依然有女埋身，上月底更入紙同32歲內地女友陳薇結婚！</p><p>前妻舊愛冇回應</p><p>對於前夫計劃再婚，阿Yu以短訊回覆：「冇回應。」問到Roy有冇通知佢或囡囡再婚消息？阿Yu話：「都係你哋問我先知。」再問佢其實係幾時正式搞掂所有離婚手續？佢話：「2017年尾。」即係阿Roy回復單身未夠半年，已經急不及待申請再婚！問到Roy有冇探兩個囡囡？阿Yu一樣係唔想講。<br>而Roy另一位前度劉依靜，當日疑介入Roy同阿Yu婚姻，最後都係分咗手，又搭上身家以億計嘅彩豐行老闆楊振源（Benny），不過風水輪流轉，佢俾陳庭欣硬撬牆腳，Ruby對於舊愛Roy將再婚，同樣話冇嘢講！<br>撰文：馮仁昭</p></body></html>