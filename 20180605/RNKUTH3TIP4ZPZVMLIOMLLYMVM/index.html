<html><header><meta charset="utf-8"><title>【科技‧國際專欄】fb keep咗你電話簿　輕輕一click刪除到</title></header><body><h1>【科技‧國際專欄】<br>fb keep咗你電話簿　輕輕一click刪除到</h1><p>誰偷走了我的電話簿？撰文︰盤古目<br><br>個人資料是21世紀的金鑛，各家各戶網絡公司都扭盡六壬從用家身上攞料，攞得料多就生米變熟飯，你以後係我嘅人，任我魚肉。以至被圈養的我們亦落落大方；「我都冇秘密嘅，咪由得佢攞囉。」說的人落落大方，卻不見得會好順攤咁俾老婆睇佢相簿、電話簿或聊天對話。<br><br>早前的Facebook私隱醜聞發生時香港人都似隔岸觀火，可能認為Facebook有的個人資料多極有限，頂多是我like邊個、上載咗啲相之類，但似乎不知Facebook這十幾年間，尤其透過手機應用，包括Facebook app、Facebook Messenger，不但管有你主動分享的文字、照片、位置等等作材料，好多用家「唔覺唔覺」在手機上啟動Facebook同步功能，在我們在手機安裝時那一窩蜂的設定中，經已佈局將我們電話中的電話簿甚至通話紀錄同步備份，電話簿、通話紀錄甚至SMS內容經已存到Facebook保管，你的一言一行、生活圈子，加上Facebook安插在其他網站上的like button，都是監察你日常喜好的探子，基本上已離不開朱克伯格手指罅。<br><br>因應近日有關個人資料的要求，Facebook現提供下載個人資料途徑，大家可用電腦上 Facebook設定頁（ https://www.facebook.com/settings）下載，翻睇自己過往十多年來意想不到咁詳細的歷史，真係個心都離一離。 <br><br>有人見到可能晴天霹靂，但話唔埋有人發現之前壞電話、唔見電話時冇咗的電話資料竟然冰封於此，反而感激Facebook，以身相許。<br><br>大家不妨到以下兩個Facebook連結望望，睇吓Facebook有冇keep到你的電話簿及通話紀錄，之後亦可到呢兩個app的設定中關閉通訊錄同步功能。<br><br>Facebook 電話紀錄<br> https://www.facebook.com/mobile/facebook/contacts/ <br><br>Facebook Messengers 電話紀錄<br> https://www.facebook.com/mobile/messenger/contacts/ <br></p></body></html>