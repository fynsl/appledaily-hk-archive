<html><header><meta charset="utf-8"><title>財路：北水識貨　買北控水務 - 錢雋</title></header><body><h1>財路：北水識貨　買北控水務 - 錢雋</h1><p>北控水務（371）去到2020年預測PE調整到得番7字頭單位數，比起行家或本身歷史值，都平咗一大截，水資源匱乏，北控水務長玩長有。<br>北控水務啱今年頭完成向控股股東北控（392）配股，集資近37億元，每股配股價5.9元，北控水務現價4.83元，比配售價仲潛緊水18%。場內專業預測，北控水務今、明，後三年EPS0.5元、0.57元同0.65元，預測PE得9.6倍8.4倍同7.4倍。<br>北控水務往績PE11.4倍，已經係過去五年最低水位，又集團對上五年平均PE22.6倍，2020年預測PE，比五年平均，係平咗67%。<br>今年以嚟，17間大行發評級報告，當中，有近60%建議買入北控水務，其餘建議增持或評級跑贏大市，當中，德銀更將北控水務列為同瓣數中，首選買入評級。</p><p>持倉一路向上遞增</p><p>睇其他同級行家，粵投（270）今年以嚟累升咗32%，兼創埋一年新高，三年預測PE18倍、17倍同15.7倍，中國水務（855）12.3倍、10.5倍同8.8倍，東江環保（895）15.4倍、13倍同11.3倍，內地上市碧水源（深300070）16倍、12.6倍同10倍，永清環保（深300187）今、明兩年22倍同17.3倍，北控水務平霸。<br>又睇紀錄，北水透過港股通買北控水務，由上個月同期3.6億股，增持到家陣4億股，持倉一路向上遞增，唔怕貨比貨，北水都識貨。<br>買北控水務，當後年預測PE追番上邊行家平均PE14倍水位，集團係講緊要升67%，到8蚊，呢個PE水平，亦仲係未去番本身5年平均水位。<br><br>錢雋<br>細價股專家<br>本欄逢周二刊出</p></body></html>