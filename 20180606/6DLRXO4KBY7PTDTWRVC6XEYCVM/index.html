<html><header><meta charset="utf-8"><title>財經人物：從精工班主到鐵路大王　香港敗走曼谷翻身黃創山︰打到加時都同你死過</title></header><body><h1>財經人物：從精工班主到鐵路大王　香港敗走曼谷翻身<br>黃創山︰打到加時都同你死過</h1><p>【本報訊】「我信命運！」黃創山說。「當年，一係跳樓，一係面對，即係冇得揀。」八、九十年代泰國首富之子，曾是香港傳奇足球隊精工的班主，97金融風暴，將他由山頂扯落地底。<br>球場上永不言敗，最終卻以一蚊賣走上市公司，從香港敗走。看似狼狽，其實是斷臂求生，黃創山選擇返回曼谷修鐵路。這條架空電車BTS，後來成為曼谷市中心的交通命脈，也再次扭轉黃創山的命運。今日，坐擁四家曼谷上市公司，掌控千億基建、地產及媒體王國，黃創山「衣錦還鄉」，獲特首林鄭拜訪，與糖王郭鶴年聯手搵食。黃創山難忘當年風水師傅一句話：「喺最壞嘅時候，佢同我講：你一定唔會係咁，我睇到你會企返喺座山上面。」<br>特約記者：黃菲菲<br><br>訪問在曼谷進行，午後，黃創山帶同兒子黃瑞耀一家，坐私人飛機回香港，慶祝母親節。「返香港搵老婆。」黃創山妻子與女兒仍住在飛鵝山明華園大宅，他和兒子不時回港探望。<br>「我13歲去香港，98年走，前後35年，仲耐過我喺曼谷嘅時間。」曼谷出生，被泰國商界人稱為「中國龍」的黃創山，仍視香港為家鄉。當年因搞足球而結緣的朋友，包括南華會主席盧潤森、足總前主席余錦基等，仍是他的飯腳。另外，霍震寰、霍震霆兄弟，鷹君的羅嘉瑞、羅康瑞，均屬世交。但講起再投資香港，黃創山即耍手擰頭：「香港樓好貴，基建冇空位，泰國機會大好多。」</p><p>複製港鐵　為BTS起死回生</p><p>曼谷市區，BTS附近，正在建造中泰鐵路，是中國「一帶一路」的重點項目。扎根香港的嘉里集團，也看中當地商機。四月底，嘉里物流（636）宣佈，引入BTS的附屬公司為戰略夥伴，聯手進攻泰國物流業。「𠵱家香港、中國嘅公司都來搵我哋合作。」黃創山說。<br>「如果98年揀咗留喺香港，我就冇今日。」當年黃創山並非做逃兵，而是返曼谷撲火。金融風暴，泰銖崩盤，以美金舉債的BTS，負債「一蚊變三蚊」，暴增至過千億泰銖（當時折算約200億港元），但他堅信只要BTS通車，就有翻身機會，「BTS位處曼谷心臟位置，就等同香港嘅MTR。」黃創山一開始已打算將港鐵模式，照辦煮碗搬到曼谷。「92年投標，我哋最專業，因為我喺香港MTR請咗班人來幫手。另外兩間本地公司，一間就咁拎架巴士喺架空路軌上面行，另一間抄巴西系統，用泵嘅，即喺遊樂場用嗰種。」</p><p>學足全套　沿線圈地起樓</p><p>98年BTS重組，獲得香港新世界集團及韓國三星集團等白武士的支持，終於99年成功通車，黃創山邊做邊還債，「銀行嘅錢基本上還晒，喺利息打咗折。」<br>BTS起死回生，同於90年代，由香港合和實業投資的鐵路，卻「爛尾」收場，現於曼谷仍能看到一座座廢棄的橋墩。黃創山解釋：「大家投資嘅路線唔同， BTS喺曼谷市中心嘅中心，胡生（胡應湘）嗰條喺曼谷市嘅邊皮，接駁曼谷機場，運人出市郊。」<br> BTS獨佔地利，成為生金蛋的鵝。黃創山「學嘢學全套」，仿效港鐵發展地產，早年已密密以低價買地。「有路軌去到嘅地方，地產就會升值。我哋預先知道個站喺邊，就可以快人一步買入周邊嘅地皮。」黃創山指公司的土地儲備達24億平方米，市值約100億港元。<br>兩年前，BTS開始與泰國三大發展商之一的Sansiri合作，在BTS沿線起樓，當中不少買家是香港人，部份樓盤的港人買家比例近兩成。「我哋有地，佢哋有經驗，𠵱家已經做咗十一、二個盤。」黃創山表示，曼谷塞車問題嚴重，BTS成為樓盤的最大賣點。<br>2015年，黃創山收購曼谷上市的地產公司U City，注入地產業務。去年6月，進軍東歐，於歐羅低位時，狂掃酒店。「𠵱家有39間酒店，業權連同管理，分佈喺柏林、捷克等地。我睇好東歐發展，嗰邊物價便宜，會係好受歡迎嘅旅遊點。」<br> 以鐵路帶動地產，最大的投資仍在基建上。去年，黃創山再投得兩條鐵路，投資額約1,000億泰銖（250億港元）。最近，又準備投標另一投資額達2,000億泰銖的高速鐵路。再斥巨資修鐵路，令人聯想起BTS差點沒頂的教訓，黃創山形容：「絕對喺痛苦嘅經驗，唔好再經歷一次啦。」<br>「亞洲金融風暴前，泰銖嘅匯率好穩定，一蚊泰銖兌三、四蚊港幣，維持咗廿幾年，大家都冇經驗。」20年過去，當年的慘況仍歷歷在目。「呢度幾乎間間公司都出事，好多人拎晒屋企啲金呀錶呀，就咁擺喺車尾箱賣，畀香港人來買。」黃創山妻子也曾拿出私己珠寶，欲助丈夫還債，「好彩冇賣到，呵呵。」銘記在心的，除了妻子的恩義，還有外匯的凶險。黃創山直言，現時泰國項目報價均以泰銖，「因為我哋收入係泰銖，如果要用外幣，就一定做足對沖。」<br>最艱難的時刻，黃創山沒有想過破產，也沒有開口向父親兄弟求救。黃創山父親黃子明叱咤泰國、香港商界，曾是泰國首富。「幫唔到，等同倒錢落海。」認識黃創山的人，都知道他打仔性格，搞精工時，每場波都去到盡，「打到加時都同你死過！」不服輸，為他帶來最後的勝利。<br>「就快70（歲），望返轉頭，我係好勝，當年搞足球，相信會贏先去搞。」如今連球賽都沒看的黃創山，回想精工歲月，仍十分牙擦：「老一輩嘅體育記者都記得，我講得出就一定會出現！我亦係第一個用衞星直播意大利聯賽畀香港人睇，嗰年意大利拎咗世界盃冠軍，好hot，冇人預計我可以做到。」就如97一役，黃創山形容是「奇蹟」，還應驗了風水師當年的批語，不但爬起身，而且站得更高。<br><br> https://hk.news.appledaily.com/wonder/realtime/article/20180606/58275437 </p></body></html>