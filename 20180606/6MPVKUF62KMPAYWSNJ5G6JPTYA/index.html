<html><header><meta charset="utf-8"><title>【馮仁昭四圍超】周永恒再婚零感覺阿Yu勁愁　點同囡囡講</title></header><body><h1>【馮仁昭四圍超】周永恒再婚零感覺<br>阿Yu勁愁　點同囡囡講</h1><p>周永恒同趙頌茹（阿Yu）2010年奉子成婚，婚後生咗兩個女，點知14年周永恒被爆郁手打阿Yu兼同助手劉依靜搞婚外情，雖然周永恒自稱「人渣」求原諒，不過最後阿Yu決定離婚。<br>周永恒回復單身後搭上𡃁模黃芊詠，拍拖8個月又係分手收場，不過好快又有新歡，舊年戀上內地女友陳薇（Britni），上月28號仲被發現入紙排期結婚。唔知係咪有太多負評，Britni噚日凌晨喺Ig貼咗張婚紗相，留言：「可能我揀咗一條最艱辛嘅路，但無論如何我都會喺你身邊支持你，陪住你行落去。」</p><p>希望家長封口</p><p>對於前夫周永恒再婚，阿Yu噚日喺亞博出席活動時話：「好多朋友話畀我知，但我已經冇感覺，亦唔關我事。」仲話反而諗緊點樣同兩個囡囡講：「佢哋始終年紀仲細未必明，加上𠵱家又考緊試，我唔想影響佢哋，但又覺得佢哋需要知，所以仲諗緊一個合適嘅時機。希望各位家長同學睇到報道後，唔好同佢哋講住。」至於離婚後仲有冇聯絡，阿Yu話：「我哋已經冇聯絡。」<br>撰文：馮仁昭</p></body></html>