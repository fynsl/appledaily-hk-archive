<html><header><meta charset="utf-8"><title>獻出第一次練舞開騷RubberBand操弗大挑戰</title></header><body><h1>獻出第一次練舞開騷<br>RubberBand操弗大挑戰</h1><p>【《蘋果》專訪】樂隊RubberBand於九月舉行演唱會，正積極做宣傳兼錄新歌，其中更創作以運動為主題的《Moving On》，兼且拍短片，日前RB其中三位成員泥鯭、阿偉及阿正就在天后的Gym Room接受訪問，細談創作新歌的主題。</p><p>「我哋冇水平」</p><p>對於港人普遍工時長兼缺少運動，泥鯭表示希望透過創作呼籲大眾齊齊動起來：「今次同Manulife合作，為佢哋全新嘅Move Kit做咗首歌兼拍咗條短片，向大眾宣傳做運動嘅好處，同時提醒我哋，尤其嚟緊我哋就會開演唱會需要好多體力，所以呢個Move Kit係提醒我哋要做運動，保持體能水平。」旁邊的阿正就笑笑口說：「其實我哋嘅水平就係冇水平。」<br>阿偉笑稱他們平日沒有做運動：「我哋係由零開始，其實做運動有心係唔怕遲，由𠵱家開始做都得。」除了作歌外，四位成員亦專程拍MV，提到拍攝過程，阿偉說：「過程係好大挑戰，除咗要做運動，仲要有啲舞步要配合，講真我哋拍嗰日真係好多蝦碌。」泥鯭續稱：「跳舞呢樣嘢基本上係我哋入行生涯嘅第一次，仲要有排舞老師幫我哋去設計一啲動作，排舞老師已經好錫我哋，基本上幫我哋度嗰啲動作，我哋都可以做得到。」</p><p>開始錄新歌</p><p>講到九月舉行的演唱會，問到RB是否已開始操體能？泥鯭說：「我諗最需要操嗰個係我，佢哋其實個個都好弗。」除籌備演唱會外，RB透露同步制作新大碟：「幾位大哥終於做好啲歌，𠵱家開始錄音，暫時已經錄咗一半，希望盡快完成，因為演唱會有好多嘢要準備。」<br>採訪：曹家誠<br>攝影：陳俊強、廖達燊<br>場地提供：RY Fitness</p></body></html>