<html><header><meta charset="utf-8"><title>特朗普四條戰線 - 左丁山</title></header><body><h1>特朗普四條戰線 - 左丁山</h1><p>午飯後周圍行，時近三點，在萬宜大廈商場內撞到一位新進分析師，乃新亞師弟之子，於是問吓呢位分析Y：「個市點睇呀？」分析Y話：「Uncle，現在做甚麼分析都唔夠特朗普講一句，我地現在日間買咗股票，晚上特朗普在白宮講幾句嘢，發一個Twitter，就足以隊冧美股，或者令美股大升，點知佢開邊瓣啫，依家買賣股票好似同特朗普對賭，好容易短炒變長揸，唔買唔賣最安全。」<br>幾十年來未見過如此政客玩家，一位美國總統會咁多口，又經常變臉，搞到全世界股市睇住佢轉動嘅。以前知道美國總統最有權力，特朗普將總統權力發揮到淋漓盡致，充份表現美國、美元之霸權有無上威力。<br>特朗普年逾七十，如2016年競選時，前美國眾議院議長（共和黨）金里奇講：「特朗普已經七十歲，係一個成功商人，億萬富豪，無可能入主白宮後就會改變性格。」果然，特朗普率性而行，似毛澤東老年咁，愛與天鬥，與地鬥，與人鬥。首先退出巴黎氣候協議，盡量放寬美國環保局（EPA）規則，就係與天鬥，與地鬥，但最鍾意還是與人鬥，驚死得閒得滯，主動開闢四條戰線：<br>（一）與北韓鬥，大拋浪頭，逼金正恩就範，且看6月12日新加坡特金會有何結果。<br>（二）與盟友鬥，5月31日在豁免加拿大、墨西哥、歐盟嘅鋼鋁關稅到期前，商務部長羅斯宣佈向盟友徵收關稅，豁免冇得傾，令盟友撞火！立即向世貿組織（WTO）投訴及宣佈向美國徵收報復性貨物關稅。<br>（三）與中國鬥，軍事方面將太平洋美軍司令部改名為印太司令部（Indo-Pacific），即是將印度洋劃入美國艦隊佈防範圍，明顯係針對中國海軍，另一方面就向中國徵收5百億美元貨物關稅，6月15日宣佈詳情，展開一場中美貿易戰軍事競賽與及科技爭鋒。<br>（四）內鬥，主動要求司法部調查FBI與特別檢查官穆勒對抗，大打公關戰，美國總統調查美國「公安局」歷史上罕見。目前美國經濟勢頭幾好，失業率低（3.8%），通脹低（2%以下），GDP增長穩定，公司盈利好，本是盛平局面，特朗普偏要與全世界及美國內部搞對抗，製造事端，到頭來好容易害了美國經濟與國際和平。</p></body></html>