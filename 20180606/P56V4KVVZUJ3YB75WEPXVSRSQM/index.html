<html><header><meta charset="utf-8"><title>收市閒情：富豪的「自製長糧」 - 千頌C</title></header><body><h1>收市閒情：富豪的「自製長糧」 - 千頌C</h1><p>「你要為將來打算吓，做好自己退休保障，呢啲嘢越早搞越好呀！」只要你有接觸過保險人士，你點都會聽過呢句，所以咪連政府都推年金，畀你搞「自製長糧」！<br>喂！月月唔做嘢有糧出，係咪真係開心先？呢啲嘢，其實好睇人。<br>一般人，為退休後作保障，就買年金、基金；但非一般嘅有錢人，就要為埋後代籌謀，搞家族信託基金。身家唔係一嘢分晒，而係每個月向遺產承繼人出糧。好似已故船王許愛周，遺產冇直接分派，改由基金管理形式操作，咁孫仔許晉亨，就每個月喺家族信託基金出糧，娶埋李嘉欣，過住富家公子、無憂無慮嘅生活。<br>係好共產架，點解？因為多數富豪都了解人性！香港人性本Mean，核心價值係「睇人仆X最開心，睇富豪仆X仲開心」，咁樣分家產好處係，一來防止啲子孫唔生性，一次過敗晒副身家俾人笑；二來係，為防自己過身後，子孫為億億聲嘅錢銀你爭我奪丟人現眼，出現溏心風暴「呢度唔係法庭」、「我地法庭見」呢類對白。<br>設信託基金防爭產<br>不過，世界點會咁簡單。2006年過身嘅霍英東，留低300億家產，咁大筆數，當然好好分配。遺囑就好「共產」，承繼人每人每月分派「零用錢」，仲會計埋通脹，如果想增加收入？生仔囉！早一兩年就有報道講過，霍啟剛、郭晶晶兩公婆每個月出「阿公數」十幾萬唔多夠使，之後兩公婆要接大陸騷養家。<br>不過，份遺囑均真到咁，霍家爭產案都避唔到鬧上庭命運，一搞就搞咗幾年，到𠵱家都未真正解決。<br>再睇埋梅媽，久不久唔夠錢使，就告遺產管理人匯豐信託；然後到今次鷹君爭產，錢銀分好晒，之後羅老太又覺得匯豐信託唔乖。<br>呢類爭產案搞來搞去，邊個陣營贏咗場官司都好，輸嘅，係一個家族嘅聲譽。真正贏家，除咗係觀眾有得，可以勁食花生外，仲有就係信託基金。佢哋每一場官司，都係對公眾展示信譽嘅機會，「嗱！無論你啲承繼人幾唔生性都好，我都會企硬幫你執行份遺囑架！Trust me！」<br><br>千頌C<br> http://fb.com/winbigwok <br>本欄逢周三刊出</p></body></html>