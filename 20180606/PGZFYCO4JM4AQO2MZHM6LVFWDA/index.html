<html><header><meta charset="utf-8"><title>Money Walker：外圍陰霾日日有 - El.</title></header><body><h1>Money Walker：外圍陰霾日日有 - El.</h1><p>外圍憂慮日日有，投資者早排極擔心新興市場危機，不過眼球之後話咁快已轉移至歐債危機與中美貿易戰。<br>其實無論歐債危機、貿易戰定新興市場危機，都係經濟強國與弱國之間，於借貸、貿易與貨幣上嘅往來、互動、合作，所衍生出嘅問題或摩擦。全球化進一步推進，令問題浮面越為明顯，各國繼續忽視癥結所在，一味將自由經濟、全球化、市場力量等奉為聖典，國際金融市場永不安寧只會係新常態。散戶只能眼白白睇住不同地緣與政治亂局，不斷干擾全球金融市場氣氛，一單緊接另一單。<br>貿易戰明顯係美國中期大選前，特朗普自編自導自演以爭取選票嘅劇目，時候一到自會落幕。至於歐債危機，衍生為金融危機嘅機會的確高於貿易戰，但重點係南歐國家債務有歐央行拍心口包底，故短期內失控可能性極微。筆者最擔心嘅外圍威脅，依然係環球多國步向加息，事關以往金融危機發生，源頭都係加息觸發高負債或高槓桿界別出現問題。<br>聯儲局下周議息，市場繼續糾纏於今年全年加息三次定四次之上，不過筆者認為對加息嘅討論，好快就會演變成出年仲會加到幾多次息、每季加息一次嘅步伐能否延續、中性利率水平係幾多厘，而呢個亦係美匯能否持續現時強勢關鍵。畢竟歐央行與英倫銀行今年底至明年中好可能會加息，倘若美國屆時暫緩加息步伐，歐元與美元兩者之息差，以及英鎊與美元兩者之息差，將會因此收窄，不利美元匯價。<br><br>El.<br> http://fb.com/moneywalkerhk <br>本欄逢周三刊出</p></body></html>