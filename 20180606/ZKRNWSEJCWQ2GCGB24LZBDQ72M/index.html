<html><header><meta charset="utf-8"><title>中環在線：翠華跟風推副線 - 李華華</title></header><body><h1>中環在線：翠華跟風推副線 - 李華華</h1><p>曾話過一生一世嘅貴價茶餐廳翠華（1314），啱啱宣佈推出兩個全新品牌，登登登凳，分別叫「廿一堂」同「輕。快翠」，兩間分店分別喺將軍澳同中環落戶。<br><br>介紹番，「廿一堂」係做日式餐飲，個名古古怪怪，官方解釋係1日3餐，1星期7天（3乘7等於廿一）都可以照顧到食客咁話。<br><br>睇公關相片，「輕。快翠」就有啲「茶木」feel，木系裝修走簡約路線，不過嘢食無乜新意，都係奶油豬、沙嗲薄切豬腩片即食麵、鮑汁海螺粒火腿通粉囉。<br><br>查實唔少飲食集團都鍾意搞副線品牌，佼佼者係美心，近年最積極嘅，應該算係賣燒味起家嘅太興，7個副品牌全部走年輕路線，好似「靠得住」、台式「茶木」等。<br><br>講到底，股東最關心翠華呢番新搞作，可唔可以刺激股價，翠華2012年底上市，股價最風光見4.8元，噚日得1.1元，陰功豬啊。<br><br>李華華</p></body></html>