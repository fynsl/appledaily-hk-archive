<html><header><meta charset="utf-8"><title>冰說聰明：基金撤資未必係壞事 - 青冰</title></header><body><h1>冰說聰明：基金撤資未必係壞事 - 青冰</h1><p>卡塔爾投資局在3月時悉售手上23%的利福中國（2136），利福大股東細劉接了一半貨，股價積弱咁耐，估唔到就由呢度開始大升浪，公司大手回購唔手軟。自啟動回購以來，兩個月內累升75%，所以基金大戶撤資，對細股未必係壞事，尤其係有些大股東一直想你走，走完佢咪可以做嘢囉，呢個故仔，可能在奧思（1161）身上複製。<br>從事美容服務的奧思，於4月底發出現金回購建議，以0.80元回購8,800萬股，佔11.5%股本，最有趣係公司解釋自己流通量低，相信回購會為有意出售股份的投資者提供機制出售，聽落就非常貼心。咁啱去年4月舉牌的基金Shareholder Value Fund，在奧思出手前持有9,251萬股，佔12.11%，不期然令人想到，回購係度身訂做嘅。在上周一的權益披露中，睇到佢哋自願申報減持8,800萬股，原因係接納回購，在CCASS數字當中，5月8日摩根士丹利收到8,843萬股，並於5月25日轉出9,251萬股，這個數目，就正正係基金持有的股份。<br>回購建議結果在5月25日公佈，獲得105%股份接納，奧思亦於同日公佈半年業績，賺約6,000萬，增長七成，以半年業績計，這是奧思上市16年以來最多，比較番去年全年都只係賺6,800萬，換言之今年全年條數肯定靚到不得了。假設下半年盈利再輕微增長5%，全年照計就賺1.23億，在回購股份註銷效應下，PE只有7倍，奧思多年來派息都不手軟，按彭博資訊顯示，雷曼時咁差的環境，都派到6厘息，今年盈利創新高，回購完成後街外人又少咗，唔增派息點對得住自己呀。<br>回購建議將於本周五截止，由於接納股數至少有105%，需按比例分配，基金應該計到自己有幾多貨沽剩，所以昨天有賣家有兩、三百萬股唔理價直隊，相信係貨尾清倉。<br><br>青冰<br> http://fb.com/chingbing888 <br>本欄逢周四刊出</p></body></html>