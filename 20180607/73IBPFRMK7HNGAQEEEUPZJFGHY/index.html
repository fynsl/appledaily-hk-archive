<html><header><meta charset="utf-8"><title>中美鬥爭下之香港 - 左丁山</title></header><body><h1>中美鬥爭下之香港 - 左丁山</h1><p>特朗普對付中國崛起，打貿易戰不足為奇，北京應該早已料得到，有所準備，可以牙還牙。大凡打貿易戰，好難有贏家，多數係雙輸，睇吓邊個輸多啲而已，美國嘅新一代分析師經濟師讀經濟學理論，十居其九擁護比較優勢論（Comparative Advantage），反對重商主義。偏偏特朗普就聘請一位重商主義者拿華路（Peter Navarro）做白宮首席貿易顧問，可知道特朗普根本不相信現代國際貿易理論，故此一位年青評論員就指過咗70歲嘅特朗普，思想古老，至今仍以為製造業係美國命脈，鋼鐵與汽車事關國家安全，而年逾80歲嘅商務部長羅斯亦係咁諗。殊不知美國早已是一個服務型經濟體系，製造業已搬往墨西哥、中國、東南亞，特朗普用關稅來保護製造業，根本對美國總體經濟弊多於利。<br>特朗普嘅白宮話晒事，內閣部長只能講Yes Sir，連財政部長講中美貿易戰暫停（on hold），也在內部受拿華路痛批，之後再唔敢出聲。到目前為止，美國與中國之貿易戰，軍事冷戰還未夠白熱化，反而美國國務院突然宣布收緊對中國留學生簽證規定，係一個重拳，中國難以報復，難以招架。<br>目前外國留美學生之中，中國有超過30萬人，2004年只有6萬2千餘人，人數一路急升，到2013/14已有21萬多人，現在當然已超過30萬，係美國大學嘅龐大顧客群，呢次美國有針對性，只係收緊研究生到美國攻讀機械人學（AI）、航空學及高科技製造業等「中國製造2025優先領域」，呢類學生只能得到一年簽證，實則係廢嘅，因為讀研究院，起碼2至5年，逐年簽證喎，學生心理大受影響，點有心機做研究呀？特朗普明顯係唔想最尖端科技領域知識傳授畀中國學生，等佢地畢業後帶回中國！<br>因有此項決定，左丁山想起，香港會唔會有利呢？如美國人繼續視香港為一國兩制之特別行政區，內地研究生來香港讀博士，專攻尖端科技，讀完就可以取得香港身份證，再用香港特區護照申請到簽證到美國做博士後研究AI之類，咪係間接貢獻中國發揮「向南窗」嘅作用？習近平特批內地經費支援香港科研，係有理由嘅，現在就睇吓林鄭識唔識做，不讓香港得罪美國嘞！<br>（按：之後有報導講美國國務院「澄清」對中國學生簽證保持不變，但只有中文傳媒報導此事，獅子王在CNN，BBC，CNBC網站搜尋，搵唔到呢段「澄清」新聞。）</p></body></html>