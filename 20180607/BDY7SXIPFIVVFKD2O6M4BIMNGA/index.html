<html><header><meta charset="utf-8"><title>求驗客手記：逼山神讓出7號摩佬誘C朗返紅魔</title></header><body><h1>求驗客手記：逼山神讓出7號<br>摩佬誘C朗返紅魔</h1><p>幫皇家馬德里創造歷史喺歐聯三連霸嘅基斯坦奴朗拿度（C朗），踢完決賽後疑放風話自己下季未必留隊，加上同佢關係極好嘅教練施丹上周宣佈辭職唔撈，可能係一個因素令C朗叠埋心水離開。佢過去話過有朝一日會想返番曼聯，而英媒近日就傳紅魔領隊摩連奴已經鋪定路，只要C朗肯返嚟，就會逼家陣7號主人阿歷斯山齊士讓番個波衫號碼出嚟，畀呢位王牌巨星。<br>當年C朗就係着7號幫曼聯打天下，所以報道話摩佬已經承諾C朗，一旦佢選擇返嚟奧脫福，就會將呢個標誌性嘅7號球衣畀番佢，而加盟只係半年、又發揮唔出水準嘅山神，就要揀過第二個號碼；如果山神唔肯，就可能會喺今夏被極速出售。</p><p>或極速掃走下滑山神</p><p>講番山神，一月由阿仙奴入「魔」後，英超只入過兩球，不論摩佬定高層，都對佢表現唔太滿意，仲覺得同紅魔踢法格格不入，所以唔介意將佢掃走，甚至覺得可以套現更多資金作嚟緊擴軍之用。</p><p>購費特再簽波圖右閘</p><p>事實上，紅魔今夏嘅擴軍行動已正式開始，周二喺官網宣佈同烏克蘭勁旅薩克達達成轉會費協議，將簽入巴西國腳費特山度士，但會再遲少少先落實佢正式入「魔」，據聞係仲有啲合約嘅細節同加盟條件未傾掂。雖然官方冇透露轉會費，但英媒就相信約為5,200萬鎊（約5.44億港元），到時呢位巴西人會同紅魔簽五年約。另外，紅魔翌日亦完成第二簽，官宣效力波圖嘅19歲右閘達洛特加盟，雙方簽約五年。<br>將會代表巴西出戰世盃嘅費特，趁近期國家隊喺倫敦集訓，就飛咗去曼徹斯特進行體測，真係方便又快捷，而森巴軍團主帥堤迪早前亦「落柯打」，要愛將快脆搞掂轉會問題，唔好影響出戰世盃心情。當曼聯官宣交易就嚟成事後，費特亦好快喺ig出帖寫上「好驕傲成為紅魔」，然後hashtag「#FredIsRed」嚟賣口乖。費特本來亦係曼聯死敵曼城嘅獵物，但今次紅魔就喺轉會市場先贏一仗，而佢加盟好大程度係因為卡域克退役以及費蘭尼準備離隊，摩佬想加強番中場嘅針對性部署。呢單交易連巴西名宿李華度都撐：「費特係好出色嘅球員，佢對曼聯肯定係物有所值，亦同紅魔好襯。」</p></body></html>