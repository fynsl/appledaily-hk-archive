<html><header><meta charset="utf-8"><title>七級偽術：語無倫次 - 彭瑪莉</title></header><body><h1>七級偽術：語無倫次 - 彭瑪莉</h1><p>口不擇言的領導，全世界都有 。<br><br>美國嘅侵侵唔使講，港區代表港鐵馬時亨亦唔弱，那句「我哋話你聽ok就得」，以至後來解話嘅「無祈禱、天口熱」，都叫人嘩然。<br><br>外國商界中，卡塔爾航空嘅行政總裁Akbar al Baker就肯定是大口仔中嘅大口仔，狂妄自大、出言不遜、亂噏無謂，幾乎就是他的寫照。最近一單是這樣的：有記者問他，為甚麼卡塔爾航空行政總裁一職不能由女性擔當？此君毫無例外地衝口而出這樣的答案：「仲使問，咁具挑戰性嘅工作，當然必須男人做啦 ！」言下之意，女人識條鐵咩。當下所有記者O晒嘴 ，一時之間也搞不清楚他是認真還是講笑。<br><br>不過也許今次不算最差，因為Baker君一講完，好似亦已意識到自己又再講錯說話，立即嘗試補飛，出番聲明話卡塔爾航空其實亦有不少女性機師及女性高層。但話已如水潑出，補飛有冇用，見仁見智啦。<br><br>此君衰性別歧視有前科，話說去年Baker總裁亦曾公開恥笑美國的空姐都是祖母級，反之，卡塔爾航空空姐平均只有26歲。此言一出，年齡歧視加性別歧視，自然被群起攻之，那一次，他無法子，必須毫無保留收回言論。<br><br>今次事件，有網民話不敢相信到了2018 年，還有說這種亂噏當秘笈的CEO。我會補一句，不敢相信2018年還會有機構包容這種大口CEO。真的，對大型機構來說，真係高級少少，一上任就會來一輪media training啦，有乜宜忌，早學早着。不過我明嘅，無論開頭有多戰戰兢兢，都會在一朝得意之後，忘得一乾二凈。<br><br>彭瑪莉</p></body></html>