<html><header><meta charset="utf-8"><title>魚樂無窮：兩幅靚圖要睇實 - 唐牛</title></header><body><h1>魚樂無窮：兩幅靚圖要睇實 - 唐牛</h1><p>港股再次示範炒波幅走勢，幾日時間三扒兩撥彈升千點，你信指數走不出長方形走勢，現時應該係食糊時間。當然，最好仍有一半貨在手，以免真突破出現會執輸，若然跟足劇本回落，又可以低位補貨，點計都係不敗之地。<br>六絕月暫時不絕更是靚絕，不過可見將來變數極多，其中最受市場關注的，一定是下周二（12日）的侵金會，兩位高手屆時會講啲乜，當然估佢唔到，但兩位波幅製造者走在一起，有得震冇得瞓了。<br>其他左右大市因素還包括儲局議息及世界盃開鑼等，唔知應該點做好？請重複睇本欄第一段。<br>內地日前宣佈恢復國內航線燃油附加費，每名成人旅客位位收費10蚊人仔，由冇變有，升幅係無限倍，自然刺激航空股幸福起航，瑞銀發表報告指新增收費有助改善盈利表現，當中特別看好東航（670）。事實上，三大內地航空股中，東航走勢的確最靚仔，只要企穩6.75元雙頂阻力，量度升幅可見7.5元。<br>講圖靚還要睇實三一國際（631），昨日大成交突破2.8元阻力，集團首季盈利1.72億元，按年勁升1.4倍，相當於去年全年盈利的75%，復蘇勢頭明顯，未來一年發盈喜的機會多的是，又是中線坐貨之選。<br><br>唐牛<br> http://fb.com/tongcow88 <br>本欄逢周二、四刊出</p></body></html>