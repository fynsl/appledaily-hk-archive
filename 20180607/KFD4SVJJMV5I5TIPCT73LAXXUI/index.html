<html><header><meta charset="utf-8"><title>【馮仁昭四圍超】丁子高入院割盲腸千嬅爆阿仔嚇親</title></header><body><h1>【馮仁昭四圍超】丁子高入院割盲腸<br>千嬅爆阿仔嚇親</h1><p>楊千嬅、劉嘉玲、陳奕迅同徐濠縈等噚晚去咗中環ifc戲院，出席《侏羅紀世界：迷失國度》（Jurassic World：Fallen Kingdom）首映。</p><p>前晚開完刀</p><p>對於丁子高日前患上急性盲腸炎，要立即入院做手術，千嬅話：「佢噚晚開完刀，𠵱家休息緊，如果傷口冇血水出，今晚就可以出院。醫生話盲腸炎冇原因，可能抵抗力唔好，細菌入腸。」千嬅話阿仔都嚇親，仲笑言六年前嘅前日阿仔出世，𠵱家老公喺同一間醫院攞條盲腸出嚟。</p><p>嘉玲讚偉仔</p><p>嘉玲啱啱去完旅行返港，要投入《奪命証人》舞台劇演出，透露會去法庭觀摩，仲笑言有人提醒佢唔好喺法庭入面影相。講到老公梁朝偉喺帆船賽攞第二，嘉玲好戥對方高興：「佢好有天份，有運動細胞，由細到大好鍾意海同水，平衡力又好。」<br>提到近日林燕妮離世同時裝設計師Kate Spade吊頸自殺，嘉玲對林燕妮嘅死訊話：「聽到呢個消息都唔會太愕然，呢個係人生必經，自己都有咁上下年紀，都聽得多，要學習去面對。」<br>至於Kate Spade患抑鬱症自殺，嘉玲話：「呢啲病真係好可憐，可能太辛苦，所以選擇呢條路解決，都要多啲留意同關心呢啲病，社會越嚟越多人有抑鬱症，可能因為壓力大，有可能係貧富懸殊，空氣都可能係一個問題，好多人釋放唔到呢啲問題，其實唔需要藥，大自然都可以治癒。」<br>撰文：馮仁昭</p></body></html>