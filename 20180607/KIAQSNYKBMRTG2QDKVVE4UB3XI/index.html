<html><header><meta charset="utf-8"><title>Hea富生活：擁抱大灣區有難度 - 郭釗</title></header><body><h1>Hea富生活：擁抱大灣區有難度 - 郭釗</h1><p>有個無頭髮嘅司長在網誌上「鼓勵」現時年輕人，「只要努力，總會有出頭天。」說這類阿媽係女人式百搭用語，一樣俾後生一代問候雙親。何解？現時年輕人都是躁狂一族，見官就鬧？<br>原來是介紹政府推行的青年宿舍計劃，大概內容是以不超過鄰近地區面積相若單位的市值租金六成，租給18至30歲的在職青年，仲話首個大埔項目最快2019年第一季落成，足足有80個宿位咁多，計劃可算「龐大」，龐大到單是研究都要6年。<br>其實此計劃早在2011年曾蔭權年代已倡議，原定2016年完成第一期，但去到梁振英年代只完成顧問程序，甚麼急市民所急，想市民所想，有正常智力應該也不會信。2019年？當日的年輕人已變成中年人了！<br>現時項目附近實用250呎單位，租金約10,000元，六成即是6,000元，下年再提高一點也說不定，因為負責機構自負盈虧關係，估計會攞到盡。有項目在旺角、佐敦，應該更貴租。其實租金與市場掛鈎，而不是按負擔能力，對於一個剛踏入社會得萬多蚊人工的年輕人來說，加上衣食行，請問儲得幾多?</p><p>有錢未必買到樓</p><p>政策就算有利於民，都要各方面配合，跟到時代的步伐才行！好似林鄭特首和和高官大力推銷的粵港澳大灣區一小時生活圈概念，全國人大常委委員范徐麗泰、港鐵（066）主席馬時亨異口同聲建議香港年輕人考慮在大灣區置業、香港工作。<br>范太舉例有的人住在蘇州，工作在上海，但有否想過他們不用日日排隊過關，我們要呢？！一日兩次，分分鐘成粒鐘㗎，還未計車程。<br>高鐵是快，貴吖嘛，據運輸及房屋局局長陳帆透露，香港到福田80元，到深圳北90元，到廣州南260元，就計住福田，高鐵車費加駁車費（唔會咁啱公司、屋企都喺高鐵上蓋啩），差不多4,000元，都夠在香港市區租間劏房，如過去廣州南，過萬㗎喇！<br>講到買大灣區樓，很多地區的商品房都限購、限外，沒有工作證、社保的話，有錢都買唔到。今日為止，商品房不限購的地區有惠州、肇慶、部份佛山、部份江門，其他城市全部不能買。可買的都是偏遠城市。<br>最近的深圳，香港人有資格買一套，但就已經7,000至10,000一呎，至於東莞和中山二手樓，香港人可以買，但買一手就要社保，又點買呢？早幾個月林鄭話力爭港人在大灣區享國民待遇，希望今次不用等兩屆啦！<br><br>郭釗<br> http://fb.com/heaology.edu <br>本欄逢周四刊出</p></body></html>