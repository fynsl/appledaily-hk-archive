<html><header><meta charset="utf-8"><title>中環在線：四叔見股東「崔腔」講笨忍 - 李華華</title></header><body><h1>中環在線：四叔見股東「崔腔」講笨忍 - 李華華</h1><p>恒基地產（012）主席李兆基（四叔）都有一段時間冇同傳媒傾兩句，最近恒基系嘅上市公司開股東會，四叔都只係見股東，冇見傳媒，但原來小股東同傳媒一樣，好關心89歲嘅四叔，會否仿效90歲超人李嘉誠宣佈退休，佢哋擔心四叔退休，以後公司就唔送紅股呀。</p><p>橙汁唔夠派　股東投訴</p><p>四叔旗下煤氣（003）噚日舉行股東會，董事林高演扶實四叔入場，見四叔面色紅潤，深灰色西裝入面着住件紅色毛衣，相當醒神。<br>佢一入場，全場小股東即刻拍爛手掌，去到答問環節，小股東好關心四叔幾時退休，何解？皆因大家都怕四叔退休後，煤氣派息計劃有變，取消十送一紅股。<br>林高演代答，重申四叔冇計劃退休，派息係由董事會決定，公司一向派息穩定兼送紅股，相信未來都唔會變咁話，話音未落，全場掌聲再起。<br>但四叔全程冇乜同小股東交流，佢主要負責讀股東會議程，所有提問都由管理層代答，有趣嘅係，四叔嘅鄉音好似越來越濃，不停將「本人」講成崔世安式嘅「笨忍」。<br>股東會少不免又有人投訴招呼不周，有位女股東就不滿今年少咗兩樽橙汁，質疑煤氣誠意欠奉，管理層即刻解釋，話今年都有橙汁，可能派晒，公司已經準備好餅卡代替咁話。<br><br>李華華<br>mailto:LiWaWa@AppleDaily.com</p></body></html>