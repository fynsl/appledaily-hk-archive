<html><header><meta charset="utf-8"><title>中環在線：曾入稟追3億欠債玩具大王：已原諒曹貴子 - 李華華</title></header><body><h1>中環在線：曾入稟追3億欠債<br>玩具大王：已原諒曹貴子 - 李華華</h1><p>「謎網50」風暴爆發至今超過一年，關鍵人物「醫生」曹貴子仍然行蹤不明。舊年曾經揚言唔會原諒曹貴子嘅「玩具大王」蔡志明，噚日現身並突然放軟口氣，話已經原諒曹貴子，仲已經冇再追佢還欠款。</p><p>讚對方孝順仔</p><p>蔡志明噚日罕有現身，出席好友朱李月華旗下金利豐（1031）25周年晚宴，被問到有冇原諒曹貴子，佢說「人總會做錯事，我隔一輪就冇事，唔記得啦，嬲得幾多呀！」仲無啦啦讚曹貴子係孝順仔，話佢爸爸已經90幾歲，遲早會返嚟，仲預計曹貴子未來幾個月就會返香港。之前市場就傳，曹貴子一直身在澳洲。<br>被問到會唔會再出手幫吓曹貴子，蔡志明就話曹貴子事發後已經冇再聯絡佢，「想幫都幫唔到」，但佢有同曹太聯絡，指對方𠵱家生活「OK，幾開心」。<br>至於蔡志明3月入稟高等法院，向曹貴子追討逾3億元債項，他指已沒有再追曹還款，「我冇嘢㗎喇！」<br>廉署去年底同證監會聯合調查康宏環球（1019），拘捕4名現任同前高層，但康宏執董、被指係今次調查對象及「謎網50」關鍵人物嘅曹貴子一直未現身。而被指同曹貴子關係千絲萬縷嘅蔡志明，當時接受《蘋果》專訪，澄清唔係幕後金主，又指曹貴子同屋企人曾向佢下跪求救，「話蔡大哥你一定要幫吓貴子」，但蔡拒絕，強調「唔會再心軟」，又說事後曹貴子多次發短訊向佢道歉，「佢猛道歉，但我唔可以原諒佢！」今年3月，蔡志明入稟高等法院追曹貴子3.09億借貸連利息。<br><br>李華華<br>mailto:LiWaWa@AppleDaily.com</p></body></html>