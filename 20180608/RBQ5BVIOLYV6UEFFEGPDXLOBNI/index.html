<html><header><meta charset="utf-8"><title>會師中環：「穿櫃桶底」唔易查 - 神仙丁</title></header><body><h1>會師中環：「穿櫃桶底」唔易查 - 神仙丁</h1><p>最近新秀麗（1910）被狙擊，其中一個指控是指CEO隱瞞其家族公司與新秀麗之間的關連交易；無獨有偶，上年瑞聲（2018）被狙擊時亦有同類指控。講白一點，這類質疑就是指有人「穿櫃桶底」。當然，不是所有關連交易都是偷公司錢，在會計準則下「關連方」有嚴格定義，只要有足夠披露而該等交易係以正常商業條款進行，其實就冇問題。<br>對核數師來說，關連交易都算是高風險項目之一，因為一漏報就隨時惹禍上身。不過諷剌嘅係，核數師可以做嘅並唔多，因為這類披露主要靠公司主動呈報，而核數師通常都係核數過程中睇吓有冇其他與可疑第三方嘅交易。不過，如果該公司係有意隱瞞的話，例如為關連公司改一個完全九唔搭八嘅名，核數師基本上都冇咩可能發現到，畢竟總不能為所有第三方公司進行背景調查。<br>有見及此，核數師會要求客人簽一份書面聲明（Representation Letter），以確認客人已提供所有有關資料。這封信主要目的是保障核數師，對防止「穿櫃桶底」基本上冇咩作用，因為有心呃你都唔會志在簽多份聲明。例如早幾個月爆煲嘅康宏（1019），我相信都有簽呢份聲明，到最後還不是被人以向關連方借錢的方式，幾億幾億咁偷走啲錢。<br>講到尾，核數師經常處於被動位置，反而沽空機構好像對打擊「造數」更有心得，或者遲啲可以考慮搵佢哋去核數。<br><br>神仙丁<br>《審計搵丁》負責人<br> http://facebook.com/AuditSlave/ <br>本欄逢周五刊出</p></body></html>