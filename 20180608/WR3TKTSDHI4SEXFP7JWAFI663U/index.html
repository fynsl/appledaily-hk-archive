<html><header><meta charset="utf-8"><title>智取大市：技術陷阱要小心 - 晉佳</title></header><body><h1>智取大市：技術陷阱要小心 - 晉佳</h1><p>近期股份難辨強弱，個股都出現唔少技術陷阱。舊年年尾炒到曉飛嘅CAR-T股金斯瑞（1548），今年1月尾由34蚊高位一度急插五成，然後股價慢慢升近去高位，形態上些少似杯柄利好形態，點知以為靚圖做緊支柄嘅時候，突然配股，再跌破配股價，伏味甚濃。<br>本來金斯瑞CAR-T概念真的極具幻想空間，但年初不足一個月可以跌五成嘅股，又不太似是明日之星，真正明日之星，應該係跌唔使好多都大把人衝住買。睇圖同時，似乎亦要細心理解形勢。<br>周大福（1929）公佈業績，全年多賺34%，每股盈利40.9仙，略遜預期的41.6仙。單計下半年度（嚿年10月至今年3月）純利按年升25.5%，屈指一算市盈率27倍，對於零售重返上升周期計，呢隻基數較高嘅零售股，估值唔算貴又唔算平，既然每股盈利冇驚喜，加上鄭家旗下股票一向難炒，候低吸好過。<br>揀股要避開伏位嘅話，例如炒開醫藥股當然以不嬲交到數、往績悠久嘅中生製藥（1177）最穩陣。行業嚟講，消費零售、重工行業進入復蘇周期，市場唔會覺得增長一兩年就玩完，於是估值略貴都有基本因素支持。當然都係嗰句，以最近形勢係趁調整撈貨好過追貨。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>