<html><header><meta charset="utf-8"><title>【炒熱世界盃】仲玩BBQ？ViuTV新節目搶收視</title></header><body><h1>【炒熱世界盃】仲玩BBQ？<br>ViuTV新節目搶收視</h1><p>【特約報道】<br>之前林敏聰同梁漢文就幫ViuTV主持Good Night Show《全民星戰》硬撼大台搶收視，距離世界盃仲有唔夠一星期就開鑼，除咗直播其中19場賽事，原來ViuTV仲有4個同世界盃有關的旅遊及綜藝節目排緊隊上場，仲有男神王宗堯、名宿丘健威、俄仔Ansheles等加持，相信今年球迷可以擺脫荷蘭叻，非球迷亦唔使再硬食「BBQ大團圓」，換個方式投入賽事。<br><br>嚟緊嘅《全民睇波派對》就由王宗堯、林耀聲、丘建威、強尼等人組成「星級睇波團」，為撐心水愛隊未開波已經有一輪「牙較戰」兼埋身肉博玩遊戲，務求KO對手。陳詠謙、小肥同許廷鏗都會放低歌手包袱惡搞二創經典金曲，無面俾寸盡各場球賽賽果。家庭觀眾可能一邊睇一邊參加「波神擂台」，隨時贏走智能電話同靚車。除咗電視節目，成班嘉賓仲會離開電視框走入商場同現場觀眾玩遊戲，開波前同大家做足熱身玩餐飽，想親身投入盛事就記得mark實活動時間。<br></p><p>《返歸啦俄仔》<br>6月25日起  逢星期一至五晚上10時30分 ViuTV 99台<br>今屆世界盃於俄羅斯舉行，ViuTV就搵到正宗俄仔Ansheles做導遊，帶住3位少女走勻莫斯科、喀山同索契食買玩，仲會返家鄉見「未來奶奶」！睇預告見Ansheles一落機就同媽咪來個愛的抱抱，又有唔少「香艷」出浴騷肌鏡頭，煞食外型加埋暖男性格，係唔係球迷都肯定睇到興奮大叫。<br><br>《橫衝直播俄羅斯》<br>6月1日至14日 每日下午5時至凌晨1時ViuTV Facebook Page<br>娛樂圈靚仔固然有着數，唔賣樣走搞笑路線都有市場。三個九十後「肥仔釘」吳國麟、「提子駿」黎梓駿同「爆呔占」梁天俊組成的「衝三小」近期於網絡爆紅，網民大讚三人爛gag多過浪花但又效果超爆笑，今次仲膽粗粗踩入俄羅斯，於揭幕戰前每日於ViuTV Facebook開Live，事前講明無行程瘋狂亂入玩轉景點，仲要無底線真正順從(網)民意任你玩！<br><br>《世界盃稀客》<br>6月9日星期六晚上10時45分<br>廣告都話電視節目有好多種，要juicy有juicy，要認真一樣可以。今屆世界盃有唔少「生面口」隊伍晉級，唔做功課真係會黑人問號！陳安立(Brain)同潘杰寧(Kelena)唔玩熱門國家，偏偏帶大家貼冷門走入冰島、巴拿馬同秘魯作深度遊，了解當地足球文化，分析三隊究竟係被走漏眼定係魚腩。Brian仲會去火山旁的溫泉區於熒幕上首次「獻身」，嘗試山澗中野外浸溫泉的滋味，仲會挑戰史上最暗黑料理，硬哽比臭魚罐頭更難頂嘅發酵鯊魚肉同烤羊頭，真係隔住個mon都聞到，咩地獄廚神都要行埋一邊！<br><br></p></body></html>