<html><header><meta charset="utf-8"><title>【西遊記】工藤靜香曾經絕美過 - 方俊傑</title></header><body><h1>【西遊記】工藤靜香曾經絕美過 - 方俊傑</h1><p>【西遊記】<br>木村次女在日本出道，遠在香港也是城中大事。如果父親不是木村拓哉，一出道，再美麗也只做到《美女廚房》佈景板的其中一部份吧。贏在射精前，畢竟有道理。</p><p>有年輕網民說，木村光希真係好靚，好彩似阿爸唔似阿媽。我內心立即爆了一聲粗，反應就似看到有人說《刑事偵輯檔案II》大結局張大勇跟Jessie在機場說出的台詞，是香港電視史上最重要對白一樣，既震撼又難過。唔係啩？究竟知唔知木村光希個阿媽係工藤靜香？抑或，知道係工藤靜香，不過唔知道工藤靜香後生時靚到甚麼程度？<br>唔好講小貓俱樂部吖。我講Yes Card。Yes Card熱潮橫跨九十年代，本地最具代表性人物應該是周慧敏及黎明。台灣幫之中，最搶手是林志穎？日本來的，肯定是酒井法子與工藤靜香最受歡迎。兩種完完全全不同的風格，酒井法子當年還未傳出吸毒醜聞，走純情乖乖女路線，劉小慧照抄也掙到個學生情人殊榮，討到學生哥歡心是合理不過的事。工藤靜香呢？一把長髮，形象帶點野性，眼角眉梢盡是風情，個樣可能有少少似王祖賢，但氣質其實溫碧霞，甚至陳雅倫。這種性感尤物型，照道理，應該更受貨櫃司機歡迎，居然打得入學校市場？真係靚嘛。學生時代的人類未有智慧去了解內涵，才是最貪靚的動物。<br>兩位一代日本偶像先後奉子成婚。酒井法子嫁給自稱滑浪運動員的高相祐一，被教唆吸毒，演藝事業一度被拖垮。前幾年開始復出，保養算得宜，又換來甚麼吃了防腐劑美魔女的稱號。同一時間，比酒井法子遲兩年結婚的工藤靜香，擇偶眼光和運氣都好得多。當你個丈夫是木村拓哉，演藝事業的發展當然不可能跟全盛時期相比，但轉戰藝術創作界別，同樣可以，無論珠寶設計抑或油畫製作，屢獲殊榮，還要擁有個人銀飾品牌。數日本偶像歌手轉型轉得最成功的，工藤靜香肯定是其中一個。<br>沒有用的。我們只關心工藤靜香醜了幾多。私吞萬人迷本身就是死罪，何況婚後淡出娛樂圈，工藤靜香不似酒井法子，似乎不太介意讓樣貌及身形走樣，一時一個殘樣出現，一時一個膠樣見人，令大眾越來越替木村拓哉不值。對呀，作為一個街外人，肯定一廂情願地覺得像謝霆鋒與張栢芝的靚仔靚女組合才是絕配，彷彿完全不用理會性格、價值觀或者生活習慣，面對面便足夠天長地久。於是，如果老公是個靚仔，做老婆的，就算日日匿埋湊仔，也必須日日夜夜化濃妝；千萬不要餵人奶，因為媽媽要節食保持苗條；去超市去街市也要當正自己去康城影展行紅地毯般盛裝打扮。五十歲還保持一個十五歲的模樣，才可以招人羨慕。<br>你是木村拓哉，真係會娶個咁樣嘅老婆？一家大細打算開開心心吃個晚飯，個老婆只肯咬條青瓜，因為七點過後少吃，怕肥；想出去陽光海灘旅遊散個心，個老婆要先戴頂帽再加副太陽眼鏡整多件樽領衫都未計每隔十五分鐘噴一次防曬，因為怕曬黑後會影響皮膚質素。幾靚都死。曾經看過一篇報道，解釋工藤靜香為什甚麼不似其他女明星，可以長時間將樣貌保鮮：原來因為跟木村拓哉約定每周滑浪至少一次，為避免影響海洋生態，更絕少塗上護膚產品，老化幅度自然較大。如果報道真確，很容易便理解到為甚麼工藤靜香可以跟木村拓哉結婚十八年。有幾多個美女，願意為愛情作出如此程度的犧牲？同期的中山美穗，為婚姻，遠赴巴黎定居，也只維持到十二年。工藤靜香能夠在不被看好的情況下守得雲開，一點也不容易。<br>所以，今日看見木村光希，不要一味說贏在木村拓哉的基因夠強大啦。就算她似足阿媽，效果也只會一樣令人無比驚嘆。如果對工藤靜香的印象仍然停留在一個阿婆又瘦又乾冇乜笑容，是女巫的最佳代言人，不妨google一下她的寫真集和MV出來欣賞，仍然不滿，就投訴我吧。似羅霖似陳煒，逆齡地越大越美艷，不讓後生女子比下去的，固然值得讚許；似工藤靜香，以符合年齡的方法好好生活，其實也不是問題。討好不到全世界，討好到一個就夠。</p><p>撰文：方俊傑<br>觀塘長大，壹仔打滾，偏愛西片、西劇、中日韓美女。利物浦悲慘球迷，非西人一個。<br>facebook : 方俊傑</p></body></html>