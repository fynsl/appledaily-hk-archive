<html><header><meta charset="utf-8"><title>趣趣地：C朗歸隊畀阿仔搶fo</title></header><body><h1>趣趣地：C朗歸隊畀阿仔搶fo</h1><p>葡萄牙隊長基斯坦奴朗拿度（C朗），幫皇家馬德里踢完歐聯決賽之後獲國家隊批准放陣假，去咗西班牙馬貝拉島玩完幾日後先返去報到，結果C朗一返嚟，禮拜四主場友賽阿爾及利亞即刻踢正選單箭頭，雖然佢冇波入，不過交出一個助攻，葡萄牙最後贏3:0。今場葡軍嘅陣容明顯年輕化，21歲嘅新星翼鋒干卡路古亞迪斯梅開二度，加埋23歲中場波基斯費南迪斯整多粒，大勝一場壯行色。葡萄牙喺世盃前嘅三場熱身賽，埋單有一勝二和，佢哋即將出發去俄羅斯準備世盃B組賽事，同組有西班牙、伊朗同摩洛哥，第一輪葡萄牙就會硬撼西班牙。<br>今場除咗賽果外，最搶鏡係C朗個大仔，今年七歲嘅小C朗，賽後落球場同老竇踢波，連凌空半窩利都出埋，有姿勢有實際，真係虎父無犬子，C朗見到囝囝咁叻，都露出個慈父笑容。<br><br>--------------------<br>Now TV每日只需$6*，<br>全年睇盡猛片，新劇，世界盃<br>即刻撳下面登記優惠或致電2888 1888(後按2)申請啦！<br> https://bit.ly/2JqDJKw <br>*優惠期有限，受條款及條件約束。</p></body></html>