<html><header><meta charset="utf-8"><title>【沙田新戲院】實睇全港首個455吋4K LED銀幕　記者：對比度高黑位實淨</title></header><body><h1>【沙田新戲院】實睇全港首個455吋4K LED銀幕　記者：對比度高黑位實淨</h1><p>沙田新城市廣場戲院裝修多時，終於重新開幕，新戲院地點同舊址相近，改名「Movie Town」，號稱是新界區規模最大戲院，有7個影院之多。開張前邀請記者體驗，今次搵Gadget Guy試睇其實大有原因，因為Movie Town幾個影院都用上新科技新技術。例如5號院就配備了全港首個Samsung Onyx Cinema LED螢幕，即係同電視一樣自己發光，咁同平時用的投影機同投影銀幕有乜分別呢？</p><p>實際試睇幾條trailer，呢個455吋4K LED螢幕對比度的確高，黑位實淨，光位亦比較鮮豔，感覺似看4K HDR影片。皆因投射畫面幾暗都好，都唔能夠做到全黑，Samsung呢塊LED除了由面板發光，亦用上特別塗層，暗位能表現出純黑像素，Samsung業務銷售副總監羅兆輝（Gary）：「理論上這台LED螢幕能做到無限對比度，另外亦不像投影銀幕，會受投影角度影響走樣變形，受現場光線的影響也較少。」過往睇戲一定要全黑，使用LED螢幕現場即使有燈光，亮度表現仍然不錯。預計場地用途會更廣泛，例如搞電競比賽或睇世界盃都有可能。<br></p><p>除LED螢幕，Movie Town還有兩間主打4K鐳射投影加震凳的House FX影院，一間主打高質3D效果的Real D影院和一間MX4D影院。記者睇完之後覺得Real D影院效果最突出，所用的「終極銀幕」也是全港首次應用，個名有啲老土，但有現今最高技術的92%反射率，以前睇3D電影成日覺得戴完眼鏡暗咗一大截同多鬼影，喺呢個影院睇就無問題，看得出明顯比其他戲院光了一截。<br><br></p><p>看電影除了銀幕很重要，食物也很重要。小食部都花過心思，除傳統的爆穀汽水，特色食物亦多元化，有北京填鴨卷和牛油果醬墨西哥卷，亦有西式甜品如迷你泡芙、芝士撻等等。記者試食，北京填鴨卷和西士撻唔係得個樣，味道幾唔錯，前者鴨肉份量足，配合京葱等配料，味道夠正宗；後者芝士夠creamy，食落甜而不膩，好啱睇住戲食。<br><br>沙田開番戲院，對於新界街坊嚟講一定係好事同更加方便，而Movie Town各種設備亦有新戲院應有的水準，去開沙田不妨留低睇套戲，試試新科技。</p><p>Movie Town<br>地址：沙田新城市廣場1期L1,L2及L3樓層<br><br>記者：梁志穎、司徒港燊<br>攝影：周芝瑩<br></p></body></html>