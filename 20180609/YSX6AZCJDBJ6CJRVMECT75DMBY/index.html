<html><header><meta charset="utf-8"><title>【百老匯電椅中心】怪獸家長大戰《侏羅紀世界：迷失國度》 </title></header><body><h1>【百老匯電椅中心】怪獸家長大戰《侏羅紀世界：迷失國度》 </h1><p>「恐怖過侏羅紀：本地怪獸家長」<br><br>世上有乜恐怖得過《侏羅紀公園》嗰啲恐龍？<br></p><p>我會話係棲息港九新界嘅怪獸家長，仲有更瘋癲嘅幼稚園面試官。好多小朋友已經背到「A for Astronaut」，家長依然覺得唔夠照，可見幼稚園入學面試已經深到超現實境界。估唔到電影公司竟然睇中呢種畸形心態，專登為《侏羅紀世界：迷失國度》炮製宣傳片，瞄準怪獸父母同可憐嘅適齡小孩。一系列短片搵嚟英語流利嘅「蝦餃媽」（陳慧琳）主持，教授戲入面啲恐龍嘅英語發音：乜「A for Apatosaurus」（大概係「阿-Pat-都-梳-Rus」）、乜「B for Baryonix」（斷估係「啤-Ri-安-Nix」），仲有長過長頸龍條頸嘅「Tyranosaurus Rex」（太煩，唔拼喇）……。如果我係細路，俾阿媽迫我背呢抽嘢，我估會喊晒口攬實佢對腳：「媽咪，我唔想睇《侏羅紀》呀！」 <br></p><p>「原來暴龍好多毛」<br>背誦，學習必要環節，不過亦係最無癮嘅環節，家長老師實在不應操之過急。可惜香港教育制度最叻就係將學習變得零趣味，令小朋友由細到大討厭讀書。平心而論，《侏》幾條宣傳片不至於一味叫小朋友背生字，都有滲番少少關於恐龍嘅小知識。假如家長真心想引發小朋友嘅好奇心，我建議你講一個大朋友都未必知嘅驚人發現：原來暴龍有羽毛㗎！<br><br>可能大家都喺恐龍圖書見過「始祖鳥」呢種有翼、有羽毛、識飛嘅史前生物，不過以下講嘅唔係呢啲小兒科。早喺2014年，美國《國家地理雜誌》一篇文章已經提到，原來幾乎所有恐龍都有羽毛！過去20年，古生物學家已經喺中國發現有羽毛嘅恐龍化石，之不過五種都屬於「速龍」科目，因此學術界尚未大膽定論。直至2014年七月，有科學家喺學術期刊《Science》發表文章，指西伯利亞發現新品種恐龍Kulindadromeus zabaikalicus嘅化石，上面明顯睇到羽毛；由於新發現同「速龍」屬於完全唔同嘅品種，為「所有龍都生毛」嘅論說提供咗有力證據！ （詳情可以睇睇《國家地理雜誌》，原文： https://bit.ly/2kSrh8p） <br><br> 「《侏羅紀》呃你十年八年」 <br>試諗吓：長頸龍、劍龍、三角龍甚至暴龍，統統長有雀仔一樣嘅羽毛……試問有乜比呢項發現更刺激細路仔嘅求知慾？ <br><br>騎呢嘅係，開拍《侏羅紀》系列嘅Amblin公司早知道呢項發現，只不過無動於衷。早喺三年前《侏羅紀世界》第一集製作期間，唔少古生物學家睇過電影嘅概念插圖已經表示不滿，認為製作人有責任忠於科學，唔應該擅自幫恐龍剃毛。奈何導演Trevorrow嘅回應斬釘截鐵：「《侏》片係科幻電影，唔係紀錄片。」（詳情可以睇睇英國《獨立報》呢篇文章： https://ind.pn/2M7cq6l） <br><br>雖則佢有佢道理，但Trevorrow嘅講法無疑兜嘢星咗大師史匹堡一巴。1993年，史匹堡執導第一部《侏羅紀公園》，正因為恐龍造型極貼近其時嘅科學知識，而贏得古生物學家嘅讚賞。事實上，除咗外形嘅考究工夫做得足，片中恐龍嘅特性，包括智慧高、速度極快，亦打破咗以往荷里活錯誤印象。《侏》片影響之深遠，令好幾代中外觀眾包括我，一講起暴龍都覺得係史匹堡嗰條咁嘅樣，之但係古生物學發展一日千里，當日被視為準確嘅描繪，依家睇番已經明顯過時。<br><br>「為小朋友默哀」 <br>在商言商，電影公司當然有票房考慮。若然將暴龍、速龍整到雀仔咁樣，觀眾入唔入場真係話唔埋。其實為咗電影嘅娛樂性，史匹堡早喺《侏羅紀公園》第一集已經有幾個「偷雞位」：例如現實中嘅Dilophosaurus並無頭冠，亦唔曉噴毒液；史匹堡之所以畫蛇添足，可能只係唔想觀眾將佢同速龍撈亂。<br><br>當然，作為家長嘅你大可以將呢啲juicy冷知識傳授畀小朋友，甚至作定篇英文稿，等佢由「Did you know dinosaurs have feather?」一路背到西伯利亞考古發現，包保啲幼稚園爭住收你寶貝仔女。又當然，如果你真係咁變態，我除咗為你小朋友默哀都唔知講乜好。（一直深信小朋友有無好奇心，都係睇個大人。假如閣下連「恐龍有羽毛」都無興趣，又憑乜迫啲細路背Tyranosaurus?）<br><br>撰文：阿雞  <br>《蘋果動新聞》前創作總監，文化雜食者，high嘢cheap嘢都啱，淨係冇中間。現為網台Booom主持cult片節目《百老匯電椅中心》，並負責附屬FB群組《百老匯電椅中心:放棄治療部》（broadwayelectricchair）    <br><br>全新旅遊專頁，即like籽想旅行： https://fb.com/travel.appleseed <br></p></body></html>