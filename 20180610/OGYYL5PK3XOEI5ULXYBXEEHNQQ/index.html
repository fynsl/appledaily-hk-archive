<html><header><meta charset="utf-8"><title>【劏車場尋寶】廢車場尋一代名車　買Mini頭冚返屋企做擺設</title></header><body><h1>【劏車場尋寶】廢車場尋一代名車　買Mini頭冚返屋企做擺設</h1><p>當汽車有零件損壞，好多人都會往錦田一帶的劏車場碰碰運氣，希望找到又便宜又啱用的零件，解決燃眉之急。<br><br>錦田一帶的劏車場大大話話冇一百都有幾十間，間間都如層層疊將車輛堆至山高，睇落似乎一模一樣，其實全部都有分門別類，例如有些劏車場專做歐洲車，有些專做日本車，有些專做拆件，有些一定要整架賣走，亦有些專做出口生意；去之前做定功課，可行少好多冤枉路。</p><p>就以經營了18年的雷記為例，就是只做歐洲車的劏車場，更加是行內公認的平治專科，任何型號、任何零件都背得滾瓜爛熟，老闆完全不用查電腦，望一望便知道什麼零件啱你部車用，唔到你唔服。<br><br>除了買劏件之外，劏車場其實亦是一個車迷好去處，因為特別多靚車睇；而所指的靚車，就是那些很殘舊，甚至支離破碎的一代名車。說來似乎有點變態，但記者每次睇到這些靚車的下場，總會覺得很治癒。據雷記老闆文哥指出，開業這麼多年以來，除了專收平治之外，基本上任何歐洲車都會收，寶馬、奧迪、福士已經多到不計其數，就連法拉利、林寶堅尼、瑪莎拉蒂、勞斯萊斯都收過好多部，有些是因維修費太貴，車主選擇放棄維修而劏車，亦有些是因為嚴重意外（撞擊、燒毀）導致無法維修。但對於一間劏車場來說，任何汽車無論狀態有幾殘破，都總有其價值所在，就算全車冇一件零件可循環再用，當廢鐵秤點都賣到錢。</p><p>而擺得在劏車場的汽車，則大致可分為兩類。第一類是本地的劏車，假如尚有牌簿（車輛登記文件）、車身企理、勉強行得走得的，就會靜待有緣人買下來作翻新用；若沒有牌簿，已不能再於本地行駛的話，則主要用作出口用途，亦經常吸引到南非、澳洲及泰國買家過來尋寶，通常每次買三、四部。第二類劏車，就是那些毫無維修和翻新價值的廢車，因要慳位所以一般都會疊高擺放，到有客人需要時，小至一盞指揮燈，大如車門、頭冚甚至引擎都可拆下來賣走，就算已被拆剩車架部份，亦可如「斬燒味」一樣要邊份斬邊份，到最後買不走的，就會當廢鐵處理。<br><br>查詢：雷記汽車零件<br>錦田錦上路579號<br><br>採訪：廖宏俊<br>攝影：張志孟、蕭志南<br><br>全新旅遊專頁，即like籽想旅行： https://fb.com/travel.appleseed </p></body></html>