<html><header><meta charset="utf-8"><title>爆相爆片：三隻醉貓擒的士　踢又踩</title></header><body><h1>爆相爆片：三隻醉貓擒的士　踢又踩</h1><p>呢個57歲姓曹的哥好黑仔！前晚（10號）佢揸的士經過灣仔道與天樂里交界停燈位，點知遇着三隻南亞醉貓，喺雙黃線夾硬要上的士，佢唔肯開門，話晒今個月1號起喺限制區上落客，俾人捉到嘅話，張牛肉乾盛惠560蚊㗎喎。三隻醉貓上唔到車發爛渣踢車門，其中一人仲擒上的士車頂踩爛個燈箱。</p><p>路過同鄉影低惡行</p><p>跟住佢失平衡由車頂跌落地，起番身又爬上車頭冚，摩打腳咁踢到的士大銀幕變蜘蛛網，另一個就坐喺的士前面馬路唔畀的哥，開車。路過嘅同鄉李先生影低晒佢哋失禮鄉親嘅惡行，的哥一直喺車入面打電話，相信佢報警。<br>雖然係同鄉，李先生大義凜然咁話同鄉唔啱：「香港有法律，唔應該毀壞的士，用咁暴力嘅方法！好心痛，我哋係土生土長，應該貢獻社會，想做一個好形象畀香港，當呢個係自己個家……你一個南亞裔做呢啲行為，全世界就會覺得個個都係一樣！」<br>警方證實，前晚9點幾，灣仔天樂里同灣仔道交界，一名南亞漢偕兩友人想坐上的士不遂，跳上的士、又拍又打整爛車窗，的士司機報警，警察到場拉咗一個48歲南亞漢涉嫌刑毀。的哥同阿sir講，喺燈位之前嗰三個人曾經走出馬路攔截佢架車，佢已經扭軚避開，但佢哋仲追上嚟。</p></body></html>