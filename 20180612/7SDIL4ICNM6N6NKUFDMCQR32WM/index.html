<html><header><meta charset="utf-8"><title>爆相爆片：交通黑點證生死相許新人馬路影婚照</title></header><body><h1>爆相爆片：交通黑點證生死相許<br>新人馬路影婚照</h1><p>影婚紗相啫，唔使玩命嘅，但前晚（10號）就有對新人，喺旺角鬧市彌敦道嘅馬路中心影婚紗相。嗰度車來車往仲係交通黑點，佢哋咁搞法真係好牙煙，途經嘅車輛都要收慢，司機驚揩親佢哋就大鑊。有目擊者斥責呢對新人咁樣係害人害己，隨時紅事變白事㖭。<br>周先生當晚8點幾經過，拍低咗呢對新人影婚照嘅驚險場面。呢對新人女嘅着住婚紗，男嘅就牛仔褲加T恤，旁邊有兩個攝影師攞住相機、攝錄機，同佢哋拍嘢。周先生話當時對新人完全無理會紅燈，亦當交通規則無到，企喺彌敦道同亞皆老街交界十字路口嘅黃格仔上面，企咗最少10分鐘，其間仲擺晒pose咁。</p><p>巴士擦身過</p><p>現場交通好繁忙，唔少車經過時，司機見到都打個突，立即收慢避免發生意外。有巴士仲要僅僅同對新人擦身而過，有車長轉彎時要超慢速，扭盡個軚先過到，真係險過剃頭。<br>其實現場路口係長期交通黑點，舊年11月就有嚟旅遊嘅內地少女，俾架轉彎嘅城巴輾斷腳。有市民話當日黃昏已經見對新人喺嗰度影婚紗相，仲聽到對新人同攝影師都係講普通話嘅。周先生鬧爆呢對新人做法自私，害人害己，認為如果警方發現類似情況，應該檢控。<br>大律師陸偉雄就話，類似咁樣企喺馬路影婚紗照，已涉嫌觸犯《道路交通條例》第48條，因為會危害佢本人或其他人嘅安全，可被判罰款2,000元。另外如果發生意外造成人命傷亡或財物損失，呢對新人仲要負起賠償責任，如果係攝影師提議企喺馬路影婚照，攝影師都可能俾死傷者索償。</p></body></html>