<html><header><meta charset="utf-8"><title>爆相爆片：霸𨋢搬屋工踢傷女保安</title></header><body><h1>爆相爆片：霸𨋢搬屋工踢傷女保安</h1><p>搬屋搵着啲唔專業嘅公司同工人，有時真係累街坊。前日（10號）下晝12點左右，鰂魚涌康景花園B座有住客搬屋，兩個搬運工人霸住部𨋢搬嘢上樓，其中一個着黑衫嘅工人喺𨋢入面接應，另一個40幾歲着灰色衫紅褲嘅工人就喺𨋢外面。佢哋將好多袋嘢放喺𨋢門外阻住晒，仲搞到居民無𨋢用，居民梗係投訴啦。</p><p>涉事公司：唔知邊個</p><p>22歲姓鄭女保安員嚟到處理，當時着紅褲嗰位工人推完一板車嘢入𨋢塞滿咗，仲想推另一板車入𨋢，女保安見到咁，於是就企喺𨋢入面，阻止工人再搬貨入𨋢。點知呢個紅褲搬運工人竟然發爛渣，起飛腳踢傷呢位弱質纖纖嘅女保安。<br>事後警員接到呢位女保安報案，趕到現場調查，將女保安送去東區醫院治理，但個涉案工人就已經走咗。案件列作襲擊，暫時無人被捕。有目擊事發經過嘅居民，睇唔過眼個搬運工踢傷女保安，就向《蘋果》爆相爆片，一定要追緝兇徒咁話！<br>《蘋果》打去問過涉事嘅實惠搬屋有限公司，對方有個自稱姓黎嘅男人就一味話唔清楚件事，又話唔知邊個工人踢傷女保安喎。不過閉路電視就清楚影到工人個樣囉。</p></body></html>