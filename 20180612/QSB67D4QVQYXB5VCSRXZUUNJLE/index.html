<html><header><meta charset="utf-8"><title>中環在線：紅酒獲唐唐力讚怡園主席：上市唔靠拍膊頭 - 李華華</title></header><body><h1>中環在線：紅酒獲唐唐力讚<br>怡園主席：上市唔靠拍膊頭 - 李華華</h1><p>近年紅酒喺香港越來越流行，但唔少人都認為法國、意大利等西方出產嘅先係上品。但凡是總有例外嘅，好似今日開始招股嘅怡園酒莊，唔好睇佢係內地出品，就以為冇好嘢，佢出產嘅紅酒曾經獲得唔少香港識飲識食嘅財金界人士力讚，包括出晒名嘅紅酒收藏家、前政務司司長唐英年；而新世界（017）副主席鄭志剛，據聞亦用怡園嘅紅酒送禮。</p><p>盼同KOL合作</p><p>怡園主席陳芳話，同鄭志剛OK熟，但公司上市就唔會叫佢認購支持，「佢（鄭志剛）支持我哋啲酒，就梗係開心，但始終公司係面向市場，所以唔想靠拍膊頭做生意，拍得幾耐呀？」佢話，公司寧願做多啲推廣，好似同KOL合作。查實𠵱家鄭志剛都好積極投身藝術文化，算係半個KOL，計華華話，怡園都可以考慮下合作。<br>話時話，怡園酒莊位於山西省，由1997年由港商陳進强創立，主要銷售點喺內地，𠵱家由佢個女陳芳接手。出身釀酒世家，陳芳話佢兩個女細細個已識飲酒，而且仲特別為佢哋每人釀咗一款酒，仲以佢哋嘅名命名㖭。<br><br>李華華<br>mailto:LiWaWa@AppleDaily.com</p></body></html>