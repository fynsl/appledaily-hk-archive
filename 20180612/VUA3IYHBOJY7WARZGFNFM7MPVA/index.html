<html><header><meta charset="utf-8"><title>【裝修DIY】LEGO傢俬1.8萬蚊點砌法？床、凳、櫃、枱樣樣齊</title></header><body><h1>【裝修DIY】LEGO傢俬1.8萬蚊點砌法？<br>床、凳、櫃、枱樣樣齊</h1><p>細路仔都鍾意砌LEGO積木，夢想中一定「FF」過長大後可以用積木砌間屋居住，而呢個夢唔再係「FF」，因為香港已經有人引入類似LEGO的大型積木EverBlock，可以砌牆、枱、凳，甚至一張床！令用家一嘗兒時夢想，記者亦都實測用大型積木可砌出一個家，隨時平過買家俬連裝修。<br><br>去年引入美國品牌EverBlock來中港澳台代理的蘇子賢Ivan，以香港作為首站，去年9月先入一櫃貨試水溫，結果立即大賣。由於產品美國製，體積又大，運輸需時，第二櫃貨已經要到今年頭才運到香港，客人遍佈商家、學校以及住宅，目前分出售及出租兩種，一件最大12吋x 6吋的Block，售價84元，最細的3吋x3吋38元，價錢並不算便宜。<br><br>Ivan解釋賣點是可塑性及易於變動：「例如有客人生咗BB，用嚟砌間房出嚟，隨住BB年紀長大，間房可以變大啲，張床又可以變長啲。」成本方面，他強調只要改動多過一次，用積木砌會較化算：「如果你裝修砌幅牆出嚟，間一間房成本大約1萬元，用EverBlock大約1.5萬，但如果將來想拆咗間房，或者間大啲，咁用block一定會平啲，同埋慳時間。」他又透露，有居住村屋的客人買Block，用來於天台砌家俬，因為非固定物件，因此不屬僭建物。客人可上官網，透過3D Virtual Builder 程式，自動用軟件砌出心水模型，網站會顯示使用了積木的數量及價錢，讓買家預先設計圖紙。<br><br>EverBlock看似LEGO，但其實LEGO的interlock技術專利已經結束，而且EverBlock的配件用方形點，跟LEGO的圓形亦有所不同。去年一條用積木砌出兩間房的短片熱爆網上，Ivan於是傾代理權，引入香港，今次投資逾200萬元，目前出售收入佔八成，不過Ivan認為未來出租的利潤及收入增長會更快。出租目前固定是首日租金為售價兩成，其後每日租金為售價5%，運輸連安裝為售價10%，假設租用block擺放展覽3日，合共是售價的40%，他表示：「我成日同啲客講，如果你用多過一次，不如買咗啲貨！」<br><br>EverBlock積木共有16種顏色，7款不同形狀，最近更推出地板，望落好像放大版LEGO，每塊BLOCK重1公斤，十分硬淨，砌起來和砌LEGO無方別，但屬易砌難拆，記者亦實測在不足200方呎的地方，模擬一間套房，透過積木砌出全屋家俬，當中包括L形牆、床架、飯枱，電視機櫃以及兩張凳。<br><br>首先在劏房中砌L形兩幅牆，用作間房之用，兩人砌出一幅6呎高的牆花了不足半小時，砌牆亦有技巧，需在底部砌出「工字形」，才有足夠承托力，體重200磅的男士爬上積木牆，亦十分穩陣。價錢方面，兩幅牆共用了90個Block，大約7,560元。一張凳用了6個Block加兩塊板盛惠600元，價錢不菲，但勝在玩味十足，兩張細凳亦可隨時合體為一張大凳。連同床架、飯枱及電視機櫃，全屋家俬合共花費約1.8萬元。<br><br>EverBlock裝修清單：共 $18,090<br>牆用 $7,560 (90 Full Block)<br>3呎單人床 $4,536 (54 Full Block)<br>飯枱 $2,688 (32 Full Block)<br>電視機櫃 $2,016 (24 Full Block)<br>凳 $600 -$690 (6 Full Block + 配件)<br><br>記者：陳新政 余曉芸<br>攝影：晉平安 黃偉傑<br>剪接：林家鴻</p></body></html>