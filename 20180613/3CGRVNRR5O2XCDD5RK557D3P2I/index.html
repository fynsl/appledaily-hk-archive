<html><header><meta charset="utf-8"><title>爆相爆片：屋主嘆燕子亦遇土地問題</title></header><body><h1>爆相爆片：屋主嘆燕子亦遇土地問題</h1><p>燕子40天成長過程轉眼飛逝，記錄影片嘅梁太大為感觸，眼見燕子父母選址自己屋企簷底而喜出望外，目睹燕子媽媽銜走死去的孩兒時又悲從中來，短短日子令梁太感受到生命嘅奧妙，不過乳燕出世後不足一個月，就被父母趕走離巢，又令佢不禁慨嘆燕子同香港人一樣，都係要面對土地問題。<br>錦綉花園遠離元朗鬧市，梁太兩夫婦同兩隻愛犬6年前搬入，梁氏屋企一直係動物天堂，不時有雀鳥飛到後花園，除燕子外更曾經有相思雀闖入家中作客。今次機緣巧合記錄到燕子生育過程，梁太深受感動，最記得燕子父母每日來回幾十次，只為餵飽稚子，但最終仍有兩隻幼燕夭折，更由父母親口叼走。</p><p>望市民多體諒小動物</p><p>梁太又感慨近年幾次爆發禽流感災情，令唔少市民聞鳥色變，不時向食環署投訴，搞到野鳥無處容身，連燕子父母都要趕走啱啱成長嘅仔女離開。佢話，拍片除咗希望同市民分享新生命喜悅，亦希望市民能體諒小動物，等佢哋有安身之所。網民大多都認同，留言祝福燕子，更有人話：「我都想燕子喺我屋企築巢。」</p></body></html>