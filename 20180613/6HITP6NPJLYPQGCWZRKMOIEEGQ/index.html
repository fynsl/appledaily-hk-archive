<html><header><meta charset="utf-8"><title>隔牆有耳：厲害了「愛國不分紅底唔紅底」689︰香港需要更多屈穎妍 - 李八方</title></header><body><h1>隔牆有耳：厲害了「愛國不分紅底唔紅底」<br>689︰香港需要更多屈穎妍 - 李八方</h1><p>建制派知名KOL屈穎妍噚日開記者招待會宣傳新書，就連全國政協副主席、前特首梁振英都畀面撐場，唔少得嘅當然係一樣好「紅」嘅周融同前新聞統籌專員馮煒光，大家仲發言支持一番㖭。見到場面咁「盛大」，八方都好想為大家報道一下「盛況」，不過主辦單位之一嘅「HKG報」向《蘋果》下禁令，有個職員直頭話：「你哋有權採訪，但我哋都有權唔畀你入。」<br>查實呢，除咗娛樂性，相信冇乜重要性，八方同事轉身走人，橫掂唔少「紅底」網媒都有直播，仲要任睇唔嬲。據直播畫面所見，689當正自己有書發佈，發言時間仲長過屈小姐，佢話自己將來出書，書名會叫《我係英皇仔又如何？》，話自己即使係殖民地官校出身，都支持中國收回香港，因為「愛國不分古今、不分中外，係自然而然嘅」。佢又話，無論紅底唔紅底，香港需要更多屈穎妍喎，大讚對方敢言直說。</p><p>暗斥老董推八萬五欠決心</p><p>其間689仲重提前特首董建華放棄「八萬五」，係因為特區政府受到社會輿論壓力，同立法會「反對派」議員反對，不能推動，深信當年政府若能堅持，實現計劃，「香港如今唔存在房屋問題」。有記者喺答問環節問佢係唔係鬧老董？佢冇正面回應，只稱如果有立法會支持，就唔存在房屋問題。<br>至於屈小姐，佢話自己係左校出身，為咗鼓勵同為愛國學校出身嘅師弟妹，所以出版呢本名為《既是紅底又如何？》嘅書，希望支持中國嘅人，可以理直氣壯。<br><br>李八方</p></body></html>