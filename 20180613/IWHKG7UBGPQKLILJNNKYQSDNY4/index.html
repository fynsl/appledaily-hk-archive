<html><header><meta charset="utf-8"><title>求驗客手記：紅魔8‧5踩拜仁「新」場迪基亞上艦冇份？</title></header><body><h1>求驗客手記：紅魔8‧5踩拜仁「新」場<br>迪基亞上艦冇份？</h1><p>球季啱啱完，世盃都未開始，不過大部份球隊已排好晒新球季嘅季前熱身賽程，曼聯八月五號會喺「新安聯球場」作客拜仁慕尼黑。點解叫新？事關慕尼黑1860新季會搬離呢個場，拜仁獨霸球場後將佢油成全新紅白色嘅塗鴉圖案，球迷到時就會知真身係點，不過曼聯門神迪基亞又放風話世盃後未必留隊噃！<br>拜仁新帥尼高高華會喺下月一號正式履新，球隊將會喺七月國際冠軍盃出戰，21號喺奧地利鬥巴黎聖日耳門、25號去到美國費城對祖雲達斯，28號去邁阿密友賽曼城，然後返德國，八月五號對紅魔。拜仁就稱呢場友賽會喺「新安聯」踢，事關同市宿敵1860慕尼黑新季會遷出安聯，拜仁將安聯嘅觀眾席用上球迷嘅設計佳作做塗鴉，肯定會令人耳目一新咁話。</p><p>傳皇馬斟介波亞斯</p><p>曼聯都會去美國踢足五場國冠盃，分別會對CF阿美利加、聖荷西地震、AC米蘭、利物浦同皇家馬德里，然後就飛去慕尼黑對拜仁，不過到時西班牙國門迪基亞就唔知仲喺唔喺度喇。話說皇馬多年嚟一直都吼實迪基亞，仲吹過話之前施丹劈炮唔撈，都係同會長佩雷斯係都要買迪基亞而唔肯簽夏薩特有關。近日迪基亞被問到會唔會轉會皇馬，佢就不置可否喇：「我嘅未來？世盃係我家陣最關心嘅事，球壇中可能發生嘅事實在太多，我能夠做嘅係冷靜面對。」皇馬嗰邊暫時未有教練，《馬卡報》就講話皇馬正同前車路士領隊波亞斯傾緊，睇吓佢有冇興趣上「艦」咁話！</p><p>紅魔新兵未踢就傷</p><p>迪基亞兩年前喺歐國盃期間，曾經同一宗性侵案扯上關係，現任西班牙首相佩特羅當時仲公開表示唔歡迎迪基亞為國家隊上陣。不過隨住指控因缺乏證據未能成立，佩特羅近日亦私下向迪基亞道歉，不過呢位27歲曼聯門將仲話希望首相公開道歉。<br>另外，曼聯上個禮拜三喺波圖簽入嘅19歲後衞達洛特，佢禮拜日被拍到撐住拐杖到奧脫福睇慈善賽。原來呢位新紅魔上季尾已經因膝傷錯過咗幾場波，不過曼聯就預計佢可以趕得切參加季前嘅美國之旅。</p></body></html>