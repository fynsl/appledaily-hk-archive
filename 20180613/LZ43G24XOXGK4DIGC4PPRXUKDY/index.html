<html><header><meta charset="utf-8"><title>智取大市：兩極化可以更癲 - 晉佳</title></header><body><h1>智取大市：兩極化可以更癲 - 晉佳</h1><p>港股上周五跌逾500點後，市況只係回穩兩日，醫藥、教育、消費、重工、物管股又嚟炒到更癲，呢啲板塊仲要選擇性咁炒，其他冇當炒概念嘅板塊，升市就完全唔關事咁。兩極化形勢喺噚日加劇，情況極似2014年炒濠賭科網熱潮咁，里程可能仲未完，冇蟹貨、最好炒嘅半新股21世紀教育（1598）單日一放絕塵，已經錯失追貨良機。<br>同當年濠賭科網潮比較，今日嘅醫藥股，龍頭已逾千億市值，就似當年騰訊（700）、銀娛（027），觀乎銀娛見80蚊頂之前半年，升幅超過一倍，石藥（1093）守得住保歷加中軸再爆升，破頂睇嚟係遲早。新高教（2001）、彩生活（1778）升幅更癲，就似當年嘅次線股如IGG（799）之流。回想當年IGG喺個半月內升逾兩倍，末段兩日狂升近倍，成交單日曾經10億，可以想像到兩極化嘅終極癲況。<br>假如有幸出現單日調整，就有機會畀大家執倉，短線持倉增加喺上述5個板塊之中。彩生活最近一年低位至今升幅1倍鬆啲，其實並不過份，相比唔同板塊，呢個累積升幅比比皆是，歷史市盈率21.6倍，反正都癲，仲計到條數就代表未夠離譜，呢類股肯單日回吐，已值得一博。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>