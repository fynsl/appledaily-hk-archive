<html><header><meta charset="utf-8"><title>【馮仁昭四圍超】唔捨得個腮Eason流汗減重見效</title></header><body><h1>【馮仁昭四圍超】唔捨得個腮<br>Eason流汗減重見效</h1><p>陳奕迅（Eason）噚日以代言人身份現身旺角，為世界盃活動擔任揭幕嘉賓。自細熱愛足球運動嘅Eason，因為細個生得唔夠高大，負責守龍門，之後轉做進攻球員，最鍾意頂頭槌，不過近年體力不繼，有時追波都會拗柴。</p><p>練肌肉力量</p><p>聽日就係今屆世界盃開鑼，Eason希望愛隊德國捧杯，佢會飛去俄羅斯睇揭幕賽：「我第一次現場睇世界盃同第一次去俄羅斯，以前最近都係做巡迴去到黑龍江，我有個疑問唔知嗰度食乜嘢。」<br>Eason最近身形狀態回勇，佢話近年發現企得耐會膝頭攰，了解後發現係肌肉力量唔夠，所以一個月前開始健身：「每次做個半鐘，每星期做一至兩次，其實我好掛住自己個腮，不過自己都覺得好多疾病都係管道塞引起，𠵱家做完健身流好多汗好舒服。」Eason自爆早排曾經諗過做去眼袋手術，但諗過度過之後，覺得手術始終有風險，加上崇尚自然，所以用運動排汗：「我有諗過唔知會唔會自己脂肪強勁，如果做咗手術兩日後，眼袋出返嚟咪好唔抵。」<br>撰文：馮仁昭</p></body></html>