<html><header><meta charset="utf-8"><title>玲玲預測明年有桃花樂瞳想影大肚寫真</title></header><body><h1>玲玲預測明年有桃花<br>樂瞳想影大肚寫真</h1><p>【玲機一動】堪輿學家麥玲玲為《蘋果》娛樂facebook專頁《娛果》，主持全新直播玄學節目《玲機一動》，每集都會邀請不同嘉賓傾偈講玄學，前晚頭炮就請到早前緋聞纏身的樂瞳，由玲玲師傅為她指點迷津。</p><p>鏡子切勿對床</p><p>現年31歲的樂瞳好緊張姻緣，甫見到玲玲師傅就追問，自己幾時會遇到對的人？玲玲師傅屈指一算後，就安慰她說：「出年會遇到個幾好嘅，不過都會成日追追趕趕。」玲玲師傅還說樂瞳命格有利發展遠距離戀愛。之後兩人更研究屋企風水，玲玲師傅教路如果鏡對床會令人容易精神緊張，瞓得唔好。<br>去年樂瞳約滿離開無綫後，為求突破推出性感處女寫真《See La Cilla》，除有噴血比堅尼look之外，更有緬懷當年「校服妹妹」的造型。樂瞳跟玲玲師傅談到寫真話題時，玲玲師傅問她會否再出寫真？樂瞳說：「我諗唔會，當時拍寫真係因為拍完《平安谷之詭谷傳說》，個人肥晒、黑晒，所以想畀個目標自己，同埋趁住自己仲後生留個紀念，所以上年出咗呢本寫真，好多人問我幾時會出，不過我諗，除咗大肚之外，都冇打算再影寫真。」</p><p>接唔正常角色</p><p>之後有網民留言問玲玲師傅，有甚麼方法可以擋第三者？不過玲玲師傅就先講面相問題，之後才透露化解方法，怎樣令到另一半的桃花不要太旺，如在西北方不要擺放太多鮮花等。玲玲師傅最後更叮囑樂瞳，怎樣才可以令事業更好，叫她嘗試接拍唔正常的角色，可能有機會令事業作出突破。<br>採訪：嵐山<br>攝影：林賓尼</p></body></html>