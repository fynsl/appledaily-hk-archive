<html><header><meta charset="utf-8"><title>中環在線：李小加續任加薪：想買新東西 - 李華華</title></header><body><h1>中環在線：李小加續任加薪：想買新東西 - 李華華</h1><p>一如市場所料，港交所（388）行政總裁（CEO）李小加（圖）又獲續約，為期三年，由今年10月至2021年10月。續約後，李小加年薪931.5萬元，較上一份合約每年900萬增加3.5%；不過孖屐都知，李小加嘅底薪只係碎料，佢每年現金花紅加股份獎勵先至和味，佢至今收到94.3萬股港交所，現值2.4億元，大家係咪流晒口水呢？</p><p>「每日高興起床上班」</p><p>咁啱噚日港交所舉行上市18周年酒會，李小加回應話，能繼續作出貢獻感到高興，「每日高興起床上班」，視工作為學習嘅機會，希望能繼續做好云云。講到加薪3.5%，佢幾風騷咁話「正想可以買甚麼新東西」。查實佢只要沽少少港交所股票，已經買乜都得喇，不過為免帶來負面訊息，佢應該有排都唔會沽。<br>數數手指，李小加2009年10月加入港交所，分別於2012年、2015年各續約三年，計埋今次續約，李小加將會領導港交所長達12年。佢上手周文耀，曾於1991年底至1997年任職當時嘅聯交所行政總裁，後來聯交所與期交所合併為港交所後，2003年重返港交所任CEO去到2010年，夾埋先接近12年，所以李小加先係真正「長命」。<br><br>李華華<br>mailto:LiWaWa@AppleDaily.com</p></body></html>