<html><header><meta charset="utf-8"><title>爆相爆片：暖男九巴站長　遮風擋雨</title></header><body><h1>爆相爆片：暖男九巴站長　遮風擋雨</h1><p>歌都有得唱「在世間遮風擋雨有一種愛……」孔小姐每日放工都會喺紅磡海底隧道口巴士站搭巴士過海，平時佢見到啲站長比較粗聲粗氣，催乘客上車，但前日一位身高約5呎8吋、身形瘦削、戴眼鏡後生站長嘅一個舉動，就令佢對站長嘅印象改觀！<br>話說前日有驟雨，6點放工時間紅磡仲落大雨㖭，紅隧巴士站墟冚就梗㗎啦，個個都好狼狽，有人冇帶遮仲慘變落湯雞㖭。現場有幾個站長喺度指揮以免人多混亂，人群之中，孔小姐見到個後生站長揸住一把特大遮喺巴士站跑嚟跑去，每逢有巴士埋站，佢就會跑埋去開遮，原來為上車嘅乘客擋雨。</p><p>被讚謙稱「應該嘅」</p><p>雖然巴士站有簷篷，但當你踏上巴士嗰吓，都總會揼到雨嘅，孔小姐見到咁嘅情景，大讚暖男站長：「Good job！真係好窩心！連其他站長見到都讚佢幾細心喎，佢只係話應該嘅！」孔小姐因為排隊等緊巴士，始終影唔到站長嘅正面，佢希望巴士公司認得出站長嘅背影，表揚同鼓勵吓咁盡責服務嘅員工。唔知九巴收唔收到乘客嘅意見呢？</p></body></html>