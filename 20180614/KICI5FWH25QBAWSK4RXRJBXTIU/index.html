<html><header><meta charset="utf-8"><title>【黑鏡線索】 微軟75億的「道歉啟事」 - 宋漢生</title></header><body><h1>【黑鏡線索】 微軟75億的「道歉啟事」 - 宋漢生</h1><p>【黑鏡線索】<br>本來今篇係延續上一篇稿，科技巨獸是如何煉成的。但忽然有一單主流媒體唔講但其實重要嘅收購剛發生，打尖今日欄位。</p><p>講嘅係微軟以25倍營收天價收購GitHub。GitHub係乜？行外人多數未聽過，行內人就幾乎個個都用，真係暫時未聽過有人唔用，公司唔用個人都用，唔畀錢用都免費用，唔用佢嘅公司大概好打有限（凡事都有例外）。同行外解釋GitHub係乜，佢自己CEO嘅比喻，係好似Wikipedia，俾三唔識七嘅大家共砌資訊，有得睇晒每一個編輯改變，有得審批通過內容變更，不過Wikipedia裝嘅係一頁頁嘅文章，而GitHub裝嘅係程式編碼。再簡單的講，GitHub係所謂「社交編程」嘅工具。<br>俾三唔識七嘅人一齊社交編程，有幾重要？有兩種場合。一種，係公司內部用，一般軟件開發，都會有超過一個人參與，就算唔係同一時間，一個人離開都會有另一人頂上，所以都需要工具去令合作較為順暢。另一種，係open source軟件，基本上成個行業，由伺服器到手機到網站等等，都係靠open source撐住，而open source軟件雖然有些有大公司撐腰，例如請同事去幫手寫，但好多都確實係由個人無償地出力維護。<br>而世界上嘅open source軟件編碼，放係邊到俾人共砌？就係GitHub。GitHub幫手寄存open source編碼，不收分毫，咁都肯？因為大部份人認識GitHub，正正係由使用式者共砌open source開始，所以係最有效嘅marketing工具，有數得計，錢呢，當然係公司內部用嘅客戶負責畀。<br>講番單收購，世界上最大影響力最賺錢但編碼又最收收埋埋嘅軟件係乜？就係微軟嘅Windows，所以微軟一向都同open source世界好唔妥，而亦因此令到後期微軟在行內神憎鬼厭。其實早期微軟形象好好多，事關佢當年就好似後來嘅蘋果app store咁，造就好多賺錢機會畀寫軟件嘅公司，仲要唔收呢家蘋果抽嘅三成分成。但自從互聯網出現，微軟在商言商，當然係不斷打壓呢個威脅自己嘅新軟件平台，總之互聯網應用越廢越好，打壓力度之大，從不惜一切用internet explorer整死Netscape，整死完再解散internet explorer條team，可見一斑。</p><p>收購GitHub　有買貴冇買錯</p><p>但係到今時今日，大家都知，微軟亦都不得不承認，Windows屈機時代已成歷史，Windows可以斷續賺好多錢，但無得再屈機。在新時代，微軟想做雲端生意，但雲端Windows完全唔夠惡，二揀一，為長遠着想，一定係揀雲端棄Windows。Steve Ballmer最叻一步係落台，然後請到而家嘅CEO Satya Nadella，一上任就將Windows從神枱打番落凡間，宣佈以後在雲端會對作業系統一視同仁，唔會齋谷自家製嘅Windows。<br>當然，佢呢步唔係出於好心，係出於自救，但一間惡開嘅公司，要承認眼前嘅新形勢，好多時係比死更難做，微軟遲咗十幾年先肯接受，其實已經好勁揪，認錯係改正嘅第一步。而行收購GitHub呢一步，有買貴冇買錯，方向絕對正確，係一條75億美金嘅橄欖枝，起碼當半句唔開口嘅「之前唔好意思」。<br>行內人嘅餘悸，唔係一時三刻可以忘記，有人聲稱一聽到單收購就話要離開GitHub另覓新居。不過長遠來講，微軟在雲端都係想屈都冇得屈，有佢嘅存在，平衡下Amazon同Google，其實係好事。Satya Nadella不單止令微軟承認新形勢，仲能夠在軍閥割據嘅公司政治上擺平各方面人馬，重新上路，呢一點係神級嘅勁，難怪上任後股價升咗三倍！<br>Satya Nadella同Google 嘅CEO一樣，都係印度人，仲要係印度土生土長到廿歲先去美國讀書個種，竟然升到上全球科技巨擘之頂位，好多人問點解美國科技界咁多華人，冇幾個做得到？係好有趣嘅一條問題。</p><p>撰文：宋漢生</p></body></html>