<html><header><meta charset="utf-8"><title>冰說聰明：飲啖涼茶等盈喜 - 青冰</title></header><body><h1>冰說聰明：飲啖涼茶等盈喜 - 青冰</h1><p>內地電競發展勁，2022年亞運仲列為正式比賽項目，最紅的英雄聯盟職業聯賽（LPL），已經搞到有聲有色，商機亦無限，當中最吸引到青冰眼球的，就是其中一隊參賽隊BLG，國內網友經常為此改花名，其中一個就是板藍根，最搞笑就係剛開季的夏季聯賽，大家赫然發現白雲山板藍根真的成為了贊助商，係呀，香港上市嗰隻白雲山（874）。<br>白雲山主要業務係製藥及知名的消閒飲品王老吉，即係話現時最當炒的藥及消費板塊，去年股價表現平平無奇，今年已經累升82%，主要推動因素，就係王老吉好賣。2017年這個分部的盈利貢獻增長50%，遠比製藥好。4月公佈的首季業績，集團收入同比增30%，盈利更勁增86%，公司解釋盈利急增有六成係來自王老吉，似乎集團將呢個老品牌年輕化，初見成效。以前你覺得王老吉、白雲山、板藍根呢啲名字好老土，依家佢冒著被年青網友恥笑的風險，入侵LPL做贊助，在於一間國企黎講，算係肯放下身段，走進人群。<br>還記得早幾年紅罐商標之爭，代表國企的白雲山爭贏咗港資背景的加多寶。加多寶隨後生產自己的紅罐，同白雲山鬥燒錢宣傳，更贊助早年最紅的節目「中國好聲音」，但經過這幾年減價戰，財力稍遜的加多寶節節敗退，2015年加多寶認衰並將包裝轉做金罐，去年仲要搵另一國企中糧包裝（906）入股增資20億人仔，財困味濃。<br>讀經濟都學過，將主要對手逼走後，市佔率上升，就係加價的時候。白雲山首季已賺8.7億人仔，相比去年上半年的11億，已經非常接近，所以有理由相信，半年結後就會出盈喜，如果有回調，不妨趁低吸納。<br><br>青冰<br> http://fb.com/chingbing888 <br>本欄逢周四刊出</p></body></html>