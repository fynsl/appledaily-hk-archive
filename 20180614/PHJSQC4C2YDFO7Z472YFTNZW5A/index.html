<html><header><meta charset="utf-8"><title>曾搭上有婦之夫4年伍詠薇數婚前伴侶：都有20幾個</title></header><body><h1>曾搭上有婦之夫4年<br>伍詠薇數婚前伴侶：都有20幾個</h1><p>【《蘋果》專訪】<br>百貨中百客，49歲中女伍詠薇憑着合拍劇《飛虎之潛行極戰》中的黑幫「娜姐」角色，深入民心。早前伍姑娘娜姐上身「落區」去到深水埗巡區。自言18歲正式拍拖變身「女人」，與練海棠婚前的男友超過20人。雖然換畫神速，但自言潔身自愛「我冇病，我好乾淨」。</p><p>現年49歲的伍詠薇20歲入行，不經不覺在圈中已經邁向30年。她笑言初初入娛樂圈，以為自己壞過，凡事都可以看穿，做落才知一山還有一山高。伍姑娘亦試過被呃，她說：「壞嘅幕後多啲，呢行三山五嶽，尤其幕後人嚟自唔同階層，幸好我性格嬉戲人生，啲人如果想對付我、想跣我、害我，我就嘻嘻哈哈，佢哋咪唔知我真儍定假儍，加上我儍人有儍福，最後立心不良嘅人就放棄搞我，不如換去搞個乖啲、搞個蠢啲，我就冇事。」</p><p>向人夫太太道歉</p><p>伍姑娘續說：「以前做嘢耐咗，我發現根本有啲人想『戙』你，或想介紹啲人『交易』， 我都後生過靚過嚟，但我唔好嗰啲，唔啱我，因為我自尊心好強，幾男人性格，如果我行錯就會一世被人唱，我硬頸，所以我咁耐以嚟，個底唔花，冇啲核突嘢，只係有一次俾傳媒捉到我同有婦之夫。」伍姑娘當年喪夫，因為芳心寂寞才不計名份戀上人夫，這場沒名份戀愛暗交4年，伍姑娘醒覺後單方面提出分手，有指她相約對方太太見面並斟茶認錯。<br>初戀在18歲才發生，伍姑娘自爆同年失身，她隱晦的說：「18歲先變『成熟』，由girl變woman。其實我好怪，可以好壞、好癲，不過我又有底線，啲人捉唔到我，以為我玩得好癲，呢個女仔好容易到手。」她自爆在成為練太前，男友數目「十隻手指數唔晒」：「有啲fb撞番，點解咁熟口面，有啲唔記得，但我真係冇數過，都有20幾個㗎。」伍姑娘30歲時再婚嫁給練海棠，都算換畫神速，她強調說：「但係我冇病，我好乾淨，係健康乾淨寶寶。」</p><p>撐老公唔係死頂</p><p>明年入「5」半百的伍姑娘，自言人生如坐過山車，前年又為老公「洗底」，她說：「其實個天畀咗好多嘢我，我真係冇扮開心，你有留意都會知我性格係咁，如果唔係咁，頂唔到咁耐，我全部嘢都可以公開，事無不可對人言。上天畀咗好多安排我，呢啲安排我全部受晒，即使重新『洗牌』都唔想預知，唔知情況下過你嘅人生最好，唔知幾歲發生乜嘢，係好刺激，我係一個explorer好肯嘗試，唔可以係你安排我，上天安排得一定有message。」<br>笑言如果有一百歲命，自己都走了一半，伍姑娘覺得能夠在生命中有一個別人記得的角色，獎項只是錦上添花。知足常樂的伍姑娘見過、玩過，享受過，覺得已很足夠：「唔好咁長命，我怕瀨屎、瀨尿冇人同我執，我老公，佢應該騎鶴……哈哈。」話風一轉她又保佑老公要長命，負起照顧自己的責任。<br>採訪：陳杰<br>攝影：仇志中、廖達燊</p></body></html>