<html><header><meta charset="utf-8"><title>一路一帶：增值稅好過空置稅 - 斯郎</title></header><body><h1>一路一帶：增值稅好過空置稅 - 斯郎</h1><p>空置稅成目前政商界最大議題，由政府放風推出，地產商冷淡應對，建制派反對，直到黨報選擇立場支持後，建制立即變「牆頭草」，舉腳贊成，地產商亦急腳澄清，紛紛表示自己無囤積居奇，地建會更指空置稅應擴大至二手樓市場；筆者認為，資產增值稅更能有效打擊炒賣活動，但空置稅亦勢在必行。<br><br>香港資金仍然氾濫，炒家買單位做劏房，住宅及工廈都要劏劏劏。另一方面，大陸人抱住不明來歷的資金，到香港買磚頭，成功將資金漂白，為下一代買定保險。這批大陸人買樓後，不會出租，亦不會居住，這些單位，是他們在大陸「博殺」時的避風港，除非被抄家，否則好難有理由去套現。目前BSD的稅率太低，15%+15%根本無阻大陸人嚟香港買樓，亦難阻發展商將正常住宅包裝成豪宅出售，前北角邨嘅橋景樓，賣得貴過山頂豪宅，已經是加BSD的最佳例子。<br><br>所以空置稅一定要擴大至二手樓，稅率仲加多啲，除了向發展商開刀，更要斬埋炒家以及無住屋需求的人士，例如有9個物業的政務司司長張建宗，10個物業的創科局局長楊偉雄，以及家族經營劏房的財政司司長陳茂波。不過呢班既得利益者作為林班子掌權，林鄭立法時，睇怕會有麻煩。同時，空置稅不可以豁免出租物業，加大持貨成本。因為發展商要將尾貨以出租名義，租給子公司或關連人士，其實非常容易避稅。<br><br>同時，考慮設立資產增值稅，因為，樓係用嚟住，並唔係用嚟炒賣的。林鄭今個月內會公佈空置稅安排，筆者希望新政策不要像「港人港樓」般明存實亡，應該真正推出以港人優先，真正解決住屋問題的方法。<br><br>PS.其實最極端做法，應該學「大灣區」推限購令，甚至學剛被習大大加持嘅海南島，禁止外省人買樓。<br><br>斯郎<br> https://fb.com/oneroadonebelt/ </p></body></html>