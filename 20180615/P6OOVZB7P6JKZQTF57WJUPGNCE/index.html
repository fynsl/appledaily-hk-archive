<html><header><meta charset="utf-8"><title>與周秀娜粗暴行房？馬浚偉：唔敢做得太放</title></header><body><h1>與周秀娜粗暴行房？<br>馬浚偉：唔敢做得太放</h1><p>娜姐周秀娜喺前晩嘅《宮心計2深宮計》正式登場，因為陳煒知道胡定欣冇仔生之後，即刻搵咗姨甥女周秀娜入宮做妃嬪，結果搞到胡定欣驚自己地位不保，頻頻出招打擊娜姐。<br><br>之後播出嗰一集，因為娜姐深得太上皇同皇太后嘅歡心，喺陳煒嘅力爭下，娜姐冊立為正二品昭儀，不過令到馬浚偉更加抗拒兼不滿，礙於太上皇嘅威嚴，馬浚偉只好敢怒不敢言。<br><br>陳煒針對呢一點，處處為難定欣，甚至乎喺尚宮局籌備嘅冊封時候，借意多次刁難，甚至掌摑康華，以示自己有太上皇撐腰。表面上定欣處處表現為大局著想而忍讓，但係實際上佢為咗唔俾人搶走佢嘅嘢，用盡方法令馬浚偉唔接受娜姐。<br><br>好似喺冊封前夕，定欣去搵娜姐，睇吓籌備冊封大典嘅進度，期間佢知見陳煒送咗一支用石榴花製成嘅開榴百子，寓意多福貴子，定欣知道之後，扮唔小心咁整斷，本來娜姐都不以為意，點知定欣又自編自導自演，打傷自己嫁禍俾娜姐，仲扮委曲求全，叫馬浚偉唔好耽誤良辰美景。<br><br>結果馬浚偉一怒之下，匆匆去飲完否合卺酒之後，用近乎粗暴嘅方式，扯爛娜姐嘅衫而草草了事，完成後娜姐好冷漠咁喺張床度喊！雖然喺鏡頭前，馬浚偉同娜姐一啲都冇親熱場面，娜姐都只係露吓膊頭同大脾，但係反而會令你意識到成個過程係幾咁求其，而娜姐喺電視上嘅表現，暫時就冇乜特別出色嘅地方，唯有慢慢睇落去先知喇。<br><br>馬浚偉前日接受《蘋果》訪問，講到當日拍呢場戲，佢話：「其實拍嗰陣冇尷尬，導演都冇要求我哋有乜嘢動作，只係除佢衫、揭佢條裙，之後就係意識上嘅嘢，始終呢套係古裝戲，所以用畫面同神態去交代嗰種感覺。」<br><br>馬仔仲話：「我哋係有啲保留，唔敢做得太放，始終尺度唔係太容許。娜姐真係好好傾，拍完呢套戲真係好欣賞佢，雖然佢第一次拍劇，但係佢啲準備功夫真得好足，尤其係嗰啲喊戲！」至於劇情嘅發展，佢就話：「我只可以講我嘅陰暗面已經走緊出嚟，游走喺正邪之間！</p></body></html>