<html><header><meta charset="utf-8"><title>何處宜居 - 左丁山</title></header><body><h1>何處宜居 - 左丁山</h1><p>上星期日早上讀蘋果日報蔡瀾講在外地買樓，寫得好過癮，深有同感，在外地買樓，若非移民長住，而係學吓外國概念，搞個second home嘅話，成本其實好高，淨係物業管理費，屋內清潔工作，已經有排煩，租出去作「時間分享」收租或Airbnb，又驚住畀短期租客搞污糟間屋，擔驚受怕，何苦來由哉。用幾百萬買一個單位在曼谷、新加坡、雪梨諸如此類，一年去住得幾多個月呢？計起條平均數，可能每次去住不同五星酒店豪華套房，住住埋埋都唔駛幾百萬港紙。<br>讀報半小時，肚子餓了，讀蔡瀾，醒起蔡瀾於農曆年間，曾送來幾包「蔡瀾監製抱抱麵系列之葱油拌麵」，於是拿一包出嚟，用滾水煮麵，但雪櫃冇乜肉片喎，唔通食齋麵，忽然睇到有樽日本味噌，係留學慶應嘅崇基校友船務A送嘅，佢話呢款「土佐香味」味噌由佢退休後設立嘅公司代理嘅，食咗對喉嚨有好處，於是成樽倒落去，味噌蔡瀾麵，再加兩三塊北海道紫菜，嘩，不得了，十分好味道，濃郁微辣不鹹，出街賣四五十元一碗，包保舖頭門口排長龍，抱抱麵煙韌有咬頭，紫菜味噌湯成為絕配。下次見到船務A，要問佢買咯，成日送就唔係幾好意思啦。<br>船務A精通日文，自崇基畢業後得日本文部省獎學金往慶應留學，娶埋日本太太，於是成為日本通，當年跟中大同學大隊加入金山航運集團，後來成為董先生得力助手，退休後，半年居日，半年居港，在東京買樓就好啱用嘞。現在開咗一間日本食品公司，搜羅不同日本地道之食品運港做批發，我地身為中大校友，當然久唔久就有好嘢攞到。<br>食完之後，小Y Y自澳洲公幹回港，來短訊話：「雪梨食餐好貴，吃不消，物價亦貴，點樣宜居呀？」宜居者，就係蘇黎世湖邊別墅，或墨爾本河邊大宅，與香港納米樓之分別，以及空氣、綠色環境、文化藝術、戲劇音樂節目等等嚟決定邊度最宜居嘅。叫孟買、拉哥斯嘅普通居民比較吓何謂最宜居，答案截然不同，香港是否宜居呢？計左丁山話，宜居到極，只要你有公屋或居屋或私樓嘅話！衣食行三件事，在香港最方便簡單，好過全世界，唔信睇吓劉以鬯先生，在香港可以安居至99歲，了無遺憾，若非及早離開上海來港，未必有此福氣。</p></body></html>