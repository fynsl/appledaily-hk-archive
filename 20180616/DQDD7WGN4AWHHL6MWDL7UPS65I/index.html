<html><header><meta charset="utf-8"><title>陳展鵬租務糾紛業主再拿出證據反駁</title></header><body><h1>陳展鵬租務糾紛<br>業主再拿出證據反駁</h1><p>陳展鵬最近被業主控訴，話佢之前租住將軍澳維景灣畔一個800多呎3房高層單位，提前退租不特止仲欠租，而且屋內有損壞，包括地板、冷氣機等等。陳展鵬同日出席活動時，帶齊WhatsApp截圖做證據，反駁業主嘅指控。<br><br>過咗一日，事件仲未平息，之後業主同樣攞齊證據，向周刊再爆料，指摘陳展鵬包括租約、熱水爐及無理由下失去聯絡。前晚連大台《東張西望》都有講解按金係唔可以代替租金一事，講番句公道話。<br><br>業主同樣攞住白紙黑字嘅證據，再次控訴陳展鵬三宗罪，包括租約、熱水爐及無理由下失去聯絡。</p><p>【租約問題】</p><p>之前陳展鵬就咁樣同傳媒講︰「一年內有問題，就可以一個月前通知業主，但要畀一個月就可以冇事，並唔係冇交成年租。」而業主就攞出租約，租約裡面第一項就寫明︰「由2017年5月1日起至2019年4月30日止。規定租客在租用期內不得退租，否則按照所餘租期之時間賠償租金。如租客在租用期一年內退租，業主有權扣除一個月按金之數目以彌補損失。」<br><br>租約入面關於「退租」嘅條款，仲有一項：「租約期滿，住客如繼續租賃或退租，須於一個月之前以書面通知。」業主反駁陳展鵬話一年內有問題，一個月通知業主就可以搬走嘅講法，業主仲話︰「租約係陳生提供，內容係睇清楚先至簽。」<br><br>根據《2004年業主與租客 (綜合)(修訂)條例》，2004年7月9日當日或之後簽立的住宅租賃，這類租賃將按照租約條款，或業主與租客同意的其他方式予以終止。如租賃並無規定或雙方亦無協定其他方式終止租賃，依據普通法原則，固定期租賃 (fixed term tenancies)將在租期屆滿時終止，惟就固定期租賃 (fixed term tenancies)而言，不得早於租賃期屆滿日。</p><p>【熱水爐爭拗】</p><p>至於陳展鵬話佢屋企最緊要係嗰煤氣爐，嗰日佢就咁講︰「煤氣爐好重要，因為我媽咪洗碗嘅時候，天氣凍，年紀大，隻手唔可以凍，要熱水。係入伙前，四月份已同佢講，煤氣爐要換過嗰新，唔係拖一兩日…係幾個月，真係已經頂唔順，冬天真係太凍，我搵煤氣公司上去，你唔搞我就自己搞，我留張單俾你，搞下搞下搞到上年年尾先至換。」<br><br>不過業主就反駁稱，一月份收到陳展鵬通知，話工人房熱水爐壞咗。但因為煤氣單係陳展鵬個名，故業主叫陳搵煤氣公司上嚟更換，費用由業主俾。點知過咗段時間，陳展鵬同業主講煤氣公司換唔到，叫業主諗辦法。最後業主幫佢換咗一部，費用由業主支付。業主又稱：「我有單有據，陳生幾時有俾過錢呢？」<br><br>業主仲攞出WhatsApp截圖指，陳展鵬喺2018年1月2日向業主表示︰「熱水爐用不到，請安排維修師傅。」而業主提供單據證明喺2018年2月28日，用$3,899蚊喺該單位買咗部12L嘅熱水爐，仲係2018年3月2日完成安裝。</p><p>【失聯絡】</p><p>業主仲話陳展鵬係個對數口精嘅人，初初租住時，有多嘢要換，都係由業主俾錢。業主話︰「好似窗簾路軌，$88蚊佢都叫我俾，我都俾番佢。證明陳生數目好清晰嘅。」業主仲重伸陳展鵬斷晒聯絡，無法協商，所以先至搵傳媒協助，迫陳展鵬現身。<br></p><p> 【同場加映】</p><p>至於前晚大台節目《東張西望》都有講陳展鵬單新聞，喺尾段主持人陳庭欣就話︰「究竟按金係咪可以代替租金呢？」之後陳庭欣根據租約條例解釋話︰「一般租約列明按金係唔可以代替租金，按金係業主收番單位時，去到單位檢查過冇問題先至退番按金。咁當然如果業主同租客，雙方達成共識，係可以嘅。」</p></body></html>