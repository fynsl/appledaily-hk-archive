<html><header><meta charset="utf-8"><title>世盃求驗客：飛上枝頭去皇馬盧帥鬧爆狂牛主席 - 求驗客</title></header><body><h1>世盃求驗客：飛上枝頭去皇馬<br>盧帥鬧爆狂牛主席 - 求驗客</h1><p>皇家馬德里喺世盃開波前公佈搵嚟西班牙教練盧比迪古接手，結果激嬲西班牙足總仲陣前易帥，搞到盧比迪古可以好得閒咁喺禮拜四出席皇馬記招。呢位新科皇馬教練就寸足總主席盧比艾利斯口是心非，皇馬會長佩雷斯就力撐自己友，鬧足總無理解僱咁話。<br>51歲嘅盧比迪古飛上枝頭去皇馬簽約三年，舉完皇馬波衫後，喺記者會上直情眼濕濕，佢話自己唔後悔提早公佈成為皇馬新帥呢個決定，但就好傷心冇得帶西班牙踢世盃：「嗰日係自從我阿媽過身以嚟，生命中最難過嘅一天，但今日就係我生命中最開心嘅一日。我深信我同皇馬所做嘅一切係誠實同清晰，我會畀時間盧比艾利斯改變佢嘅回應。」之後仲鬧盧比艾利斯講一套做一套，相當虛偽：「佢親切咁恭喜我成為皇馬教練，但之後……我都唔知喇！如果佢用另一種方法處理呢件事，我會比較喜歡佢。」</p><p>借雲高爾干地過橋</p><p>「老佛爺」佩雷斯就唔明西班牙足總點解咁大反應：「我哋係合法同自由咁簽署呢項協議，唔知點解會畀人話唔忠誠。主席嘅回應直情係前所未見，冇任何理由解釋盧比迪古點解唔適合帶領西班牙出戰世盃。」佩雷斯仲以荷蘭前主帥雲高爾喺上屆世盃前承諾之後教曼聯，以及喺上屆歐國盃帶領意大利嘅干地，都係提早公佈新球季轉去教車路士呢兩個例子，嚟解釋盧比迪古教皇馬冇錯。<br>佩雷斯仲理直氣壯話係西班牙足總錯晒：「我哋本來想等西班牙贏完世盃先介紹盧比迪古，早啲通知大眾只係想展示透明度同埋避免外界揣測，但西班牙足總嘅反應就荒唐怪誕，死要面子咁啦，連皇馬形象都傷害埋。」但講到尾，盧比迪古五月底先至同西班牙足總續約兩年，個案同雲高爾、干地一早講明大賽後唔撈唔同。</p><p>傳斟掂鋼門艾利臣</p><p>另外據西媒報道，皇馬已經同巴西一號龍門艾利臣比加達成個人條款並協議簽約五年，只係差同羅馬傾掂轉會費。聽講羅馬開價7,000萬歐元，同皇馬個價相差大概1,800萬歐元。<br><br>Now TV每日只需$6*，<br>全年睇盡猛片，新劇，世界盃<br>即刻撳下面登記優惠或致電2888 1888(後按2)申請啦！<br> https://bit.ly/2JqDJKw <br>*優惠期有限，受條款及條件約束。</p></body></html>