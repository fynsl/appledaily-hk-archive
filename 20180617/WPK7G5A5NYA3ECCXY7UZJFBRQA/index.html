<html><header><meta charset="utf-8"><title>【父親節】由出世湊到三歲半無請工人　全職爸餵夜奶陪玩陪瞓一腳踢</title></header><body><h1>【父親節】由出世湊到三歲半無請工人　全職爸餵夜奶陪玩陪瞓一腳踢</h1><p>80後的黃啟康（Derek）， 3年半前在仔仔黃遇（Miles）出生前兩星期，辭掉宣明會教育主任的正職做全職爸爸，因為做教師的媽媽較外向，而他則是個放假可以獃在家看書聽音樂不出街的人，所以性格上，注定是他。</p><p>不請工人，他想過請嫲嫲幫忙湊仔，但有時在街上看到別人帶孩子，又會想：「咁樣教又好似唔係幾好喎。」不想卸責，索性辭職自己帶孩子。由Miles回家起，夜奶時間Derek一手包辦，餵奶掃風沖涼哄睡覺都耍家，只是BB未能溝通，一扭計他就要扭盡六壬哄。想過發脾氣，但發脾氣兒子會學到足，惟有自我調節腦交戰。這樣的日子過了半年，有時與舊同事見面，聊起工作趣事，他就心癢癢。「以前去學校搞活動，面對上百上千人嘅熱鬧情景，同同事和睦工作好有意義，依家嘭一聲日日留喺屋企，對着仲未識講嘢只會喊，仲未識溝通嘅仔，對比太大。」媽媽們都有媽媽Group，開茶會生日會，有王國可以分享瑣事減壓，但爸爸不吃這套：「唔想太多Msg。」回看最後一次出糧紀錄，戶口的錢花光了，與老婆聯名戶口的錢都減退中，壓力來自內心：「諗過會唔會搵番啲嘢做，我會覺得自己有用啲？」還好，眼利的老婆總會發現：「你依家做嘅事，唔係金錢可以估量。」這是他最大動力。</p><p>這段時間Derek更清楚，原來自己都挺躁底，他一直反思：「我同Miles點解會為某啲事發嬲，有些諗通咗，下次就懂得更好處理，呢個過程好精神分裂，但我希望藉此同Miles都可學做更好嘅人。」Miles七個月大時，Derek開始替朋友做Freelance攝影師。待晚上十、十一時Miles與媽媽睡後，他就開始處理相片。小則做到凌晨兩三時，有時做到六時。睡三個小時又回到Miles身邊。三年來，大概賺到之前工作的約兩三個月薪金，「對我嚟講呢個係自己空間，專心做自己鍾意嘅嘢。」<br><br>Derek自認是個眼淺的爸，三年多來眼濕濕過幾次。去年父親節，才睜眼，媽媽就教Miles向爸爸講：「父親節快樂。」軟綿綿的聲音一入耳，Derek即眼淚缺堤：「都唔明啲情緒邊度嚟，後來諗番，可能覺得呢兩年幾儲落嘅辛苦或者攰，得到一個認同同出口，眼激一次過倒出來，這應該是Miles見過我嘁得最厲害一次。」然後跟Miles拍證件相，去幼稚園領校服及睡墊，望着穿着恤衫仔的囝囝，校服的Size比摺了三年的BB裝大件多了，幻想開學那天，不怕生的Miles應會甩開爸爸的手，開心跑入學校，開始交朋友，開始有自己的世界......。「明白小朋友外向唔怕生，是因為佢哋喺爸媽嗰度得到愛，有自信，有安全感。我都想佢有自己社交圈，但諗起就眼濕濕。能夠獨佔小朋友嘅時間原來好短。」</p><p>做過數次訪問，網民留言總係：「你有錢梗係得。」、「老婆賺到梗得。」不時有「準」全職爸爸Inbox問他意見，問題多是對辭工的不安，親友又會叫你睇錢份上及怕與社會脫節，力勸三思。那大概都是「安全感」作祟。Derek：「我覺得老婆好開心呀。」老婆說：「呷醋啦！囝囝無咁跟我，試過傷心到喊。」媽媽一天出去工作12小時，每次下班，Miles都要半個鐘時間熱身，才去親近媽媽。老公約朋友，她樂得跟Miles單打獨鬥搶分：「見到好多人嘅父子關係好糾結，甚至有怨恨，見到佢哋糖黐豆，我收工努力啲多陪囝囝，好值得啊。」以前Derek隔星期就與單車友兄弟們踩單車，現在愛驅擱在房間三個月，獻出腰骨陪囝囝玩踏步車。嫲嫲也不擔心Derek事業，覺得：「佢細個都無幾多同爸爸一齊嘅記憶，小朋友被父母湊大係最幸福嘅。」<br><br>承認自己是幸運的一群，但也沒說「自己教仔先係路」。他只是揀了陪囝囝長大，放下喜歡的工作：「其實父母照顧孩子，跟『阿媽係女人』係同樣道理，但喺現今社會，彷彿賺錢先至係你恆常應該做嘅事，面對咁樣嘅社會，我更促使自己教好小朋友。成日話香港人越來越點樣點樣，未來香港人點樣，就睇我哋今日點樣教，我都想盡力教好佢。」若這樣也觸動神經，或者不敢去想，到底是人離地，還是生活離地？<br><br>記者：陳慧敏<br>攝影：梁志永、伍永健、陳恆智<br><br>全新旅遊專頁，即like籽想旅行： https://fb.com/travel.appleseed </p></body></html>