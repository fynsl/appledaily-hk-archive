<html><header><meta charset="utf-8"><title>世界盃猜測 - 左丁山</title></header><body><h1>世界盃猜測 - 左丁山</h1><p>今日端午節，應景節目係扒龍舟，但今年撞正世界盃，星期六日大家必定挑燈夜戰，收睇世界盃直播，今朝唔慌會早上十點、十一點前起床，趕去赤柱、沙田睇龍船，怕來不及了。立法會議員盧偉國係工程師，對粵曲、中樂器極為嫻熟，為沙田城門河龍舟競渡點睛儀式，撰寫祝文，據余伯樂所言，以唱龍舟方式誦讀，上半段講端午龍舟來由：春秋屈原，憂民情愴。楚王棄用，鬱志投江。汩羅叫喚，三閭魂饗。裹蒸糉子，祭奠龍亡。……今日城河兩岸，蟬聲再唱，隨即筆鋒一轉，下半段講香港：「香港民生經濟，土地大費周章，年年諮詢，講多過做，如何開發，費煞思量。大灣區廣闊天地，精英薈萃。粵港澳攜手合作，再創高峯……」盧議員不妨在立法會獨奏一曲琵琶，伴唱龍舟，或可打動反對覓地派！<br>世界盃打足一個月，男人好唔得閒，香港足球冇乜好睇，但香港男人唔講英超西甲、曼城曼聯、皇馬巴塞嘅，可能係少數異類。世界盃未開鑼之前，早已聽到不少馬迷不是講馬，而係講波，為邊個國家贏得世界盃，爭持不下。<br>世界盃冠軍誰屬？南美巴西阿根廷，次次係熱門，歐洲德國係長青樹，歷久不衰，近二十年崛起西班牙法國，實力相當，新興勢力係比利時，憑上帝賜福，黃金一代球員同一時間湧現，應該可與傳統勁旅一爭。除巴阿德西法比六強之外，葡萄牙、英格蘭或可打入八強，到了四強決賽，很可能是巴西對法國，西班牙對德國。看各隊今屆的陣容，似乎巴西最平均，前中後場都有世界級球員在陣，反之德國新人多，水準不穩定，西班牙有老化走下坡之憂，法國則時好時劣。八強對賽，無論比利時如何走線，似乎都難以避開巴西或德國，運氣稍欠了。德國隊自1954年爆出大冷門擊敗匈牙利奪標以來，表現有如德國機器，穩定精準，實而不華，屢建奇功，且看今年缺乏超級球星之下，能否力保光榮歷史。香港最多擁躉的隊伍必然是巴西和英格蘭（英國），英國今屆球員平均年齡下降，特點是速度快，有朝氣，缺點是後防不穩，中場缺乏創造力，若能打入八強已對英國國民有交代。主辦國俄羅斯首仗大勝沙地阿拉伯五比零，聲勢大振，但對手太弱，不足為據，小組出線之後，難寄厚望。亞洲球隊南韓、日本、澳洲、阿拉伯、伊朗都是陪跑隊伍，不足重視。</p></body></html>