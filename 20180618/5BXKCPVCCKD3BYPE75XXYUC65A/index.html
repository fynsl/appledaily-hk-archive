<html><header><meta charset="utf-8"><title>同志公僕擬上訴：倘留案例阻平權</title></header><body><h1>同志公僕擬上訴：倘留案例阻平權</h1><p>【同志平權案】<br>【本報訊】公務員梁鎮罡（Angus）爭取同志配偶福利的司法覆核案「先贏後輸」，原訟庭裁定當局須承認已婚同性配偶並給予福利，但早前公務員事務局上訴得直推翻裁決。Angus晴天霹靂，過去兩年半為官司折騰、夜夜難眠。他接受《蘋果》訪問時稱，現正申請法援，期望上訴至終審法院，「如果唔上訴，就遺留咗個case law（個案法），未來平權更加無可能進步」。<br>眼見身邊一對同志戀人死別卻不能相送，自覺較幸運的Angus更要「行多一步」，捍衞同志伴侶應有的尊嚴。<br>官司始於2015年的平安夜，Angus自此沒有一刻輕鬆過。縱然原訟庭去年判他勝訴，他也沒有欣喜若狂，「點解我哋爭取一個咁基本嘅權利，都要用一個咁沉重、咁長嘅手續去做呢？點解唔係政府實踐承諾，去畀我哋公平嘅對待？」政府上訴得直後，他的壓力更大。</p><p>見同志情侶遭遇啟發決定
</p><p>Angus當初決定提請覆核，源於一份使命感，「我同我伴侶史葛（Scott）係比較幸運嘅一對，家人好支持我哋，咁點解我哋唔行多一步，為大家爭取一個公平嘅對待。」<br>他見過很多同志在工作崗位受盡歧視，未敢走出衣櫃，一對相戀已久的同志朋友更因此遺憾終生。該對情侶早已認定彼此，但害怕不被接受而未「come out」，至其中一人出海時意外喪生，伴侶聯絡不上，最終閱報才得悉死訊，卻不能拜會對方親人，「連幫佢嘅摯愛搞後事都做唔到，要每日上殯儀館網站搵對方資料。」<br>這事對Angus影響極深，「我哋成日話香港點樣走在世界最前面，但連最基本嘅家庭權利都畀唔到市民，我覺得係好有問題」。他2014年跟史葛結婚後，公務員事務局屢次拒絕提供配偶福利。他強調必須捍衞伴侶的尊嚴，「我同我嘅同事一樣，大家努力工作，服務市民，我哋都好愛我哋嘅屋企人，希望為屋企人提供保障……每每佢哋（同事）能夠做到嘅，我都做唔到，每每提醒返我，我喺呢間公司入面係一個次等嘅僱員」。<br>他希望在生命中每個關鍵時刻，史葛都是他的第一聯絡人，「𠵱家我（工作時）發生乜事，我伴侶係唔會被通知，喺法例上面，佢（史葛）同我係完全無關係嘅人……如果其中一個病咗，或者入咗醫院……可唔可以去醫院照顧佢呢？」<br>這場覆核戰也令Angus認真思考去留，若最終無能力負擔天價法律費用、或終極上訴後敗仗，他或選擇離開，「我哋本身好喜歡香港，我哋視香港為屋企，若果到最後我哋爭取過，但結果我哋仍然係一個隱形人，咁我哋會再審視返，到底香港係咪仲係一個我哋叫做家嘅地方？」<br>■記者周  婷</p></body></html>