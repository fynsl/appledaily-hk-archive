<html><header><meta charset="utf-8"><title>曹星如師弟感謝兩個爸爸</title></header><body><h1>曹星如師弟感謝兩個爸爸</h1><p>【本報訊】常言「知識改變命運」，但拳擊也可改變人生。8年前，一位尼泊爾父親如託孤般，將10多歲的孻仔Nibesh交給曹星如的拳擊教練，為的卻是讓兒子「學好」。8年過去，尼泊爾父親成功保住生性的兒子外，兒子也多了半個教練「爸爸」。<br></p><p>父向拳擊教練「託孤」
</p><p>採訪當天，星級拳手曹星如的拳擊教練劉志遠（Jay），正為22歲尼泊爾籍拳手Nibesh Ghale進行腹肌訓練，Jay手執重力球不斷撞擊Nibesh腹部，甚少到拳館的Nibesh爸爸即收起言談間僅有的微笑，但未有上前阻止。眼睛碰上記者視線後，就稍稍擠出笑容，但隨即再專注兒子訓練情況。<br>Jay至今仍未忘記這位尼泊爾爸爸交託孻仔時的情況，「Nibesh話想嚟呢度學拳擊，佢爸爸就望住我，問可唔可以幫我照顧佢」，過程如拜師一樣。Nibesh爸爸如此緊張並非沒理由，家中3個兒子中，大仔有精神問題，二仔當時又學壞，孻仔Nibesh便成了唯一希望，希望拳擊可令年少氣盛的Nibesh修心養性，學懂紀律和自制。<br>Jay有時也像父親般勸戒Nibesh，「會問佢『噚晚係咪去蒲？仲點train到？』阿爸唔鬧我都要鬧」。但親爸爸看到兒子未成功時或恨鐵不成鋼，成功時見兒子辛苦又覺心痛，「係爸爸栽培兒子嘅掙扎，教練就無呢個包袱，只會認為你永遠做不好，呢個可能係我同Nibesh爸爸之間嘅衝突」。<br>Nibesh首場拳賽於5年前上演，但前一晚竟與朋友玩通宵，結果以分數輸掉比賽，自此懂得自律，「係拳擊令我學會專注做事，為未來奮鬥。如果無拳擊，我相信自己都無可能讀到大學畢業。」去年畢業的Nibesh說。<br>他最近兩場館外賽均報捷，其中5月份賽事在首回合僅用1分03秒KO對手。爸爸則最怕兒子腦部被擊傷。而二仔也受弟弟影響回歸正軌，一同參加拳擊。Nibesh希望幫助年輕人，在尼泊爾社群推廣拳擊。Jay則形容Nibesh是世界冠軍料子，未來增加實戰經驗，以世青冠軍作目標。<br>■記者羅繼盛</p></body></html>