<html><header><meta charset="utf-8"><title>世盃求驗客：違禁煙令又涉歧視老馬睇波一身蟻 - 求驗客</title></header><body><h1>世盃求驗客：違禁煙令又涉歧視<br>老馬睇波一身蟻 - 求驗客</h1><p>阿根廷喺上周六世盃D組首輪落筆打三更，有美斯射失12碼下俾冰島逼和1:1，而且入場睇波嘅名宿馬勒當拿搞出大頭佛咁，首先佢就俾人影到無視球場嘅禁煙令，喺觀眾席戴住黑超隊雪茄，然後仲要俾人話佢無啦啦對南韓球迷做出帶有種族歧視性嘅「拉眼角」動作。不過，「老馬」就喺ig解釋，話唔知球場禁煙同埋冇歧視任何人呀！<br>57歲嘅老馬，喺1986年靠一扭六金球同埋上帝之手，幫阿根廷贏到世盃之後，祖國到𠵱家都未嘗世盃冠軍滋味，老馬自己都試過用教練身份領軍出戰2010年世盃，最後八強俾德國大炒四球出局。一向愛國嘅老馬，對於今屆國家隊成績都好緊張，第一輪已經嚟到斯巴達球場睇波，點知無啦啦因為兩單醜聞做咗焦點。</p><p>辯稱唔知場內禁煙</p><p>除咗違例吸煙之外，ITV主持兼體育記者Jacqui Oatley喺Twitter指摘馬勒當拿向南韓球迷做「拉眼角」動作，相當有種族歧視成份，搞到一向我行我素嘅老馬喺ig先解釋番食煙問題：「今日對阿根廷人係艱難嘅一日，喺世界盃踢第一場比賽會好緊張，每個人都有自己嘅感受。我真係唔知道球場內係唔准食煙，我要向所有人同埋組織者道歉。嚟啦阿根廷，一齊支持我哋嘅球員，比以往更加支持！」</p><p>寸記者造新聞</p><p>然後，老馬再寸番記者借佢嚟造新聞：「我比其他人更加明白，喺世盃期間個個都會喺任何地方搵新聞，但我想澄清今日喺球場內，喺眾多熱情嘅球迷當中，我對一個喺人群中向我哋拍攝嘅球迷留下深刻印象，佢係一位着阿根廷Tee嘅亞洲男孩。喺遠處嘅我，嘗試令佢哋知道，就算係亞洲球迷都為我哋歡呼嘅感覺係幾咁好。各位，事實就係咁。」<br>老馬解釋完，件事唔知仲有冇餘波，不過呢位一代球王咁多年嚟負面新聞多多，由80年代到2004年都有食可卡因嘅習慣，就算踢緊巴塞隆拿同拿玻里嗰陣都係，04年體重一度去到127公斤嘅癡肥級別，之後先開始減肥，09年又俾意大利追佢成3,700萬歐元逃稅等，總之就係麻煩友啦。</p></body></html>