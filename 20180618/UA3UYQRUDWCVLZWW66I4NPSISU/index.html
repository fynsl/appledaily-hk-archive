<html><header><meta charset="utf-8"><title>隔牆有耳：譚志源難忘跟老竇鋸扒 - 李八方</title></header><body><h1>隔牆有耳：<br>譚志源難忘跟老竇鋸扒 - 李八方</h1><p>唔一定要喺父親節先攬攬爹哋，平時都要對老竇好啲嘅。政制及內地事務局前局長、港區人大代表譚志源接受港台節目《舊日的足迹》訪問，分享同亡父嘅點滴時感慨萬千，佢話每次考第一，老竇都會拖住佢去西餐廳鋸扒，仲會好proud咁向侍應晒命；當年考入港大，老竇就回鄉設宴款待鄉親，到咗做官更加大事慶祝。</p><p>自覺官職越高越離地</p><p>譚志源仕途唔如意之時，爹哋舊病復發，佢話當時每日要去醫院探病，有一日因為做得好晏諗住翌日先去，點知從此永別，爹哋半夜走咗，佢直言呢個係佢人生最大遺憾，亦令佢學識要平衡工作、家庭等方面嘅重要性。<br>佢喺訪問中都有談及去年離開政府嘅原因，包括唔想退休之前都未做過其他工作，同時感覺到職位越高、自己越離地，兼且立法會「拉布」好嘥時間，認為做其他工作更能直接貢獻社會喎。<br>本來任職新風醫療副主席及新風教育主席嘅佢，上任未夠一年就走人，30號離任，但會轉任集團高級顧問。至於新動向，譚志源仲未透露，據知佢8月就會返新工，新公司唔係政府機構或上巿公司喎。</p></body></html>