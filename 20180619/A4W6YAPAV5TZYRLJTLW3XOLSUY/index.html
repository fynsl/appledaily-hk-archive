<html><header><meta charset="utf-8"><title>財路：生意唔憂　北控抵買 - 錢雋</title></header><body><h1>財路：生意唔憂　北控抵買 - 錢雋</h1><p>北京控股（392）揸住嘅中國燃氣（384）應佔權益，等於2/3隻北控，仲未計北控本身揸住北京燃氣實際價值反映，燃氣股隻隻飆，北控爆殘！<br>北控揸中燃近25%，等值近398億元，北控市值535億元，所揸中燃權益市值，係北控本身市值75%。北控全資揸北京燃氣，上年，北控嚟自自身燃氣瓣數經營溢利25億元，一啲唔削。再講，內地環保國策，天然氣呢個潔能瓣數，肯定長搵長有，事實亦係咁，北京燃氣到今年3月尾，燃氣售氣量按年增加12億立方米，高管預期，北京燃氣今年全年售氣量，或可達170億立方米以上（2017年148億立方米）。睇到係，燃氣呢瓣，掂檔！<br>又呢期見，同類瓣數股價飛天，唔少大行包括花旗、瑞銀、德銀等等，都對燃氣股有正面睇法，北京燃氣若果透過資本市場反映身價，北控亦會享受肥仔增值，而北控家陣晒士，似乎殘咗啲。<br>北控現價42.35元，比三年高位63.6元累跌咗33%，上邊中燃，3年累升69%，北控勁落後！場內專業預測，北控今、明，後三年EPS 5.7元、6.34元同7元，預測PE 7.4倍、6.7倍同6倍。中燃25.9倍、21.2倍同18倍；港華燃氣（1083）14倍、12.6倍同11.2倍；華潤燃氣（1193）16倍、14.6倍同12.8倍；新奧燃氣（2688）16.7倍、14倍同12.2倍；昆侖能源（135）9.8倍、8.5倍同8倍，北控至抵搞。<br>買北控，當追上最近嘅昆侖能源，後年8倍PE水位，北控都講緊要升33%到56.5元，兼未有耐追到上邊其他行家PE水位。<br><br>錢雋<br>細價股專家<br>本欄逢周二刊出</p></body></html>