<html><header><meta charset="utf-8"><title>爆相爆片：愛的侏羅紀　恐龍哥接機𠱁細妹</title></header><body><h1>爆相爆片：愛的侏羅紀　恐龍哥接機𠱁細妹</h1><p>最近有一套以恐龍為題材嘅電影上映，片中嘅恐龍被人捉咗出大都市……噚日朝早有一隻「恐龍」張牙舞爪出現喺香港國際機場接機大堂，金睛火眼望住出閘嘅人。<br>讀者劉先生昨早準備同家人出發外遊，喺接機大堂A出口見到有一隻恐龍雙手扶着欄杆，頭岳岳喺閘外望穿秋水。冇幾耐一個女仔同爸爸媽媽出嚟，一見到恐龍就大喊：「哥哥！」而恐龍哥哥亦回應話：「阿妹，我等咗你好耐！」阿妹見到恐龍哥哥，忍唔住興奮跳起，又摸吓頭握吓手仲攬到實一實，四萬咁口影相留念。<br></p><p>劉先生估計阿妹出國一段時間，所以哥哥先着起恐龍模型服𠱁佢開心，仲等阿妹安頓好先至換返衫，原來恐龍哥哥真身係一個戴眼鏡、打扮斯文嘅男仔。劉生睇見呢一幕好感動，指通常男仔對女友先會咁花心思，估唔到恐龍哥哥為妹妹一樣落足心機，仲覺得自己好幸運可以見到呢個溫馨和平嘅場面，「好sweet，希望社會可以多啲愛！」</p></body></html>