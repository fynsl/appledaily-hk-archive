<html><header><meta charset="utf-8"><title>爆相爆片：警民擒茶壺賊　㩒地半粒鐘</title></header><body><h1>爆相爆片：警民擒茶壺賊　㩒地半粒鐘</h1><p>父親節各大小商場都人頭湧湧，將軍澳新都城二期就有個賊仔趁人多落手偷茶壺。好彩醒目職員即時追出，熱心途人仲同警員合力擒賊。<br>街坊楊先生嗰日落新都城行個圈，見到有事發生惹嚟市民圍觀，於是八吓，原來係阿Sir擒賊。楊先生話當時見到1樓一間服裝店外，有三個孔武有力嘅男人將另一個男人㩒喺地，周圍好多商場保安員圍住，後來索性用圍板圍封該範圍。<br>原來係阿Sir同途人合力捉住一個懷疑喺百貨公司偷嘢嘅賊仔，店員發現有人偷嘢就大嗌，仲衝出追賊，追到落1樓，途人同阿Sir就捉住個賊。楊先生話三人㩒住個賊成半個鐘，之後軍裝警員到場，用手銬拉個犯返差館。警方話，事發喺當日下晝5點06分，千色店職員發現有個男子攞走一套約值400元嘅茶壺，但冇畀錢就離開。案中27歲姓羅本地男子涉嫌偷竊，被捕帶署調查。</p></body></html>