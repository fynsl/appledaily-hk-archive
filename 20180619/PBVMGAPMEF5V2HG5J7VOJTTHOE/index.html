<html><header><meta charset="utf-8"><title>金手指：在港的美帝劊子手 - 孫柏文</title></header><body><h1>金手指：在港的美帝劊子手 - 孫柏文</h1><p>老實講句，孫柏文真係睇唔起香港啲藍絲。政見有唔同，就算唔支持你嘅方向，我都可以尊重。呢種情況，我對某啲黃絲都係一樣。<br>例如張超雄，坦承話用香港貧窮線計法，如攞去北韓，北韓係冇貧窮。呢啲我咪尊重囉。唔似李卓人，問親佢同一條問題，都slimy到嘔，左閃右避，係永遠唔會直接答你。<br>藍絲一向話我哋係中國一部分，佔中、旺角掟磚等全部外國勢力催使，所以要通過廿三條。講真，你班藍絲係咪真係咁堅定對付外國勢力先？因為今日我想介紹，一個喺香港落實美帝帝國霸權政策嘅劊子手。佢就係金管局。<br>喺四月美帝話要制裁俄鋁（486）一役中，已經見到美帝點樣透過金融系統，去侵犯他國主權及利益。喺香港，美帝一句：「打啲得我覺得係黑錢嘅戶口。」金管局就好似中學prefect，聽到校長一句後，瘋狂做嘢。<br>講真，以前金管局仲會勸大家硬食美帝霸權，因要打販毒、「恐怕主義」等。今日，美帝根本唔係打呢啲，淨係對佢有貿易順差，已經係敵人。死嘅，就係美帝劊子手金管局打嘅香港人。<br>香港人好清楚見到㗎。所以中聯辦、林鄭月娥、藍絲如果想先贏黃絲嘅尊重，首先貫徹落實反外國勢力干預先。由向金管局開刀做起。唔敢？咁你明點解睇你唔起啦？<br><br>孫柏文<br>獨立股評人<br> http://fb.com/shuen <br>本欄逢周二刊出</p></body></html>