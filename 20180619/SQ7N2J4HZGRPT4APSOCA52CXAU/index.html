<html><header><meta charset="utf-8"><title>爆相爆片：屈原咆哮　端午前氾濫城門河淹單車徑  </title></header><body><h1>爆相爆片：屈原咆哮　端午前氾濫<br>城門河淹單車徑  </h1><p>沙田城門河前日出現河水氾濫奇景，河水淹浸沙田運動場對開河畔單車徑，水位仲深到腳眼咁高，甚至對岸富豪花園行人隧道亦都浸埋。市民都話好少見，天文台就話可能係天文大潮引致。<br>「沙田友」江先生前日朝早近中午經過沙田運動場城門河畔，見到河水氾濫淹浸河邊單車徑。當時水位深到腳眼，間中有人踩單車嚟到見到咁，都要澗水而過。現場有工人為咗準備噚日端午節嘅龍舟賽，惟有濕住腳搭好龍舟比賽看台作最後準備。</p><p>天文台︰或天文大潮所致</p><p>江先生話以往端午前後都冇見過咁樣嘅水浸，嗰日又唔係打風，亦唔似大潮，但城門河水位竟氾濫高過單車徑水平面，情況相當罕見。佢好擔心咁嘅情景係唔尋常，懷疑可能係溫室效應全球暖化，令水位持續上升嘅後果，希望大家都可以正視同盡多啲力保護環境。佢仲話城門河水係鹹水，如果持續水浸單車徑同河畔地方，恐怕會加速設施損毀，建議當局考慮喺城門河畔加建約一呎高嘅河堤，保護河畔設施。<br>同一時間，當日都有其他網民話喺對岸嘅富豪花園對開，見到河邊行人隧道水浸，網民都話奇怪。<br>根據天文台距離城門河最近嘅大埔滘觀測站，潮汐監察數據顯示周日中午12點幾，潮汐最高水位為2.84米，較前一日（星期六）正午時分錄得嘅2.89米已經低咗5厘米，亦唔係咩新紀錄。天文台話，估計城門河單車徑水浸可能係因為天文大潮，但都唔排除同時受到其他地區性因素影響，因為大埔滘觀測站始終同城門河有一段距離，未必能夠完全反映城門河嘅情況。即係講嚟講去唔知點解城門河會氾濫！</p></body></html>