<html><header><meta charset="utf-8"><title>中環在線：羅啟瑞大仔愛動畫傳遞忍讓和平 - 李華華</title></header><body><h1>中環在線：羅啟瑞大仔愛動畫<br>傳遞忍讓和平 - 李華華</h1><p>鷹君（041）羅氏家族過去幾年鬧不和，近日上埋法庭，但呢件事無阻家族第三代追尋夢想。好似孻仔啟瑞嘅大仔羅俊哲（Justin），一直醉心動畫同卡通，並將呢樣嘢化成事業。講到最喜愛卡通人物，真係估佢唔到，原來係《小魔女學園》嘅亞可（Akko），最喜愛動畫電影就係《盜夢偵探》（Paprika）。</p><p>《飢餓遊戲》導演係校友</p><p>今年22歲嘅Justin喺美國洛杉磯Loyola Marymount大學畢業，呢間大學亦係唔少演藝界名人嘅搖籃，例如《飢餓遊戲》導演Francis Lawrence就係校友。<br>華華近日搵到Justin傾幾句，佢認為，喺動畫嘅領域入面，最令佢着迷嘅地方係人物塑造，「畫分鏡、設計角色，都有機會令我構思人物性格同喜惡，鬥爭、遭遇，咁就可以開展故事……」<br>而且，動畫可以滿足視覺效果，設計更鮮明嘅角色，以超現實畫面傳達故事，真人片無法做到，就好似電影《玩轉腦朋友》，用動畫就可以將人類嘅情感表達出嚟。<br>佢指，動畫幫佢識到朋友，甚至管理情緒；以實用角度，動畫可以傳遞愛、忍讓、和平等訊息。咦，照咁講，唔知佢可否利用動畫化解家族風波呢？<br><br>李華華<br>mailto:LiWaWa@AppleDaily.com</p></body></html>