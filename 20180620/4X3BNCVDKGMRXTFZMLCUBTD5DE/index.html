<html><header><meta charset="utf-8"><title>nowTV Day1手記：男人的浪漫　世盃大茶飯</title></header><body><h1>nowTV Day1手記：男人的浪漫　世盃大茶飯</h1><p>【記者梁智威俄羅斯直擊】「四年一次，公司冧都冇辦法啦！」男人，30零歲，返工營營役役，收工渾渾噩噩。昔日的夢想，團火仲有冇？<br>遙想當年中學，一放學就踢波。扮巴治奧扮古列治，同隊友眉來眼去no look pass， 踢爛了多少對白飯魚，制霸過多少街場，如今，團火仲有冇？往事湮湮，其實仍在當下。小記剛隨nowTV率領的世盃採訪團抵達俄羅斯，一到埗，就發現了一團仍在燒的「男人的浪漫」。<br>七個麻甩佬加一個阿嫂，有四眼莫迪歷、有96年德國「穿越」fans（點解相隔22年仲着住件舊波衫？）、有美斯粉couple、更有巴西法國西班牙葡萄牙粉，一人撐一隊，竟無損感情更無交打。小記好奇上前「頴水吹」，發現這個麻甩睇波團最浪漫之處，原來這七位麻甩佬都是中同，相識20多年，一齊踢波踢到大。今次專誠相約赴俄羅斯，就是為了一齊睇世界盃。<br>今時今日約齊腳踢場波都如此艱難，約齊人請假去睇波就更難上加難。撐西班牙的肥仔哥就話，為了集齊睇世盃，足足籌備了八至九個月，難度好比收集七粒龍珠。而德國老粉潘先生就話︰「四年一次，公司冧都冇辦法啦！」豪言壯語，堪比冰島右閘「樽鹽哥」同老細請假踢世盃一樣型。<br>男人30幾，都可以執番團火，制霸唔到世界盃，同好兄弟一齊制霸看台，同樣有今生無來世。<br>好一張「那些年」的海報。幅相，有聲。</p></body></html>