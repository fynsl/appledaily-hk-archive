<html><header><meta charset="utf-8"><title>爆相爆片：屋苑捉流浪貓　水糧放籠外</title></header><body><h1>爆相爆片：屋苑捉流浪貓　水糧放籠外</h1><p>漁護署借捕貓籠畀私人屋苑捉流浪貓，貓籠冇糧冇水兼上鎖，有愛心巿民早前見到貓咪「被困」欲救無從，質疑有人虐畜，於是喺禮拜日（17日）報警。</p><p>貓咪暫由愛協照顧</p><p>聲稱因滋擾居民，要捉流浪貓嘅係屯門黃金海岸一個私人屋苑，原來喺巿民報警前一日（16日）已經將隻貓交畀漁護署，警方同愛協去咗新界北動物管理中心調查，好彩貓咪睇落仲好健康，之後交由愛協暫時照顧。<br>近日喺fb熱傳幾張貓咪被困嘅相，一隻貓咪被困喺一個編號「3」嘅捕貓籠入面，籠嘅兩邊都上咗鎖，籠入面嘅食物膠兜係「吉」嘅，籠外面就有零星貓糧同一兜水，但叫隻貓點飲點食呢？<br>漁護署發言人話，屋苑捉到嗰隻貓已經成年，係雌性短毛貓，初步觀察健康正常。發言人強調，一般會向借用捕貓籠嘅人講明使用細則，要求佢哋喺籠入面攞放糧水等等，若被擒獲嘅動物喺籠入面承受不必要嘅痛苦，借用人有機會觸犯香港條例第169章《防止殘酷對待動物條例》而被檢控，署方會跟進調查今次事件。</p></body></html>