<html><header><meta charset="utf-8"><title>中環在線：PayMe調高limit　「冇驚喜」「冇乜用」 - 李華華</title></header><body><h1>中環在線：<br>PayMe調高limit　「冇驚喜」「冇乜用」 - 李華華</h1><p>同朋友食完飯夾錢，銀包無散紙，家陣就好興用滙豐PayMe呢一類嘅電子錢包找數。華華身邊唔少朋友都有用，有啲甚至用嚟畀家用媽媽㖭。之不過，PayMe由舊年推出至今，成日都俾人鬧爆唔夠limit，每月5,000元增值上限，大使啲轉頭都冇咗！</p><p>每月5萬港元但多限制</p><p>噚日滙豐終於宣佈，本周後期會將用戶每月增值額提高至最高5萬港元，不過，睇清楚先，首先你要提供香港住址資料，同埋連結滙豐個人銀行戶口先得。如果冇提供香港住址資料，但連結滙豐個人銀行戶口，就提高每月增值上限至3萬元。<br>如果閣下冇滙豐銀行戶口，咁就要再等等嘞；仲要留意多一點，就係5,000元信用卡增值上限不變，想趁機賺多啲積分回贈嘅話，唔好意思嘞。<br>信用卡達人小斯直言，今次調高limit「冇乜驚喜」兼「冇乜用」，首先，佢本人就唔係咁常用PayMe，即使本身有滙豐銀行戶口，佢寧願揀網上轉賬，因為limit大好多同埋e-banking個apps都唔難用。加上跨行轉賬，本身都係要等幾個工作天處理，除咗PayMe信用卡5,000元limit可以賺下回贈，其餘冇乜特別咁話。</p><p>李華華<br><br>mailto:LiWaWa@AppleDaily.com</p></body></html>