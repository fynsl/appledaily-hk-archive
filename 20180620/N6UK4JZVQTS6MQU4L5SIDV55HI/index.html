<html><header><meta charset="utf-8"><title>陸恭蕙講馬克思 - 左丁山</title></header><body><h1>陸恭蕙講馬克思 - 左丁山</h1><p>標準不折不扣嘅布爾喬亞分子陸恭蕙Christine Loh，前任環境局副局長，突然間在南華早報（6月13日）發表一篇文章：Does Marxism have a role to play in Hong Kong，不少中環友睇完嚇咗一跳。南華早報網上版有讀者留言，據肥仔K講，多數係與陸小姐打對台。<br>陸小姐三十幾年前與左丁山見過一兩次面，當時佢係菲利普兄弟（大商品交易商）嘅交易員，滿身資本主義色彩，九十年代加入于品海嘅「智才」，負責搞Loft，專門針對讀完大學嘅自由派小資產階級市場，完全站在馬克思對立面。<br>點解現在陸小姐話馬克思主義在香港有一個角色呢？唔通係勤力閱讀「習主席談話──重溫共產黨宣言」嘅結果？究竟馬克思主義如何在香港應用呀？細讀陸小姐鴻文，原來又係一啲「開始向左傾」知識分子嘅迷思，即認為資本主義有問題（例子：2008金融海嘯），政府管治有問題（例子：貧富差距擴大，財富分佈不均），市場失敗（例子：貿易戰，樓價不斷上升），還有，民主選舉失靈（例子：用選票趕走一批，迎來另一批極端民粹政客）。（按：例子係左丁山提供）<br>七十幾年前已有不少人討論上述種種，結論係馬克思主義應該可以治療資本主義百病，二次大戰前後劍橋大學有不少教授左傾，甚至甘願為蘇聯做特務，就係相信馬克思主義係人類前途希望。但事實勝於雄辯，自1950年到目前為止，信奉及推行馬克思主義嘅國家大概只有古巴與北韓，同是窮國，至於俄羅斯與中國，早已拋棄馬克思，改行資本主義市場制度，經濟先至得到發展，中國更加懂得讓人民先富起來（鄧小平偉大在此）嘅道理，1978、1979年間就推行農村改革，「包產到戶」，徹底放棄人民公社，再開放工廠讓香港廠商來料加工（即利用當時低工資低地價），讓香江廠商「剝削」內地，大發其財，然後幫助民企成立，與國家企業互補，呢類在馬克思眼中「剝削」勞工嘅政策美其名曰「中國特色社會主義」，一於掩耳盜鈴，用資本主義擴大市場，爭取盈利，培養出世界級企業家如馬雲、馬化騰、郭廣昌、王健林等等，呢班大富豪相信馬克思主義個屁！佢地實行馬克思嗰套就唔會發達啦！今時今日陸小姐稱讚習近平主導嘅「中國模式」（即中共專政領導指揮之資本主義），叫香港反思學習，唔怪得令中環人嚇了一跳，陸小姐素來生活舒適，還是走回自己嘅Loft享受法國情調生活更加好！</p></body></html>