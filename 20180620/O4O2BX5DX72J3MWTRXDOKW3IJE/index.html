<html><header><meta charset="utf-8"><title>防守中堅︰冰島對港島 - 梁栢堅</title></header><body><h1>防守中堅︰冰島對港島 - 梁栢堅</h1><p>首先多謝愛國人士屈原，自盡後貢獻出一日假期，父親節後德國巴西二軍分道臨陣，二千年後有日重回戰國亂象，巴西乞和瑞士，德國腸慘被墨西哥包圍堵，兩仗坑殺過萬平民，強權終於倒台，猢猻只有無奈。早前亦有一仗，曰阿根廷對冰島，坊間視之為雞蛋與高牆之爭，高牆，忽爾變了冰島，此國人口甚微，更甚於春秋之魯（春秋魯國約有75萬人口），30多萬，少過沙田，多過大埔少少。網民皆嘆，小國寡民，竟可力敵強國，原來，國家不是鬥人多，是鬥人才，還說香港700萬人，竟然出不到一支見得人球隊。</p><p>港論資源地方人腳皆勝</p><p>非也非也，如果香港肯追隨維尼大帝，開展足球事業，必定強過冰島百倍，殲巴滅德，斬殺一帶一路諸國有凸，且聽臣效屈原一諫。首論資源，冰島政府近10年投放大量金錢於足球，此一點香港絕無問題，皆因此地至為揮霍，港珠澳大橋一千二百億、機場三跑一千四百億、沙中綫八百六十億、高鐵七百億、西九四百七十億，蓮塘口岸二百五十億，各大型基建項目合近六千億，還只是暫時估價，因為很快又會超支，而且香港人經已麻木，部份納稅人嘈完兩日會繼續返工交稅，非常合群，所以論資源，香港已贏，買你半個冰島仲得，況且，香港連八段錦出App，都會唔覺意跌低四百五十幾萬畀創科局（此局做過乜香港人自己都唔知），所以錢絕對唔係問題，做十隊國際級足球隊絕對可能。<br>二論地方，冰島山多地高，天氣冰寒，亦能興建十三個室內足球場，供全國養兵之用，香港此地要起，何止十三個場？八十個亦可以，首先政府致力剷平效野公園（已經做緊，係班衰人極力阻止），又有過千公頃棕地，未夠？有人還可以火燒南生圍（永遠拉唔到人），集合所有土地，應該十八區至少各有三個足球場（灣仔除外，灣仔人不可以有運動場的），如果再配合阿叻之力，叫他轉軚由保護高爾夫球場變陣發展足球場，絕對可以成事，況且，香港人已經習慣住豆腐膶咁細，地，一定夠。<br>三論人，單程證每日百五個自強國輸入，集合精英乃遲早之事，再加上港官建制等多年足球訓練下，扭波、黑哨、搬龍門、場地傾側等，要贏波指日可待。冰島球員亦非職業，正職有導演、工人，亦可成兵，港官及議員亦然，正職為擦鞋童、吮癰員、舐痔司、馬戲班小丑、垃圾桶，皆可雞犬升天，港隊要揚威國際足球，易過莊家贏賭仔。<br><br>梁栢堅</p></body></html>