<html><header><meta charset="utf-8"><title>爆相爆片：上環有座斷背山愛情動作真人騷　男男主演</title></header><body><h1>爆相爆片：上環有座斷背山<br>愛情動作真人騷　男男主演</h1><p>早兩日喺上環蘇杭街好熱鬧，途人聚焦一個「大銀幕」，好肉緊𠵱嘩鬼叫，但日光日白又唔係播緊世界盃，究竟睇乜睇到入晒戲？</p><p>開窗簾任睇　途人肉緊</p><p>喺有片有真相嘅年代，網上好快有人揭盅，分別有兩條短片瘋傳，其中一條片畫面先影個wide shot睇到圍觀者個個頭岳岳，望住對面樓一個着咗燈嘅單位；另一條片再zoom近啲，個單位冇落窗簾，大家見到一個健碩壯男嘅背影，同另一人對長腿，懷疑埋身肉搏，喺街頭觀戰嘅花生友嘩聲四起。<br>兩條短片分別長34秒及44秒，可能片段有畫冇聲，觀戰人士充當旁述配晒音，其間露背男走開咗，露長腿嗰個就好似郁都唔郁，路人甲起哄：「起身！起身！起身！」企喺隔籬嘅路人「殊」佢示意佢靜啲，各人屏息以待，路人丙細細聲話：「好過睇波喎真係！」冇幾耐，露背男又喺「大銀幕」出現番，原來係去拎毛巾，企喺街頭嘅口痕友又繼續做旁述：「再砌！」去到片段嘅尾聲，露長腿人士終於露出廬山真面目，「係男人confirmed」又一陣震耳嘅嘩聲響起，呢幕惹人無限聯想嘅片段圓滿落幕。<br>短片引起300幾個網民留言、俾人share咗超過500次，網民幫短片起埋名「男男激蕩今晚夜」，佢哋由道德層面、同性戀、到事件有冇人犯法多角度激辯，掀起一輪唇槍舌劍，有網民話：「其實有咩可能唔落窗簾呢？無論異性戀或同性戀，行房事都係私隱秘事，話晒香港都係華人社會，唔係人人都咁open㗎嘛，真係唔小心定有心做show呢？」花生食完，有人認真講：「呢D不雅視頻，好明顯已經犯法。告得入喎！」</p></body></html>