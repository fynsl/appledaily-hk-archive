<html><header><meta charset="utf-8"><title>收市閒情：貿易戰　中國輸喺…… - 千頌C</title></header><body><h1>收市閒情：貿易戰　中國輸喺…… - 千頌C</h1><p>中美貿易戰再掀戰幔，簡單講呢兩日發展：美國星期六又挑起條筋，向中國總值500億美元進口商品收25%關稅，於是中國就梗係輸人唔輸陣，大喝一句，「你500億，我500億！」。不過，特朗普顯示一幅「我耍你就得，你報復我就嬲！」嘅姿態，竟然晒你冷，「你報仇呀嘛？咁我諗吓罰多你2,500億商品啦啦啦！」今次呢場貿易博弈戰，中國形勢，暫時似乎處於下風。輸喺邊？就喺以下呢三點！<br><br>首先，就梗係豬隊友中興（763）！由一開初違反伊朗禁令，然後將自己犯罪紀錄白紙黑字寫低，再俾美國人贓並獲，就已經「豬出國際」。呢單連中國都兜唔到嘅豬事，令美國有一個大籌碼，大條道理撚化你！<br><br>6月頭中興同美國先簽原則性協議，取消針對中興嘅制裁；事隔半個月都冇，參議院唔通過，於是又要恢復制裁啦。特朗普大條道理同中國講，「唔係我唔幫你，我幫你幫到出晒面啦，出埋Twitter啦，但𠵱家係參議院唔畀吖嘛。」話分兩頭，特朗普承諾救中興前，佢個女伊萬卡喺中國拎到7個商標。<br><br>其二，美朝峰會順行舉行，特朗普同金仔握晒手笑笑口。本來中國就係美朝中間人，亦因為咁，美國於峰會前，就突然收火，仲聲言放生中興。𠵱家，美朝關係史無前例咁好，中國「中間人」角色力量已經無咁大，令中國籌碼又減一個，而特朗普本身冇咩形象可言，玩過橋抽板又如何？你可能會話，北韓都可以反口呀！但你睇特朗普信心十足，就知佢真係傾掂數；而金仔今次大玩微笑外交，好明顯佢真係想脫貧，「年輕人，山長水遠去新加坡，係愛定責任呀？」「係窮呀！」<br><br>其三，呢點總括而言，就真係「越強越見鬼」！美國進口中國多，達4,300億美元；至於中國，入口自美國嘅商品相當少，只有1,600億美元！中國想增加美國商品關稅，根本就去到加無可加嘅地步！「唓！我都唔係好多貨出口去你度，你咪加囉。」所以單係商品關稅呢一戰，中國係輸咗。<br><br>不過，又唔好忘記，中國真係無咁易認輸，喺服務業方面，中國係逆差；與此同時，中國3萬幾億美元外滙儲備，當中有過萬億係美債。<br><br>千頌C</p></body></html>