<html><header><meta charset="utf-8"><title>【世界盃】球迷版AR Emoji　自製可愛人樣撐愛隊</title></header><body><h1>【世界盃】球迷版AR Emoji　自製可愛人樣撐愛隊</h1><p>四年一度的世界盃終於開鑼，頭場俄羅斯5比0大炒沙地阿拉伯，唔知係咪預視咗今屆比賽特別精彩？其實唔理精唔精彩，話晒四年一次，球迷當然唔會錯過，相信就連平日少睇甚至唔睇波的，這個月都會睇吓波湊吓熱鬧。近日Samsung就特別為可以玩AR Emoji的S9和S9+，加入別注版足球AR Emoji，用自己個樣化身成可愛的Q版球迷，做圖片又得，整Gif動畫亦得，世界盃期間用最啱。<br></p><p>不過想玩別注版足球AR Emoji，就要入Galaxy Apps Store下載AR Emoji Football Edition app，用法跟AR Emoji大同小異，不過就要先選喜愛球隊，然後按步驟自拍，更可在面上加上多款彩繪圖案，最後就會自動整出7款不同主題的AR Emoji，在不同app上分享。記者實試，發現這個app有一點「大細超」，如選巴西和德國等傳統勁隊，某些主題就會有埋國旗做背景，但如果選瑞士、沙地等較次選隊伍，就沒有國旗只有一個球場背景。</p><p>除照顧球迷，一些未必喜歡足球的女生亦有新嘢玩，就是新加了Daisy同高飛狗的AR Emoji，而且唔需要另外download app，更易玩到。另外一提是，可以玩AR Emoji的S9+有新的金色加入，實物觀感和質感都不錯，唔會太金太閃過份土豪，喜歡金色的不妨考慮一下。<br><br>記者、攝影：韓繼聰<br><br>全新旅遊專頁，即like籽想旅行： https://fb.com/travel.appleseed </p></body></html>