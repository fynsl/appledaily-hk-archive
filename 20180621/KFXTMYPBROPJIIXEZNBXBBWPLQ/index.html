<html><header><meta charset="utf-8"><title>《野蠻女友》導演籌備8年之作郭在容襲港宣傳《遇上世界上另一個你》</title></header><body><h1>《野蠻女友》導演籌備8年之作<br>郭在容襲港宣傳《遇上世界上另一個你》</h1><p>還記得經典韓片《我的野蠻女友》？《野蠻女友》令到觀眾愛上韓國愛情電影，同時令片中女主角全智賢一炮而紅，人人都想擁有呢位「野蠻女友」，同時導演兼編劇郭在容更成為炙手可熱嘅人物，之後佢執導同編寫嘅《假如愛有天意》及《我的野蠻師姐》同樣大受歡迎，亦令到郭在容成為韓國愛情片嘅大師。<br><br>而去年郭在容接受新挑戰，執導及編寫日本電影《遇上世界上另一個你》(Colors of Wind)，電影韓日兩方合作，並由日劇《惡作劇之吻～Love in TOKYO》人氣男星古川雄輝夥拍女星藤井武美擔演，郭在容早於2007年已經籌備電影，一直為電影物色景地，最終落實喺北海道拍攝，並走遍北海道多地，拍出唯美戀曲。</p><p>《遇上世界上另一個你》早於年頭已喺日本上映，香港則定檔於下周四開畫，而郭在容更親自來港宣傳，佢將於昨晚出席電影首映禮，留港數天為電影宣傳。<br><br>《遇上世界上另一個你》故事講住喺東京嘅青年涼（古川雄輝飾）嘅戀人百合（藤井武美飾）突然消失100日後，佢決定從人生谷底振作成為魔術師。因為女友話過想睇流冰，於是涼就去到北海道，喺旅程中遇到一個和百合一模一樣嘅女生亞矢（藤井武美分飾）。亞矢一直喺札幌希望能夠同兩年前意外失蹤、和涼長相一樣嘅天才魔術師隆（古川雄輝分飾）重聚。</p><p>郭在容話佢深信世界上每個人都有兩個分身，當其中一個分身遇上另一個時，其中一個就必須消失。23歲女主角藤井武美2011年以拍攝電視劇出道，其後活躍於日本電視劇及電影界。而今次佢要做《遇上世界上另一個我》嘅女主角亦唔容易，佢要透過選拔，擊敗1萬名對手先成功獲得主演機會。<br><br>《遇上世界上另一個你》預告片： https://bit.ly/2lh17wu </p></body></html>