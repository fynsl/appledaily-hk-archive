<html><header><meta charset="utf-8"><title>中環在線：斥1,224萬　郭基煇逆市撈新地 - 李華華</title></header><body><h1>中環在線：斥1,224萬　郭基煇逆市撈新地 - 李華華</h1><p>美國總統特朗普恐嚇再加中國關稅，嚇到前日港股冧超過800點，不過「超人」李嘉誠當日即刻出手低撈長實（1113），原來勇者唔單止佢，仲有郭炳江阿仔郭基煇（Adam）都有增持新地（016），但當然冇誠哥咁重手，係咁意買1,200萬蚊貨仔箒。<br>聯交所權益披露顯示，Adam前日以每股122.4元，場內掃咗10萬股新地，用咗大約1,224萬元，持有新地權益亦由22.14%，稍微上升至22.15%。</p><p>每手股數拆細　新地入場費減半</p><p>究竟122.4元係咪一個靚價？睇番當日新地股價最低係121.2元，Adam似乎捉唔晒個低位，噚日新地收報122.3元，賬面輕微蝕1毫。<br>不過查實今次增持原來係一個信託嘅行動，而Adam由於係信託嘅受益人，所以聯交所權益披露會show埋佢個名。咁點解冇其他例如郭炳聯、郭基泓？明顯地呢個信託係屬於Adam屋企呢邊自己嘅。<br>新地發言人解釋番，今次增持係Adam對集團長遠有信心，喺適當嘅時候就會增持，去支持集團咁話喎。<br>其實新地嚟緊仲有好消息，就係今個月29日每手股數會拆細，由1,000股減至500股，以噚日收市價計，入場費由12.2萬減半至6.1萬元，可能吸引到啲散戶覺得細隻啲易炒啲。<br><br>李華華<br>mailto:LiWaWa@AppleDaily.com</p></body></html>