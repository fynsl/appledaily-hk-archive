<html><header><meta charset="utf-8"><title>爆相爆片：九龍香格里拉浸機房謝師宴冇冷氣　滴汗食熱溶布甸</title></header><body><h1>爆相爆片：九龍香格里拉浸機房<br>謝師宴冇冷氣　滴汗食熱溶布甸</h1><p>天時暑熱，好多人都唔想幫襯大牌檔，但咪以為畀多啲錢去大酒店就冇事，因為即使燒鵝嘅價錢，亦可以係蔗渣嘅待遇。好似讀者鄭女士嘅囡囡咁，喺九龍香格里拉酒店參加謝師宴，竟然遇着壞冷氣，結果成晚滴住汗咁食。<br>鄭女士嘅囡囡喺葵涌李兆基中學讀書，剛剛考完DSE，前晚喺九龍香格里拉酒店舉行謝師宴，每人盛惠700大元，鄭女士話，要使咁多錢去謝師宴，已經覺得好貴，但因為係全級嘅盛事，所以都照樣畀錢囡囡參加，估唔到囡囡一去到，酒店就通知佢哋，冷氣壞咗。</p><p>「衰過去大牌檔」</p><p>鄭女士最嬲嘅係，酒店一早知道壞冷氣，點解唔通知學生改期或者取消，認為咁做係恰細路，「唔係食食吓先壞，根本就係恰佢哋唔敢出聲」。雖然酒店搬咗部流動空調頂住檔，但囡囡話作用唔大，成晚滴住汗咁食，用手機程式量度現場氣溫高達30℃，連布甸都熱到溶，「衰過去大牌檔，去茶餐廳食都冇咁嬲」。<br>而網上亦都流傳一批相同短片，聲稱係酒店冷氣機房嘅情況，短片入面嘅場景，相信係冷氣機房，啲水不停湧出黎，水深蓋過腳眼，兩位相信係酒店嘅職員喺現場，其中一位着住黑色西裝，表現緊張咁話「冷氣……冇喇冇喇」，而其中一張相就見到，水流不停由一條爆裂嘅水管噴出，受水浸影響，雜物都沖到亂晒。<br>網上又流傳酒店公關部發出嘅內部指引，原來壞冷氣係因為水力供應故障，導致全酒店範圍嘅冷氣亦停止，仲話酒店會提供新鮮空氣，強調運作如常，網民鬧爆呢個天氣冇冷氣，根本唔算正常運作，認為今次係一場公關災難。記者向酒店查詢，但就一直等唔到佢哋嘅回覆。</p></body></html>