<html><header><meta charset="utf-8"><title>柏豪篤超蓮有仔多煩惱Sammi啜嘴口感要大</title></header><body><h1>柏豪篤超蓮有仔多煩惱<br>Sammi啜嘴口感要大</h1><p>鄭秀文（Sammi）、周柏豪及何超蓮昨日到銅鑼灣出席Givenchy唇釉活動，對於自己的唇形，Sammi笑言滿意：「幾好，唔算太臘腸，又唔太薄，但自己傾向鍾意唇厚厚哋，我覺得舒淇嘅嘴唇都幾靚。」Sammi又講笑表示唇形會影響接吻質素：「口大着數啲，可以食住對方，若然唇薄就冇呢種口感。」</p><p>男星好好咀</p><p>自認是「唇膏控」的Sammi，透露家中有過百支唇膏，多到在家沒事做時，就會搽唇膏來調劑一下。Sammi拍過不少接吻戲，對手包括劉德華及古天樂等，問到哪位男星最好咀？她笑說：「唔記得喇，做得男星嘅相信都好好咀。」當問到老公許志安是否最好咀時，Sammi說：「又問老公？好悶呀，就瞌着。」她透露老公沒有讚自己唇形，但就一定不敢嫌棄。提到之前拍廣告時，曾大讚周柏豪肌肉靚，Sammi自言偏好肌肉，更喜歡男士肌肉恰到好處就最好，但就不會到處亂摸。</p><p>「佢好多筍盤」</p><p>同場的超蓮自言鍾意素顏，開牛肉麵店做老闆後，不時都要做生招牌賣廣告，昨日更拉柏豪落水。柏豪望着超蓮表示欣賞女仔化妝，同時都欣賞做生意的女仔，又自爆已幫襯過超蓮的麵店，讚她叻女兼會落手落腳做事。問到會否有好男仔介紹給超蓮？柏豪笑謂：「唔會，以超蓮嘅條件，介紹男仔畀佢簡直係侮辱，如果佢肯拍拖肯定煩過冇拖拍，佢好多筍盤。」不過超蓮自言現階段專注事業。<br>採訪：羅慧敏<br>攝影：仇志德</p></body></html>