<html><header><meta charset="utf-8"><title>爆相爆片：住客急退房　酒店賠餐券</title></header><body><h1>爆相爆片：住客急退房　酒店賠餐券</h1><p>九龍香格里拉酒店喺大熱天時壞冷氣，搞到客人滴晒汗，小記噚日親身去感受吓，發現大堂依然冇冷氣，但係溫度都係比室外烈日當空低，體感應該大約27、28℃左右，人流就明顯比平時少，有坐喺大堂嘅客人熱到用紙撥涼，小記行咗幾圈，都唔見有壞冷氣嘅告示。<br>內地旅客楊先生話，原先住喺酒店高層，前日中午開始冇冷氣，酒店安排佢調去低層房，房入面有微弱嘅冷氣，但仲係覺得熱，楊先生聽職員講，話經過搶修後，酒店只有四分之一嘅冷氣運作，低層情況比較好，至於酒店有冇賠償，楊先生就話唔方便講喎。</p><p>「餐廳咁熱未必食到」</p><p>而黎先生嘅印尼朋友一家五口租咗兩間房，打算住兩晚，點知第一晚返到酒店發覺冇冷氣，佢哋噚日朝早見到有好多住客退房換酒店，但因為佢哋只係住兩晚，所以都唔想咁麻煩，而酒店每間房每晚送1,000蚊餐券，但因為酒店嘅餐廳一樣咁熱，黎先生覺得朋友收到嘅餐券都未必食到，「好失望呀！五星級酒店嚟㗎，佢哋本身打算住得舒服啲」，黎先生認為酒店應該賠償。</p></body></html>