<html><header><meta charset="utf-8"><title>陳煒娜姐關係決裂袁文傑被胡定欣收買</title></header><body><h1>陳煒娜姐關係決裂<br>袁文傑被胡定欣收買</h1><p>因為要做唯一嘅關係，喺《宮心計2深宮計》飾演皇后嘅胡定欣，處處陷害做咗昭儀嘅周秀娜，以免令自己嘅地位不保，喺呢個禮拜嘅劇情，係講定欣諗住趁娜姐喺藏書閣讀書而燒死佢，點知最後俾馬國明救番，雖然最後定欣堅稱同呢件事無關，但係馬浚偉苦無證據，最後搵咗韋家雄頂罪。<br><br>劇情喺下個禮拜，身為娜姐好友嘅心悠，喺馬浚偉面前力撐娜姐，希望佢可以了解娜姐對佢嘅心意，結果馬浚偉設計測試，最後發現原來陳煒一直安插婢女喺娜姐身邊監視，娜姐同陳煒嘅關係正式決裂。<br><br>眼見馬浚偉對自己改觀兼挺身相護，娜姐當然好感動，點知又因為馬浚偉出宮，又惹嚟殺身之禍。娜姐喺出浴期間，馬國明聽到有刺客而衝入，而喺呢個時間，定欣同韓馬利突然出現，認為佢哋兩個共處一室有奸情。<br><br>呢件事之所以發生，係因為定欣收買咗袁文傑，袁文傑入咗宮做太醫，當日藏書閣娜姐差啲被燒死，甚至喺浴池被誤同馬國明有奸情，全部都係袁文傑同定欣喺背後一手策劃，而且定欣仲知道羅霖同張慧儀當年為咗袁文傑而反目，於是乎今日又安排佢出現，希望借佢哋爭風呷醋而搞後宮。<br><br>雖然馬浚偉一直相信娜姐同馬國明，但係一直都搵唔到證據去幫佢哋脫嫌疑，最後心穎自稱係陷害佢哋嘅人，而定欣知道計劃失敗，本來諗住用盡唔同偏方去成孕，但係最後竟然係娜姐懷有龍胎，而袁文傑亦被揭穿之前嘅陰謀，定欣表面上對娜姐照顧有加，實際又諗方法剷除異己！</p></body></html>