<html><header><meta charset="utf-8"><title>【一周必看】哥哥扮恐龍接機　妹妹冧到爆</title></header><body><h1>【一周必看】<br>哥哥扮恐龍接機　妹妹冧到爆</h1><p>最近有一套以恐龍為題材嘅電影上映，片中嘅恐龍被人捉咗出大都市。禮拜一朝早有一隻「恐龍」張牙舞爪出現喺香港國際機場接機大堂，金睛火眼望住出嚟嘅人，吸引唔少人注目。原來恐龍真身係個哥哥，等緊嘅「獵物」係外國歸來嘅妹妹，希望畀個驚喜佢。<br><br>讀者劉先生禮拜一朝早準備同家人準備出發外遊，喺接機大堂A出口見到一隻恐龍雙手扶着欄杆，頭岳岳喺閘外望穿秋水。冇幾耐一個女仔同爸爸媽媽出嚟，一見到恐龍就大喊：「哥哥！」而恐龍哥哥亦回應話：「阿妹，我等咗你好耐！」阿妹見到恐龍哥哥，忍唔住興奮到跳起，又摸下佢個頭、握下佢手，之後仲攬到佢實一實，笑到四萬咁口影相留念。</p></body></html>