<html><header><meta charset="utf-8"><title>高官問斬制 - 馮睎乾</title></header><body><h1>高官問斬制 - 馮睎乾</h1><p>夫高官問責制者，行之多年，成效不彰，今宜廢置，代以高官問斬制也。高官食民之祿，擔民之憂，當夙夜兢兢，黽俛從事。若其終歲飽食偷安，尸位曠職，固宜奪其祿；一旦失計廟堂，貽民伊戚，亦必革其職，此所以示民賞罰有常，分制有極也。法令昭章，制度嚴明，然後庶孚以治。原高官問責制之本，蓋以考績幽明。方其始也，有司以愆尤免官者，凡三人；嗣後幾無聞焉，唯二○一二年發展局局長麥齊光涉貪去職。逮乎近歲，專權得勢之人，雖干法而不戮，突梯滑稽之徒，縱無能而見擢。政府之內，姦偽萌生；議堂之上，鼠蛇混雜。非無法網，每漏吞舟之魚；雖設常刑，不上親共之夫。於是上下相遁，吏治日壞，所謂問責制，徒具虛名，黎民唯呵壁問天而已矣。<br>今者鐵路醜聞，連珠炮發，其勢不可收拾。總承建商禮頓偷工減料，罪證確鑿，迄今竟無人問責，其理安在？民主自由法治之論，或云空談無益，說食不飽，固非肉食者之所慮，藿食者之所急，唯思成君子足以遠謀。鐵路則不然，事關重大，其理易明。鐵路之為物也，繫市民之安危，與乘客之生死。築路者處心積慮，剪短鋼筋，罔顧安全，草菅人命，彼為罪魁禍首，眾所同見。有司竟不得執而縛之，復不能召而訊之，則不特問責制為空言，雖法律亦等虛設耳。運輸及房屋局局長陳帆，昏昏蒙蒙，始者問其原委，則呿頤結舌 ；今也叩其對策，則首鼠俯仰。有官如此，不如無也！<br>張學良嘗言：「欲中國進步，當授國柄於人，任西方之有力可信者，託管中國二十五年，則庶幾可矣。」愚以為香港亦然。今之高官，無能而得爵祿，失職而免鈇鉞，刑賞不明，朝野混濁，以此為政，是猶無捶策銜橛以服馬也。欲撥亂反正，當任金正恩為香港元首七日，凡高官之瀆職者，一律處斬，廓清官府，掃除姦邪，如此則群臣遷善，百姓艾安，不亦宜乎？</p></body></html>