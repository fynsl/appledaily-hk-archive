<html><header><meta charset="utf-8"><title>魚樂無窮：跌穿29000點算 - 唐牛</title></header><body><h1>魚樂無窮：跌穿29000點算 - 唐牛</h1><p>阿爺放水再次成為中港股市魔咒，尤其A股完全不領情，上證綜指以全日最低位收市，拖累港股失守29000大關。講了不止一次，今年港股特別難炒，無他，死坐大股最終得個桔，贏唔到錢，炒波幅又要金睛火眼睇實，時間技術缺一不可。恒指全年計已倒跌3%，由高位計更達13%，今年依然有錢贏的戰友，我真係恭喜你呀。<br>8日跌足2,000點，損傷難免，縱然捱打卻不能坐以待斃，睇開本欄的戰友都知道，跌市避險除了靠減磅增持現金外，更是汰弱留強的好機會。強股揀邊隻好？去年稱王稱霸的騰訊（700）及平保（2318）等，今年弱不禁風，絕對不是換馬之選，相反雖然息魔來襲，公用股如中電（002）、煤氣（003）及REIT領展（823）非常硬淨，有穩定派息支持下，絕對係吸納佳品。<br>零售市道火熱，零售股自然係另一值得吼實的板塊，莎莎（178）績後獲大行調高目標價，全部睇6蚊樓上，昨日借大市回調急插一成，只要守住4.9元大位，向上形態便可保持。<br>上月叫買的廸生創建（113），業績靚爆鏡，兼有6厘股息墊底，同樣係跌市撈貨好對象。<br><br>唐牛<br> http://fb.com/tongcow88 <br>本欄逢周二、四刊出</p></body></html>