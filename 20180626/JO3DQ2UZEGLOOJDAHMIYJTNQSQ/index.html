<html><header><meta charset="utf-8"><title>財路：基建股中冶折讓大 - 錢雋</title></header><body><h1>財路：基建股中冶折讓大 - 錢雋</h1><p>中冶（1618）到2020年專業預測PE得番3倍單位數，主打瓣數嘅收益貢獻地區，係內地同一帶一路沿線國家，財路長搵長有。<br>中冶主打工程承包、裝備製造、資源開發同內房幾大瓣數。集團繼上年錄到盈利增長12%，到近90億元（人仔．下同），今年第一季，盈利亦keep住15%增長，到16.6億元，而今年頭五個月，中冶新簽合同2,530億元，同比增加17%，figure靚仔。<br>中冶綜合資料顯示，國家公路網規劃到2030年，有2.6萬公里國家高速公路待建，另10萬公里普通國省幹線公路需要改造升級。又內地政府每年開工建設2,000公里以上綜合管廊目標，年投資額超過2,000億元、雄安新區地下管廊遠期建設規模近千億元、智慧城市投資規模逾5,000億元。單係內地，嚟緊日子，中冶仲有勁厚商機。<br>場內專業預測，中冶2018年到2020年eps係0.43港元、0.48港元同0.72港元，預測PE 5.5倍、5倍同3.3倍，又中冶上市以嚟平均PE約9倍，2020年預測PE比呢個平均值，折讓63%！<br>中冶A股（滬601618）折約3.9港元，H股現價2.27港元，比A股折讓42%。場內近磅瓣數，中鐵（390），H股同A股間折讓30%、中鐵建（1186）約17%，中冶AH股折讓，又係比行家大。<br>買中冶，當只係翻半番到3.4港元，2020年預測PE 5倍都未夠，追番上歷史平均PE，係講緊要升173%，到6蚊樓上。<br><br>錢雋<br>細價股專家<br>本欄逢周二刊出</p></body></html>