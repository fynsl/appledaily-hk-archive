<html><header><meta charset="utf-8"><title>【科技●國際專欄】告別鄉音客服　AI口技無敵勁似真人</title></header><body><h1>【科技●國際專欄】<br>告別鄉音客服　AI口技無敵勁似真人</h1><p>今年乃人類史上最赫赫有名的人工智能HAL 50大壽，多得其創造者大導演寇比力克及作家克拉克的警示，人類自此對人工智能的恐懼，跟《2001：太空漫遊》中HAL對人類戒心如同一轍，一樣盡顯自私精表現。<br><br>撰文：盤古目<br><br>人工智能的口技經已可能超越人類，今年Google IO中示範的Dulpex技術，聰明不止在你於行事曆記低約會後，例如約飯局後自動打電話訂枱這點子，令人驚嘆的是在執行上的細節，把聲完全冇AI星鄉音，完全對答如流，最勁係遇到無厘頭回答時唔會爆對方，一切都客觀客套，純以邏輯回應，呢下真係秘書末日；呢一刻Google只示範預約時間的功能，如果應用在客戶服務，香港人可以告別各企業的鄉音客服。<br><br>其實IBM更為進取，其商務AI Watson已應用於網上客服，甚至幫律師行處理破產事務，盡展電腦比人類強大的另一功能－－資料處理；應用於法律行業，儘管法律電腦化後案例搜尋經已比昔日人肉搜尋大大便捷，但要分析案例仍然需要人力物力，然而人工智能就只需在彈指之間可配對相關案例，慳水慳力。<br><br>IBM近日更進一步示範口語智能Project Debator，實時同真人辯論，即時上網整合，資料豐富，不慌不忙，仲笑對手說話速度每分鐘218個字太急忙。最慘是一切不離客觀邏輯，直指人類最大弱處，毋怪人類對人工智能誠惶誠恐。<br><br>如果香港可以有個智能系統，用於立法會，用於傳媒訪問，有乜議員、主席、高官前言不對後語，系統可立即翻帶反駁，咁都幾爽。然而，而家香港講人治，依理據係唔尊重，講事實係侮辱，呢類科創在港注定違法！</p></body></html>