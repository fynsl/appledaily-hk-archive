<html><header><meta charset="utf-8"><title>爆相爆片：尖嘴新秩序　的哥搶客捱8拳</title></header><body><h1>爆相爆片：尖嘴新秩序　的哥搶客捱8拳</h1><p>尖沙嘴廣東道馬可孛羅香港酒店對開，一向都係黑的冚旗揀客嘅黑點，上周六晚就發生咗一場懷疑爭客嘅街頭混戰。<br>當晚約11時，有途經市民嘅車cam拍下街頭混戰經過。當時有幾部疑似黑的，違法停泊喺酒店門外，估計係等候遊客兜生意，其間另一部的士經過，懷疑都想兜客，結果呢位的哥就同對方4名相信係「睇場」嘅男人發生口角，之後更大打出手。</p><p>影片可見，呢位的哥俾對方一個着花衫嘅男人，至少打咗8拳，當時有穿T恤牛仔褲嘅熱心男睇到咁，都上前幫俾人打嘅的哥，就係咁變咗6人大混戰。影片上載到YouTube後引起網民討論，話事件係源於的士業界爭地盤，係「地下秩序」嘅展現喎。<br>《蘋果》記者噚日重返現場，見到酒店外路邊其實髹咗雙黃線，唔准泊車，亦唔係正式的士站，只容許的士同私家車上落客，之後要即走唔可以泊車，但記者仲見到有的士違法泊車等客。汽車交通運輸業總工會的士司機分會主任杜燊棠就話，之前分會都有會員喺嗰度俾惡勢力人士打傷，希望警方作出執法同掃蕩。</p></body></html>