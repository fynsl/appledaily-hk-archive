<html><header><meta charset="utf-8"><title>喵，外婆踢姥姥出局 - 陳也</title></header><body><h1>喵，外婆踢姥姥出局 - 陳也</h1><p>香港貓界代表忌廉哥，想挑戰俄羅斯官方失聰神貓，不過肥嘟嘟可愛到爆的忌廉哥一出腳就露餡，竟然唔吼英格蘭貓糧，揀吃巴拿馬茶禮。賭仔如果係忌廉哥的鐵粉，不如問吓同樣都係哥，哥斯達黎加鐵定冇機，哥倫比亞危危哋，咁脫胎換骨的墨西哥有無機會捧盃？<br>貓眼睇足球，花多眼亂，等於劉姥姥入大觀園。喔，有無上海人報復性改為劉外婆入大觀園？姥姥大戰外婆，來回短傳，雙方走位，高下立見。上帝的歸上帝，姥姥的歸姥姥，出版社將這一股北方吹過來的歪風強加小學二年級的課本中，上海爸媽堅決打交叉說不。保衛外婆戰，一面倒大勝完場。<br>世界盃地面戰仍在進行中，白界以外的中美貿易戰亦已開打，美國隊長特朗普全力防中，凍結敵方前鋒。中國則不斷出口術，搬龍門。球迷預言，如果下屆中、美、朝殺入四強，大殺傷性武器必然盡出，打波兼打爛仔交，打唔贏賴地硬發爛渣，隨時誤觸世界大戰的按掣……噢，都係講返波，在習帝的足球強國夢未竟前，波，仍然係圓的。忌廉兄，咪鬼理婆婆姥姥，繼續自由自在食你的花生吧，喵。</p></body></html>