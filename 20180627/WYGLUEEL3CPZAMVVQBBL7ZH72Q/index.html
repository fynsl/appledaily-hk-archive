<html><header><meta charset="utf-8"><title>世盃求驗客：鬧傳媒老屈俄治安差　英迷卻步</title></header><body><h1>世盃求驗客：鬧傳媒老屈俄治安差　英迷卻步</h1><p>世界盃前夕俄羅斯負面新聞多多，其中指當地足球流氓肆虐，唔少英格蘭球迷擔心治安問題唔敢去，暴龍哥就話傳媒要為球迷疏落負上責任：「嚟俄羅斯嘅英格蘭球迷真係唔多，我認為要歸咎英國傳媒嘅渲染手段，佢哋係咁話球迷嚟到俄羅斯會被毆打、社會恐同之餘，種族歧視問題又嚴重。」<br>暴龍哥決定去俄羅斯之前都曾經猶豫過，所以四月特登跟隨阿仙奴作客莫斯科中央陸軍考察民情：「我哋當時盤算如果感覺良好就會返嚟，所以我哋就嚟咗囉！我已逐漸愛上俄羅斯，俄國人樂於助人，下諾夫哥羅德市民平日少見外人，你睇佢哋幾開心。」<br>暴龍哥話世界盃匯聚各地文化，無論嚟自墨西哥、哥倫比亞定日本嘅球迷都打成一片，佢期望借ArsenalFanTV嘅報道改變外界對俄羅斯嘅負面印象，吸引更多英人嚟到俄羅斯：「我有說話要同英格蘭球迷講，如果你哋有機會嚟嘅話，一定要嚟，呢度絕對會令你感到眼前一亮！」佢仲話希望隨住英格蘭成績漸入佳境，會有更多三獅球迷赴俄羅斯支持。</p></body></html>