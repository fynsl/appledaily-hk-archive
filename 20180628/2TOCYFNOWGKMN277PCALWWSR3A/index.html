<html><header><meta charset="utf-8"><title>冰說聰明：小米，你認命吧！ - 青冰</title></header><body><h1>冰說聰明：小米，你認命吧！ - 青冰</h1><p>在不同的時空，類似的事件，可能有完全唔同的結論，尤其在股票市場，遠的不說，由小米（1810）引發的話題，無論大家決定食花生，還是小注怡情，多角度去睇，始終有益。<br>過去一年，我們看到新股市場的燦爛，好多建築股上市後就等夠鐘，賣盤轉手，我們亦看到眾安在線（6060）引發的新經濟概念，息又低，孖展篤大啲，似乎係穩賺不賠；跟住就係騰訊（700）嫡系的閱文（772），首日已經漲近九成；之後仲有誠哥的雷蛇（1337），及當時守尾門，跟騰訊掹車邊的關連股易鑫（2858），隻隻超購幾百倍，凍資千億。這個熱潮的高點應該是毛記（1716）吧，中簽率0.8%，單日升五倍，中咗又食到，我真係恭喜你呀。不過隨着平安好醫生（1833）打破了必賺的神話，相信唔使講，大家都知新股玩完了。<br>小米上市，市況又極差，估值又貴，息又貴，唔抽真係好正路，作為首隻同股不同權新股，雷生你只能嘆生不逢時，但有樣嘢佢可能估唔到，壞消息比佢想像的多，臨時剎停CDR上市，加上被中證監質問的事，令市場赫然覺得，有呃錢feel。係嘅，無啦啦上市前發了價值90億人仔的B類股份畀雷生，又係肉酸啲，已經畀你用同股不同權上市，盡握控股權，仲搞小動作，實在係不智。<br>至於盈利前景係點，現時估值是否過高，青冰深信市場是有效率的，即使一時三刻未能反映，三幾個月一定見真章。你睇上文提及的熱爆新股，有些係仲未有錢賺，不過，他們生於旺市，這些因素可以不理，但爆升過後仍然抵不住地心吸力，有啲仲穿埋招股價。現在這個市況，食花生係上策，考眼光也盡量小注怡情，至於有冇地心吸力，三幾個月後再睇吧。<br>咁嘅結論應該唔夠爆又冇noise，唯有在標題上給力：小米，你認命吧。<br><br>青冰<br> http://fb.com/chingbing888 <br>本欄逢周四刊出</p></body></html>