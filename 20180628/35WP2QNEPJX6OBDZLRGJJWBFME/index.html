<html><header><meta charset="utf-8"><title>七級偽術：非佛系公關 - 彭瑪莉</title></header><body><h1>七級偽術：非佛系公關 - 彭瑪莉</h1><p>個個應徵者都話做pitching，唔通個個都識pitching咩。<br><br>知己知彼，百戰百勝。道理很簡單，你想某某媒體採納你的新聞稿或資料，你理應很了解該個媒體，並對其尊重有加，你對人家的節目、人家那份報紙、那個平台，有甚麼環節、甚麼版面、甚麼專欄，以至風格如何、長短如何、取態如何，總不成無知一如門外漢。<br><br>舉個例，如果你要向一份月刊推銷美白產品，你不是以為六月份才開工仍會有機會吧？假設一份月刊會在五月出版美白特輯，起碼三個月前，閣下的產品和資料，就必須送到編輯枱頭，意思是你要對目標媒體的出版周期，瞭如指掌，如數家珍。<br><br>又如果你要推銷某某建制派議員一項非常保守的建議，搵啱channel肯定是大前題，做官嘅就話迎難而上，但做得建制公關嘅，就無謂白花時間在黃絲傳媒上了，煲冇米粥事小，俾人玩翻轉頭事大。真的，不是絕對不可行，但睇餸食飯吧，阿客畀你多少時間扭轉乾坤，力挽狂瀾於既倒先？<br><br>另外，潮流也許興抽水，不過如果你是新手，Mary就勸你三思而後行，小心抽水不成反類犬 ，能夠有這樣的觸覺，看準時事熱話，捕捉時機固然可以響朵，正如近月最吸睛嘅 gatsby定型啫喱30ml裝， 一個post抽乾馬逢國水，不過這一種例子萬中無一， 只怕一個唔該，網上公審變成被公審，偷雞唔到蝕渣米，到時搵鬼同情。<br><br>時間亦關鍵。日報幾點開編輯大會，周刊逢星期幾出完書最得閒，免費報邊日早埋版，小小心得，大大意義。其實邊有佛系呢回事。</p></body></html>