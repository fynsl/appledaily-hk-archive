<html><header><meta charset="utf-8"><title>搵個女朋友 - 邁克</title></header><body><h1>搵個女朋友 - 邁克</h1><p>性侵這宗罪的受害人，女多過男是起碼常識吧，但當然並不意味狼胎的祿山之爪不向男界張舞，被非禮被騷擾被強姦，要發生的時候不幸一樣會發生，而且因為屬於少數，併發的問題可以更複雜。暫且跳過被唔知衰直佬奉為「飛來艷福」的女侵男，單單聚焦比較慣見的男侵男風化案：最令這些苦主百詞莫辯或者有口難言的，不會不是審都唔使審便直接遭歧視有基底，「咁多人唔搞偏偏搞你，仲唔係本身有問題」的責難呼之欲出甚至兜面而來，真同志固然要默默承受發姣勾佬的冤枉，時運低成為基狼獵物的異性戀男，報案除了要不停證明性取向的「清白」，恐怕還會產生強烈的身份自我質疑，其自責比同一條船上有冤無路訴的女性受害人層次只有更深，福無雙至心靈創傷打孖上。<br>身處基陣營的我空口講白話大概冇人信，不妨參考最近基督教協進會的性騷擾調查。其中一位男受害人在教會機構任職，遭「好照顧和愛錫年輕人」的上司借按摩為名上下其手，事後不忿，舉報繼而報警，怎麼知道查詢圍繞有冇生理反應及性取向等課題氹氹轉，「你唔夠佢大力咩？你冇推開佢咩？正常如果畀着我，我一拳打埋去啦，點解你冇呢？」，條條大道通往同志主題公園，一級一級走進沒有光的所在。犯罪感轉嫁，不是緊張大師希治閣的拿手好戲嗎，難道問話人都是《火車怪客》忠實擁躉，入心入肺學以致用？差佬叔叔仲要忽然媒人婆附體，語重心長兼任催婚大使：「快啲出去搵個女朋友啦，唔好再煩……」咦，乜佢冇睇過李安的《斷背山》咩？</p></body></html>