<html><header><meta charset="utf-8"><title>中環在線：證監會CEO加人工年薪近千萬 - 李華華</title></header><body><h1>中環在線：證監會CEO加人工<br>年薪近千萬 - 李華華</h1><p>證監會噚日公佈最新一份年報，最值得睇嘅，當然係行政總裁（CEO）人工喇。CEO歐達禮上年薪酬698萬，花紅230萬，加埋退休金供款，總年薪998萬元，加薪2.5%。即係話呢，差80萬元左右，歐達禮就追到金管局總裁陳德霖嘅人工嘞。</p><p>年報披露儲備72億</p><p>證監會過去一兩年落力打擊殼股、推行前置式監管，又要調查謎網50，適逢港交所（388）推行同股不同權，證監仲要跟港交所周旋，歐達禮真係無功都有勞，加少少人工都合理嘅。更何況，唔少上市公司CEO嘅年薪都講緊幾千萬甚至上億。<br>除咗CEO，法規執行部阿頭魏建新（即上年話要搗破邪惡集團嗰位）人工都有得加，加幅仲好大㖭，足足超過一成！上年袋走612萬元，不過佢係2016年5月先被委任，計落其實打個和。至於最近獲委任為副行政總裁嘅梁鳳儀，年薪629萬，按年減少1.2%，至於點解升職無得加人工，就要問老細。<br>證監年報都有披露「戰績」，例如年內紀律處分31間機構同持牌人士，罰款4.8億元，就280宗個案展開調查，另審閱咗309宗上市申請，處理近8,300宗牌照申請。<br>作為自負盈虧嘅公營機構，證監嘅儲備非常充足，有成72億，其中30億用作購置辦公室，但講咗好耐都未買。<br><br>李華華<br>mailto:LiWaWa@AppleDaily.com</p></body></html>