<html><header><meta charset="utf-8"><title>【失敗博物館】洛杉磯睇50件最失敗產品　Apple、Google、IKEA都有份</title></header><body><h1>【失敗博物館】洛杉磯睇50件最失敗產品　Apple、Google、IKEA都有份</h1><p>失敗博物館(Museum of Failure)上年在瑞典赫爾辛堡成立，在網絡上爆紅，2017年年底在洛杉磯開分館。記者早前去到洛杉磯，就畀錢親身入場參觀。睇完唔代表你從此不再失敗，但見到Apple、Google、IKEA等國際品牌都fail過，至少知道u are not alone，失敗箒，又有乜好驚呀？<br><br>老實講，展館面積不大，單純走一圈可能15分鐘已經看完。不過入面不少展品都有段故，拿着入場時派發的guidebook，邊行邊看介紹，你會發覺有些失敗是因為走得太前，有些失敗又可能是因為立心不良，有些失敗可能單純因為愚蠢，失敗都分好多種，睇完真係學到嘢。</p><p>Snail Hat<br>館方話成日想喺IKEA搵fail產品，搵咗好耐終於都搵到呢頂蝸牛帽。呢頂帽源自IKEA的LATTJO玩具系列，其實出過好多蝸牛觸角帽、老鼠口罩等cosplay服裝，但可能真係太詭異，依家search 「LATTJO」只搵到一啲玩具產品。<br><br>Growing Up Skipper<br>Barbie的妹妹Skipper，1975年推出，她有一個獨特的成長系統，轉動她的手會長高，胸部也會變大，一推出就被衛道之士評擊到停產。<br><br>New Coke<br>可口可樂1985年因被對手百事追得太貼，曾經換配方加改名叫New Coke，但反應太差 77日後就打回原型。<br><br>共享女友<br>中國fail代表，給人租用共享的情趣娃娃，聲稱關鍵部件每次租用都會更換，保證衛生，但因為太多人投訴，出了4日就被叫停。<br><br>Apple Newton<br>被認為是世界上最早出現的掌上電腦PDA，1993年推出，已經用緊觸控屏幕，但因為售價太貴，功能亦因怕同Mac競爭而故意做得較弱，Steve Jobs 1997年重回Apple之後就宣佈玩完，但可能對iPhone的開發有點啟發。<br><br>Google Glass<br>2012年被《時代雜誌》選為最佳發明，2015年停產，戴上這幅AR眼鏡，人人都像ironman般看到稜鏡入面的HUD擴充展示，勁過撒亞人戰鬥力眼鏡，但因為定價高昂，貨源短缺，太過張揚的外型也衍生了私隱問題，最終也未能普及。<br><br>Trump The Game<br>特朗普推出的桌上遊戲，玩法像大富豪，1989年推出。玩法被評為過於複雜，說明書有12頁厚，當時很多論指其滯銷，但特朗普就堅持賣出了80萬盒。<br><br>Colgate Beef Lasagne<br>高露潔1982年創造了過「Colgate Kitchen Entrees」系列，推出一系列冷凍食品包括肉醬千層麵，概念是希望用家食完高露潔晚餐後就用高露潔牙膏刷牙。可能大家都怕千層面有牙膏味，系列很明顯失敗了，而高露潔在品牌歷史中也從來沒提及這段黑歷史。<br><br>Rejuvenique電能面膜機<br>這個電能面膜外形恐怖，似足《黑色星期五》的Jason面具，據使用者感言，使用時像被1000隻螞蟻在面上咬，似刑具多於美容產品。<br><br>No Man’s Sky<br>入面展品有新有舊，這款2016年推出的PS4遊戲，因為未出前講到係威係勢，有無限宇宙等你探索，但因內容空洞，推出後在線遊玩人數激減，變成真正的no man遊戲。官方話會畀機會大家，如果遊戲日後更新做得好，係會將展品撒出失敗博物館，加油喇！</p><p>失敗博物館<br>地址：6801 Hollywood Blvd(鄰近Hollywood Highland地鐵站)<br><br>記者：司徒港燊<br><br>全新旅遊專頁，即like籽想旅行： https://fb.com/travel.appleseed </p></body></html>