<html><header><meta charset="utf-8"><title>爆相爆片：手掌咁大隻蛾驚艷現身</title></header><body><h1>爆相爆片：手掌咁大隻蛾驚艷現身</h1><p>成隻手掌咁大隻嘅飛蛾，前日喺石屎森林出現，巿民嘆為觀止。譚先生星期三朝早喺馬鞍山新港城行去三期嘅行人天橋上面，俾一隻花紋凸出嘅飛蛾吸引，當時隻飛蛾伏喺行人天橋旁邊嘅石柱，兩翼啡色同白色對稱嘅花紋好靚，佢都忍唔住要停低影相。<br>翻查資料，原來前年7月一隻同品種、闊成一呎嘅飛蛾，喺粉嶺和合石出現嘅時候，一樣引嚟巿民嘩嘩聲，除咗佢又大隻又靚又罕見之餘，喺拜山嘅地方出現難免惹人聯想係唔係先人嘅化身！𠵱隻飛蛾叫做大皇蛾，係飛蛾之中嘅巨無霸，幼蟲階段嘅體形已經出眾，一對翅膀最長可達12厘米。<br>大皇蛾由幼蟲至結繭嘅成蛾之路會經歷五次脫皮，歷時60幾日。不過，成蟲後嘅大皇蛾因為口部器官會脫落，餘生都冇嘢食落肚，只可以靠體內剩低嘅脂肪維持一至兩星期嘅壽命。</p></body></html>