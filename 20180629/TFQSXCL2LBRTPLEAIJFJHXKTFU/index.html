<html><header><meta charset="utf-8"><title>隔牆有耳：按習主席要求　習主席關懷娥特勁跳忠字舞 - 李八方</title></header><body><h1>隔牆有耳：按習主席要求　習主席關懷<br>娥特勁跳忠字舞 - 李八方</h1><p>《蘋果》搵港大做民調了解市民點睇特首林鄭月娥上場一年政績，結果四成人覺得佢最成功係取信中央，咁林鄭擦中央鞋係有一手，好似佢接受咗《紫荊》雜誌嘅專訪，入面左一句按習主席要求、右一句喺習主席關懷下，真係唔只緊跟習主席，直頭係做主席嘅好學生。</p><p>話上任一年難忘習講話</p><p>今期《紫荊》要慶祝兩個一周年，第一個係國家主席習近平視察香港一周年，另一個就係林鄭上任一周年，咁林鄭嘅訪問都習主席乜乜乜啦！林鄭喺專訪形容，呢一年嚟感受最深就係「中央對香港的全力支持，包括習主席視察期間的重要講話」，果然政治正確，仲話佢作為特首有堅定信念去「按着主席的要求，全面準備貫徹落實一國兩制」，跟住跟足習講話大講必須尊重一個國家、自覺維護國家主權等等，當講到呢一年香港發咗一啲有爭議嘅事，林鄭立即上身話特區政府對任何鼓吹港獨言論，「立場都是堅定的，是堅決反對的」！<br>呢個忠係未表完嘅，仲有林鄭話喺習主席關懷下，內地出咗便利港人措施，以及習主席親自關懷香港創科發展令佢感受最深，最後佢話過去一年港府按住習主席要求展現團隊精神，未來會「志不求易、事不避難」咁推動香港發展，真係全個訪問落足鞋油！</p></body></html>