<html><header><meta charset="utf-8"><title>廣告經綸：強國人鍾意「澀澀地」 - 文廸晞</title></header><body><h1>廣告經綸：強國人鍾意「澀澀地」 - 文廸晞</h1><p>世界上有甚麼是「澀澀地」，但又好好味，仲會上癮，如吃藥般，一日早午晚隊三支？<br><br>唔講可能唔知，正是「澀得起 就係我」的維他檸檬茶，近兩年來在中國忽然大賣，登上天貓網全國飲品銷售額之冠，更勝一直領先的可口可樂及王老吉涼茶。<br><br>在大陸，年輕人就是喜歡維他檸檬茶的苦澀味道，沒有那麼甜也沒有那麼假，飲落更似用真正紅茶開泡，雖比起康師傅檸檬茶賣貴成倍，但銷量比後者更高。<br><br>在香港，講起檸檬茶，大多數人都只記得陽光檸檬茶歷年來的廣告，大概由於有梁藝齡、鄭伊健、樊亦敏、賴沅貞、何嘉莉、張栢芝，數之不盡的經典演繹……相反，維他檸檬茶雖也有用過Chilam、天佑同維園亞伯，但比超陽光就差幾條街，就算比起自己公司的維他奶廣告，也遠遠落後。只記得大概十年前，維他檸檬茶起用尹光和歐陽靖互唱互Rap ，正式將「維他檸檬茶」名字淡化，改用三個英文字VLT，明顯決心要把品牌打入年輕人市場。一叫，就叫了十年，香港較年輕的一代，今天只知道VLT，而維他檸檬茶，可能從未聽過。<br><br>我在中學時代，暑假期間背着背包去歐洲旅遊，一去就去了兩個月。講你都唔信，我最掛念的，不是何人何物，回家後第一件事情，就是打開雪櫃飲那盒冰凍好味的維他檸檬茶。也曾想過，為甚麼它的味道，跟陽光、雀檸、Snapple始終有分別，明知大家都是調出來，可能真的如廣告所說的「紅茶檸檬比例完美」及它獨特的苦澀味。恰好適合大部分香港人，如今延至大陸人的口味。<br><br>飲品之中，同樣賣苦澀味的除了維他檸檬茶，令我想到健力士黑啤，自林子祥男人味來到近年的麥浚龍，亦同樣講層次。一黑一黃，講味道之餘，更凸顯性格，一個「澀得起」，另一個「耐人尋味」！<br><br>文迪晞</p></body></html>