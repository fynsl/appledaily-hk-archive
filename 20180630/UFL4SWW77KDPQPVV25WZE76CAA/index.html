<html><header><meta charset="utf-8"><title>世盃求驗客：賀贊奴沙　省中柱反彈食波餅笑死「亞姨」 - 求驗客</title></header><body><h1>世盃求驗客：賀贊奴沙　省中柱反彈食波餅<br>笑死「亞姨」 - 求驗客</h1><p>周四世盃上演分組賽最後四場比賽，唔知係咪球員們覺得前日嘅比賽戰情過於平淡，所以要搞搞新意，出現兩幕非常諧趣嘅畫面。首先頭場H組最後一輪比賽，塞內加爾0:1輸畀哥倫比亞，最終以第三名出局。但塞軍失嘅一球，嚟自哥倫比亞一次角球攻勢，從慢鏡睇到，原本守近柱嘅塞軍「5號仔」伊祖沙古爾，入球前後都處於淡定狀態，就好似最近嘅觀眾欣賞入球，俾人鬧之餘，亦有陰謀論推測佢哋有蠱惑。</p><p>塞軍古爾挨柱防守</p><p>當時負責守柱嘅球員嘅係效力愛華頓嘅伊祖沙古爾，不過佢成個人就好似香港人搭港鐵挨住條柱咁，完全唔似係踢緊波，甚至到哥倫比亞守衞耶利文拿頭槌攻門，個波去到佢負責嘅範圍，呢位「港鐵乘客」都冇意識伸腳攔截，任得門將卡甸尼戴耶飛撲，最後梗係失波。雖然佢出腳都未必救得番，但今時今日咁嘅防守態度就抵鬧喇！</p><p>巴舒亞伊突變樑仔</p><p>而尾場G場賽事，比利時對英格蘭嘅比賽，本來最搶眼嘅係前曼聯球員贊奴沙，因為佢51分鐘射入靚波帶領球隊以一球力克英格蘭，得以首名出線。點不知，佢嘅風頭俾今場代替盧卡古打正選嘅巴舒亞伊搶晒。話說贊奴沙入波後，「亞姨」就走到去龍門，準備執起個波再大腳抽入龍門慶祝。點知佢獨特嘅慶祝方式，一抽之下中門柱嘅內柱，變成回力鏢咁反彈去「亞姨」塊面到，上演一幕《足球小將》樑仔式嘅「顏面擋波」。佢食咗一下波餅當然就痛痛豬喇，之後仲有不斷用手捽省得最應嘅左眼㖭。<br>不出意外，呢一幕令「亞姨」隨即成為網上焦點，唔少網民仲話呢球係「賽事最佳金球」，仲好衰咁話要求遊戲廠商喺嚟緊出嘅足球遊戲，幫巴舒亞伊加番呢個慶祝方式。其實上場對突尼西亞「亞姨」後備入替，不過多次埋門都入得一球已被網民恥笑，希望「亞姨」可以喺淘汰賽爭番啖氣啦！</p></body></html>