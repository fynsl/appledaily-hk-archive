<html><header><meta charset="utf-8"><title>【一周必看】黎俊彥勁減126磅　再戰樂壇</title></header><body><h1>【一周必看】<br>黎俊彥勁減126磅　再戰樂壇</h1><p>黎俊彥，一個陌生嘅名字，佢兩次出道，第一次喺13年以「葉寶安」出現，當時佢係286磅肥仔一名，到今日再登場已變咗160磅，十足《瘦身男女》真人版。佢早前同可嵐合唱咗首講癌病嘅歌《心聲回應》，問佢減肥原因，黎俊彥話：「16年時身體開始有問題，血壓高、成日頭暈，有時突然喺街暈，自己好驚㗎，唔知點算，甚至嚴重到瞓覺突然彈起身唞唔到氣，發現我有睡眠窒息症，開始真係要減。」之後跟足營養師多菜少肉、少鹽少糖少油，謝絕韓燒、打邊爐，仲擔心會冇朋友，好彩老友支持。飲食改變，生活習慣亦由以前冇3、4點先瞓，両家12點就瞓，唔使一年已經減到160磅。<br><br>黎俊彥話減肥過程辛苦，但見到成效，一切都值得：「輕盈咗，嗰時行街，一陣腰攰，膝頭會痛，両家呢啲係完全唔存在。做番gym操肌肉頂吓個丹田，着衫會靚啲。」黎俊彥話秘訣係要先確立目標，唔係一切都只係口號：「講咗好多次減肥，但係冇目標，今次係健康同音樂夢，係一個好大嘅人生目標，所以就做好佢。」佢話當意志變成習慣，減肥成功就已經指日可待。</p></body></html>