<html><header><meta charset="utf-8"><title>摸魚手札：新例加劇新股定價過高遺害 - 渾水</title></header><body><h1>摸魚手札：新例加劇新股定價過高遺害 - 渾水</h1><p>新股反應慘淡，除因為市場氣氛不好，部份也因為定價過高、估值過貴。小米可能係近期話題性最高的新股，其實定價過貴的問題點止小米，即使近期的新股殼，都因為定價過高而炒不起來。這不是小問題，隨着新上市規則的執行，問題可能會越來越嚴重。<br>首先要搞清一個概念，「提高上市門檻」和「提高上市定價」係兩回事，但聯交所把它們看成了一回事處理。「提高上市門檻」可以係盈利測試提高盈利要求、找多點基礎股東、董事局成員要更專業之類；「提高上市定價」則係指提高初上市時的市值。現在以盈利測試上市的主板市值是至少5億，以前是2億；創業板則最少1.5億，以前是1億。感覺好像還是太硬綁綁吧，舉個例子好了。<br>演唱會永遠是最好的例子去解釋新股上市。「提高上市門檻」可以比喻為要求演唱會要做好一點，例如強制有煙火、有50人的舞蹈團隊、歌手不能走音之類，這是涉及演唱會質素；「提高上市定價」可以比喻為門票的價格高低。如果聯交所要掃走垃圾劣質公司，做好「提高上市門檻」這部份好了，不必「提高上市定價」。演唱會近年衍生的問題係炒黃牛，入門經濟學提供過解決炒黃牛的方法，就係提高門票定價，只要黃牛價跟市價同步，炒作就會消失。<br>原理一樣，但產品不同，炒黃牛固然乞人憎，但新股卻不能沒有炒作，一定要留水位和空間讓玩家贏錢。否則當次次入飛炒新股的玩家都輸錢，新股市場就越來越趕客，無人玩，最後新股集唔到資，金融市場就發揮唔到應有的功能。<br>雖然殼價還是7億多，但資產永遠有折讓，市場不是最efficient，現在主板殼的平均市值只有近3億左右，3億左近似係市場的合理均值。如果以現在主板5億的上市要求，那麼回歸市場3億均值，即代表認購新股入飛的股東至少要輸1至2億市值，那可是近二至四成的跌幅啊。如果殼股玩家是理性，誰會入飛認購這些輸硬的新股？因為長遠回歸均值，在基本因素不變下，這班投資者長線是必輸的，行為經濟學的anchoring effect適用於這個情況。「提高上市定價」只會更鼓勵短線投機炒作，因為長遠理性股民都知道合理價格必定低於招股價，入飛的人都係亂賭。<br>長遠這也變相鼓勵回佣的枱底暗黑操作。都係那句，係人都知3億幾先係合理市值，但偏要5億才能迎合上市要求，那麼中間的市值差距點解決？不回枱底，誰會認購？鼓勵枱底操作，點睇都唔似係監管機構樂見的現象。<br>又係用返演唱會做比喻，自由選擇的精神係我既可以有權睇四大天王，也可以揀睇尹光。我本人極鍾意尹光，但點解硬係要把尹光的門票價格拉高到同四大天王睇齊？明明大家都知尹光不是走高價路線，又不會用強勁又貴價的舞台設備，點解紅館要焗我捱貴飛？這對尹光粉絲公平嗎？聯交所可以提高上市門檻，但提高上市市值最低要求，等同強制投資者輸錢，誰會再參與這個市場？<br><br>渾水<br>專業投資者、上市公司執行董事、90後<br> http://fb.com/muddydirtywater </p></body></html>