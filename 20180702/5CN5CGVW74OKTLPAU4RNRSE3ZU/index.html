<html><header><meta charset="utf-8"><title>爆相爆片：色狼影裙底斷正偽求饒　偷刪相</title></header><body><h1>爆相爆片：色狼影裙底斷正<br>偽求饒　偷刪相</h1><p>雖然話「錯要認，打要企定」，但唔係做錯所有嘢，講一句sorry就可以算數㗎，好似呢隻喺港鐵偷影裙底嘅色狼，當場斷正，以為下跪求饒就可以過骨，最終都係俾阿Sir拉咗！</p><p>乘客制服　港鐵報警</p><p>話說6月27日（上周三）晚上7點幾放工繁忙時間，喺港島區返工嘅何先生，搭港鐵荃灣綫返屋企，當時列車企滿晒人，而去到金鐘站嗰陣，一位着粉紅色恤衫灰色西褲、揹住背囊嘅男子上車，列車開行冇耐，就有男乘客發現，呢位恤衫男用手機從後偷拍一名OL裙底，男乘客即時喝止，女事主先醒覺，幾名見義勇為男乘客合力制服隻色狼。<br>為免色狼逃走，熱心乘客即時按緊急掣通知車長，恤衫男當場斷正，初時佢仲死口唔認，有乘客㩒住色狼部手機，呢個時候，色狼竟然下跪求饒，「畀次機會吖」，但原來佢只係扮道歉，想趁人唔為意，偷偷哋刪除偷拍咗嘅裙底相，結果俾其他乘客即時阻止。由何先生提供嘅相片見到，隻色狼睇落去年約30幾歲，斯斯文文咁，估唔到「好眉好貌生沙蝨」。<br>港鐵職員接報之後上咗列車了解，女事主當然唔會放過佢，最終喺職員協助下同意報警，而阿Sir喺太子站等候，列車一到站就拉咗隻色狼喇。<br>警方發言人就話，當晚7點幾喺太子站，收到港鐵職員報案，指有乘客告知港鐵職員，有人喺港鐵列車上涉嫌偷拍女乘客。警方接報到場拘捕一名30歲譯音姓熊男子，指佢涉嫌「破壞公眾體統」，喺列車上以手機偷拍一名30歲女乘客嘅裙底，當時車上有乘客幫手制服疑犯，案件交由CID跟進。</p></body></html>