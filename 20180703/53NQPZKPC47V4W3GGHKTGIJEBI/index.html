<html><header><meta charset="utf-8"><title>魚樂無窮：七翻身一個重點 - 唐牛</title></header><body><h1>魚樂無窮：七翻身一個重點 - 唐牛</h1><p>世界盃進入淘汰賽階段，可謂打得火熱，但球王們卻相繼倒下，美斯越踢越沉，C朗孤掌難鳴，結果阿根廷及葡萄牙要提早出局。是否令比賽大為失色？實在見仁見智，好似幾大內銀咁，實力強大、息率吸引，但股價卻浮浮沉沉，永遠拖着港股後腿，佢哋如果不在恒指成份股之列，大家係咪又會開心啲呢？<br>球星大執位，港股皇者同樣有變化，騰訊（700）、平保（2318）風光不再，相反公用股中電（002）、煤氣（003）強勢畢呈，前者更率先創出新高。無他，每年派息遞增，業務防守力極高，在風雨飄搖市況下，肯定成為資金避險對象，如果懂得利用期權做short put低位接貨，仲有期權金袋袋平安，真係屈機過巴西嘅尼馬。<br>經過五窮六絕，究竟7月能否翻身？恒指由1月高位33000點回落至近期的29000樓下，蟹貨蟹民數字急劇上升，輸錢唔緊要，最重要係識得應對，如果有按照本欄一貫做法，在跌市時沽出弱勢股換入強勢股，損傷程度一定較死坐為佳。假設7月股市反彈，閣下倉位反彈力度一定更強，所以七翻身，除了市況配合外，更重要是自己有行動配合。揸住死股，可以一世都唔翻身！<br><br>唐牛<br> http://fb.com/tongcow88 <br>本欄逢周二、四刊出</p></body></html>