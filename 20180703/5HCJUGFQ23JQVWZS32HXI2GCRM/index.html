<html><header><meta charset="utf-8"><title>中環在線：康健董事洗牌　蔡加怡高票連任 - 李華華</title></header><body><h1>中環在線：<br>康健董事洗牌　蔡加怡高票連任 - 李華華</h1><p>獨立股評人David Webb引爆「謎網50」至今超過一年，風眼之一嘅康健國際（3886）仍然停牌，上周五低調召開股東會。根據股東會投票結果，除咗創辦人曹貴子、「台灣幫」富邦蔡明興退任董事，同曹貴子關係密切嘅黃達東亦因為有58.86%反對票下，不獲續任獨立董事。</p><p>黃達東冇得留低</p><p>講起黃達東，相信唔少人可能覺得熟口熟面，佢本身除咗係民建聯美孚南議員之外，又做過仁愛堂第33屆主席，而曹貴子就係36屆做副主席。根據年報，黃議員自2014年底出任康健獨董。2015年，曹貴子創立意贈慈善基金，黃達東都有份支持。黃達東今次未能連任康健董事，唔知同曹貴子有冇關係嘞。<br>「台灣幫」蔡明興得力助手馬寶琳，今次同樣喺58.86%反對票下，未被委任為非執董。新參選為董事嘅余啟峰同黃世傑就以六成得票當選。至於另一位以99.8%高票當選嘅陳永樂醫生，據悉同曹貴子係大學好友，1991年已經加入康健，係集團執業醫生，謎網風暴冇影響到佢喺公司地位之餘，家陣佢仲成為公司執董㖭。<br>咁講到主要股東「玩具大王」蔡志明個女蔡加怡，佢當然都以99.8%高票連任執董喇。表面睇，蔡氏喺康健嘅影響力都幾穩固嘞。</p><p>李華華<br><br>mailto:LiWaWa@AppleDaily.com</p></body></html>