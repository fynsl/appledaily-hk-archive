<html><header><meta charset="utf-8"><title>關係疏離　第三代瀕瓦解</title></header><body><h1>關係疏離　第三代瀕瓦解</h1><p>【本報訊】坊間不少人認為羅啟瑞是為錢而戰，但他強調是幫母親取回財產，為孝道而戰，「爸爸媽媽唔會錯得去邊。」「就算有啲阿哥幾叻，但我覺得我都搵好多錢，但我唔會同人講點搵錢法。」<br>公開資料中，羅啟瑞現時持有上市公司新褔港（1447），不過他在庭上介紹自己是股票投資者、內房發展商，同時亦是私人收藏家，據悉他特別喜愛張大千畫作。<br>羅啟瑞亦擁有美滿家庭，兩女兒打算向幼兒教育方向發展；大女羅寶瑋丈夫大有來頭，為「超人」李嘉誠左右手麥理思兒子麥國榮。細仔羅俊桸明年升讀大學，打算讀文學或哲學系，「佢諗嘢好哲學，最麻煩就係佢，一講就拗好耐，都係啲好複雜嘅人生話題，例如話生存嘅意義，我話十幾歲唔使講呱，但你要講冇辦法，唯有奉陪啦。」<br>大仔酷愛卡通，「細個長期瞇住電視，好細個就喺度畫卡通，逐頁逐頁畫，仲寫埋對白，可以當係本書咁睇。佢嘅世界好豐富，自給自足好開心，但唔好嘅就係完全冇外人入去，世界好唔真實，但𠵱家長大唔同晒，佢個世界要人入嚟喇。」</p><p>呼籲家族睇清楚件事</p><p>多年以來，羅家每逢周日均有家庭聚會，但炒大鑊後，第三代開始疏離，「冇機會見，亦都尷尬，佢哋嘅子女可以點做呢？」聆訊十四天內，羅嘉瑞陣營子女亦未有到庭旁聽，「我哋察覺到三個阿哥嘅細路仔都冇嚟過法庭，我成日呼籲成個家族要睇清楚件事，你唔睇清楚點知對錯，咁點教你哋啊？」<br>羅啟瑞又自豪自己付諸實行，「有個（孝）思維然後再去實踐，年青人可能未到咁嘅涵養，就算分清楚對與錯，但未必有勇氣去面對，要承認自己爸爸媽媽嘅錯要好大勇氣，所以一步一步行，佢哋醒嘅話，對下一代係福氣。」</p></body></html>