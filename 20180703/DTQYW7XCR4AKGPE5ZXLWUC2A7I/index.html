<html><header><meta charset="utf-8"><title>香港資產有價 - 左丁山</title></header><body><h1>香港資產有價 - 左丁山</h1><p>行銷A兒子因味精敏感，要由學校送去威爾斯急症室，事後問左丁山有冇皮膚專家介紹，因醫院實在太多人，睇街症好唔掂。左丁山最怕介紹醫生，因責任太大，唔想有心理負擔，記者小G聞訊，即刻上網搵到一啲中環名醫，但名醫診金由一千至三千元，長睇十分重皮，做老竇嘅分分鐘會因此而產生銀紙敏感症。<br>啱啱股票資深經紀請左丁山去南豐大廈地庫之「香港老飯店」吃午飯；梁老闆夠晒勤力，在門口招呼經紀C呢位熟客，仲替我倆寫埋菜㖭，唔怪得「老飯店」有咁多熟客，做餐廳真係力不到不為財也。經紀C原來識得皮膚醫生，但近年因為做美容護膚更加好搵，已無興趣睇皮膚病之奇難雜症。一啲美容院好難請到有牌醫生駐場，故此兼職乘運而興，醫生老友一收到美容院有job order，就會去美容院以有牌醫生身份開工、收銀，所有儀器、租金、助手，皆由美容院負責，醫生做完工夫就鬆人，搵銀比睇症更輕鬆。唔怪之得公立醫院成為熟手技工「培育所」，有咁上下年資嘅專科醫生，隨時受到外間搵真銀之誘惑也。<br>經紀C其實已經從大行退休，不過佢自問年紀輕輕未讀完中學就入行，見證72至74年之股市大起大跌，由千七點跌到百五點，之後身經百戰，由後勤部門點股票，送股票做起，得鬼佬上司睇起（勤力快捷，肯任勞任怨，慢慢就有人欣賞），調佢入盤房學習買賣股票技術，卒成為大經紀，為不少大戶買賣、沽貨。<br>呢日午飯同佢懷舊，佢話佢呢類人已經絕種，現在啲公司不論邊行都只睇沙紙，唔會畀機會中學生由低做起，升上做Trading Desk主管嘅咯！經紀C現在受同行老友邀請，做番經紀本行，睇住一啲老客戶戶口，過吓日辰；講番舊事，佢話最有深刻回憶嘅係九倉爭奪戰，怡富大戰獲多利，怡富自不然係代表怡和集團，獲多利代表包玉剛集團，結果係怡富成功迫使包Sir以高價買入股票，令怡和賺到笑，而包Sir獲得九倉控制權之後，捱價捱足近十年。但將近40年後，時至今日最後笑得最甜嘅，還是包氏家族及九龍倉股東，淨係廣東道嘅商場與大廈，你話值幾多錢？相反當年開始得知鄧小平堅持收回香港後，賣山頂地皮，賣九倉，賣港燈，賣香港電話嘅怡和集團，大大話話唔見咗幾千億（即係賺少咗）。經紀C話：「唉，人無水晶球，點知咁多後事，我在股市打滾40年，只知香港資產長揸有着數。」</p></body></html>