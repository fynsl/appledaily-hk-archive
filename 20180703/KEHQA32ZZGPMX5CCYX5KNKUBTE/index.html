<html><header><meta charset="utf-8"><title>爆相爆片：係愛呀！野豬闖地盤　馬騮大食P宴客</title></header><body><h1>爆相爆片：<br>係愛呀！野豬闖地盤　<br>馬騮大食P宴客</h1><p>成日都聽人講「懶過隻豬」、「曳過隻馬騮」，兩樣完全唔同性格嘅動物，原來又可以和平共處，仲一齊開餐，呢個咁有愛嘅場面，畀讀者黎小姐拍低咗，仲大讚兩隻都「好可愛呀！」</p><p>懶理相機埋頭喪食</p><p>熱愛行山嘅黎小姐，上周六（上月30號）黃昏6點幾，行到金山郊野公園準備搭車離開，喺九龍水塘入口位置，見到兩隻小野豬，「大約一呎多長，肥嘟嘟，身上仲有西瓜紋，好特別，好得意！」當時，兩隻乳豬仔埋頭食緊遊人留低嘅薯片，身旁仲有隻馬騮仔，3隻一齊開P，食得好開心咁款，當黎小姐打算行埋啲影相，其中一隻野豬仔比較怕醜即刻走咗，但另一隻竟然毫無反應，亦無抬頭望人繼續喪食，似乎餓咗好耐咁喎。<br>黎小姐話，野豬仔食食吓，對身旁馬騮仔手上嘅食物產生興趣，野豬仔伸個頭埋去，嗱！想食埋人哋手上嗰份點都講唔通，眼明手快嘅馬騮仔，即刻一手拍落對方個頭度，「佢哋冇打交，但馬騮仔唔肯分畀佢食。」黎小姐話，雖然經常行山，但係見到兩隻野豬一齊出現，仲要同馬騮爭食，都係第一次，「如果佢（小野豬）遇到成年馬騮，可能會打佢。」黎小姐覺得，乳豬仔因為仲細，所以唔知驚。喺佢哋開P嗰陣，黎小姐留意到有隻成年野豬，一直企喺馬路嘅另一邊，似乎係豬媽媽等緊隻為食豬仔。<br>小記睇返資料，發現喺金山郊野公園，間中都會因為豬猴爭食而引發混戰，因為經常有人上山餵飼野豬同馬騮，令到佢哋唔怕人，更加走到民居，漁護署提醒市民，唔好餵飼任何野生動物。</p></body></html>