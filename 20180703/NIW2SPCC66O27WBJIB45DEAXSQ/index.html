<html><header><meta charset="utf-8"><title>【科技●國際專欄】世盃睇波新技術環迴角度睇球員英姿</title></header><body><h1>【科技●國際專欄】世盃睇波新技術<br>環迴角度睇球員英姿</h1><p>世界盃打到十六強，時勢造英雄，每屆世界盃都有不少新星名字湧現，只是目前為止，今屆最紅的就是那個叫VAR的東西。<br><br>文：盤古目<br><br>今屆直播有4K HDR 極致畫面，4K反而次要，有HDR高動態範圍睇日波太陽曬住個鴛鴦色場時，真係和諧好多。咁都未算睇波最高境界，今屆比賽每場都起碼有33部攝影機射住，美國觀眾直情可以自選角度重播。<br><br>但更終極的睇波模式已在另一個球場實現。日本KDDI網絡示範了以VR環迴角度廣播睇波⋯⋯係棒球。同足球唔同，棒球比賽最關鍵在捕捉打手擊球一刻，VR廣播實際操作是用16個攝影機環繞列陣釘住打手，觀眾只要掃左掃右就可以自選VR環迴角度睇，此技術最重點其實在示範5G網絡，因為要做到實時VR，手機就要接收多個畫面訊號，今屆世界盃4K HDR 廣播一個畫面都要用35Mbps，都搞到now當機，多畫面廣播數據是可想而知的沉重。<br><br>呢個VR睇波方式真係有得搞，在直播時的樂趣性反而少，重播翻睇時至正，因為觀眾有機會用Matrix子彈時間方式左睇右睇硏究參詳球員形體姿態，快慢定格任玩，學術性又有，娛樂性又有，絶對會成為運動記錄未來大方向，日後睇NBA入樽、跳高等關鍵一刻，都可以一覽無遺。<br><br>當然，要在咁大個足球場實現的話，要用多幾多個鏡頭？第一步起碼可以先玩十二碼，又或龍門區中鏡，慢慢發展下去。其實球場上球員身上同個波都有追蹤器，現時用於記錄速度等資料，日後説不定可用於鏡頭追蹤，十足打機畫面咁玩。<br><br>畫面靚咗，角度多咗，場波一定好睇咗？個人最懷念都係1990美國世界盃，每隊旗幟鮮明，球員們有血有肉，性格鮮明貫徹始終，經典名字包括老將米拿、荷蘭三劍俠、哥倫比亞金毛獅王，十足十睇緊金庸射鵰；只是那些純粹年代，已一去不返。</p></body></html>