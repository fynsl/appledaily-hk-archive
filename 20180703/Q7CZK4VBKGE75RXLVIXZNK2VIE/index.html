<html><header><meta charset="utf-8"><title>大棋局：林鄭暗裏鋤細價樓 - Mr. Tregunter</title></header><body><h1>大棋局：林鄭暗裏鋤細價樓 - Mr. Tregunter</h1><p>嚴格嚟講政府今次出招係金融政策，而非房屋政策，因為房屋供應量冇變，只喺居屋期貨曲線上着手，變相為新居屋定價封頂。過去居屋定價以私人樓價為錨，通常係私樓價7折；新居屋以基層入息為錨，現時52折，假如樓價再升而基層入息跟唔上，咁日後新居屋就可能4折，甚至3折。呢種做法有共產黨思維，香港人又冇得選特首，所以就算特首換屆政策也大機會延續。<br>政府的白居二變咗扑儍瓜政策，部份買家唔熟悉補地價問題，追價買白居二，買入價雖看似平，如計上補地價隨時貴過私樓。居屋原業主看準機會扑儍瓜，因此新居屋其實係修補白居二後遺症。新居屋等同期貨，新過你靚過你平過你，也就是逆價差（Backwardation），未補地價舊居屋要再扑儍瓜就難。<br>過去政府出招收緊按揭，令買家一級級向下移逼入細價樓。好多質素差劣的細價樓，以前置業者從來諗都唔會諗，呢批樓本來要有折價先有人買，後來演變成市場上碩果僅存可做高成數按揭嘅貨，折價反而變溢價。</p><p>房策有意模仿新加坡</p><p>用一個淺白講法，即係將必需品收乾再吊高嚟賣。於是樓市價格被壓平，劣樓同靚樓價差越拉越近，有冇搞錯。當樓市升時，除自住需求，收租需求及賺錢需要亦會湧現，居屋折價越大福利越高，一生人得一次機會，冇急切需求嘅人就會緩下來不如博中獎，逆價差對細價樓有衝擊。<br>但另一方面，質素稍靚嘅私人樓會逐漸變成奢侈品。房屋供應量冇變，公私營比例由6：4改為7：3，半價居屋供應增加，私人樓供應減少。可以見到政府其實有意模仿新加坡，將基層住房同中上層住房市場分割，新居屋係試驗第一炮。原因好簡單，窮人走唔到先會搞革命，有錢佬世界任何一國都可為家。基層安居可減少社會怨氣，而貿易戰提醒了中國，科技命門美國可以一下就同你封堵，因此香港嘅作用再次顯現，唔排除共產黨想借香港作為其中一個科技研發據點，咁就需要減輕基層居住負擔，將平民炒樓心思轉移去做實事，釋放腦力。<br>林鄭一改前朝口吻，唔再講自己做咗好多嘢，行之有效，一開口就話並非壓抑樓價，卻暗鋤居屋價。言下之意即如果樓市跌，唔關我事。<br>政策傾向如此，但最影響香港樓價的，始終係外圍因素。比如一次QE，乜居屋都冇用。美國收水效力漸現，而中國正處於金融改革重要關口，這部份稍後再談。<br><br>Mr. Tregunter<br>本欄逢周二刊出</p></body></html>