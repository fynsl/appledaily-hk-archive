<html><header><meta charset="utf-8"><title>爆相爆片：那夜凌晨……　乘客坐上了發緊夢九巴</title></header><body><h1>爆相爆片：<br>那夜凌晨……　<br>乘客坐上了發緊夢九巴</h1><p>小記作為一位專業路癡，有唔少落錯車、行錯路嘅經驗，解決方法好簡單，就係行返轉頭囉，千祈唔好學呢位九巴通宵司機咁將錯就錯，結果成車人都去唔到目的地，攬炒囉！<br>讀者盧先生話佢噚日凌晨零時左右，喺深水埗上咗架N122九巴過海去銅鑼灣，喺九龍區嘅路程一直都相安無事，當巴士一出紅隧就出事喇，「一出隧道已經入錯線。」司機之後沿維園道向北角方向行，「喺避風塘停咗一次，部份乘客發覺佢行錯，已經落車。」據N122原定路線，離開紅隧後第一個站應該係灣仔南洋酒店，再去崇光百貨、維園，經炮台山、北角，終點係筲箕灣。</p><p>司機「唔知自己做緊乜」</p><p>司機冇打算停低或者掉頭一路行，經過天后、炮台山，呢個時候越來越多乘客發現唔對路，「問佢去緊邊，佢冇答，再問佢揸緊邊條線，佢講咗一個唔係呢條路線嘅號碼。」最離奇嘅係，車頭顯示屏站名係N122路線，「即係顯示下一站係南洋酒店，但佢話去緊北角，完全唔啱嘅！」爭持一輪後，乘客開始鼓譟，但司機仍然冇停車，「帶住班乘客唔知去邊！」<br>乘客要求司機返南洋酒店站，但司機喺天后繞左圈，「啲人癲晒，係咁叫囂！」司機見群情洶湧，終於開聲「唔好騷擾我，想去南洋酒店我就返去！」最終司機喺港鐵炮台山站停車，盧先生認為司機表現完全不能接受「好似唔知自己做緊乜！直情係危險駕駛！」、「直情發緊夢，唔知自己揸邊條線！」<br>九巴回應話，凌晨約1點半一部由美孚開出嘅N122九巴出紅隧後行錯維園道，車長發覺就改行高士威道、怡和街再返原來路線。對乘客造成不便表示歉意，並會按機制調查。</p></body></html>