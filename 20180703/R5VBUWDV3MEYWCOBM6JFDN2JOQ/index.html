<html><header><meta charset="utf-8"><title>財路：第一上海等煲冷灶 - 錢雋</title></header><body><h1>財路：第一上海等煲冷灶 - 錢雋</h1><p>第一上海（227）質到落近20年橫行底，家陣PB比彭博有紀錄近14年平均PB仲要平，打到嚟咁款，殘到爆。<br>第一上海現價0.6元，同2008年金融海嘯價差冇幾，兼且係近20年大型橫行底。第一上海到上年尾每股NAV為1.96元，現價PB 0.3倍，參考彭博資訊，第一上海由2004年以嚟平均PB 0.59倍，最低2012年0.29倍，第一上海PB貼近呢個低位。<br>場內主打本地證券瓣數，耀才（1428）最近12個月平均PB近1.5倍、國泰君安（1788）1.1倍、申萬宏源（218）PB 0.9倍、海通國際（665）0.78倍，英皇證券（717）0.63倍、新華匯富（0188）0.5倍，南華金融（0619）0.38倍，第一上海比起行家，PB亦一樣至平。</p><p>進軍醫療項目增財路</p><p>內地keep住去槓桿，加埋貿易戰陰霾，成個場乾塘，中港股市跳水，券商股全部冇運行，但咁睇，市場有周期循環，第一上海已經爆殘，加埋超低PB墊底，再落有限數，2015年中港瘋牛期，第一上海係講緊2.75元。<br>再講，除咗主打證券瓣數，第一上海亦進軍醫療項目，喺中環set up咗醫療中心，包括體檢、日間手術同醫學影像，家陣內地市民對呢類項目需求大，新瓣數亦為第一上海開多條財路。<br>第一上海再跌，睇住0.5元冷灶煲煲，到時，集團PB得番0.26倍，上番到1蚊咁計，講緊翻半番，集團都仲未上到上邊近14年PB 0.59倍，仍然爆殘。<br><br>錢雋<br>細價股專家<br>本欄逢周二刊出</p></body></html>