<html><header><meta charset="utf-8"><title>【馮仁昭四圍超】鄧麗欣王子飛台灣　戀火熱烘烘</title></header><body><h1>【馮仁昭四圍超】<br>鄧麗欣王子飛台灣　戀火熱烘烘</h1><p>現年34歲嘅鄧麗欣（Stephy）最近傳出同細自己五歲嘅台灣前偶像組合Lollipop成員王子（邱勝翊）拍拖，噚日又有報道話，呢對緋聞男女喺上個月27號坐同一班機由香港到台灣，睇嚟兩人發展都好快。報道仲話佢哋係坐早機，當時兩人身邊都冇助手，但就刻意分開check in扮唔識；而同日Stephy就喺Ig貼相，話自己「冇瞓覺發吽𨛦」，留tag講早晨，同報道指佢搭早機不謀而合，但Stephy又另外留多兩個tag「世界盃」同「應該好多人都冇覺好訓」，唔知係咪想轉移視線。</p><p>被爆蘇梅度假</p><p>王子透過所屬經理人公司華研回覆台灣《蘋果日報》追問時，就話兩個「是為演藝工作以外的其他合作」。至於未來有冇發展嘅可能，王子就輕描淡寫話：「隨緣。」冇一口就封死自己後路。其實，王子同Stephy早前已經被指喺4月一齊去泰國蘇梅島度假，不過兩位當事人當日否認戀情，強調只係好友關係。另外，加上王子之前都同楊丞琳發展過姊弟戀，睇嚟佢都係對姊姊情有獨鍾。<br>撰文：馮仁昭</p></body></html>