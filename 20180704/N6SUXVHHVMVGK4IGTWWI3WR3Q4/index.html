<html><header><meta charset="utf-8"><title>玲玲預測下胎生仔
JJ謀復出　綁樊少皇返家</title></header><body><h1>玲玲預測下胎生仔<br>
JJ謀復出　綁樊少皇返家</h1><p>【玲機一動】堪輿學家麥玲玲為《蘋果》主持的《玲機一動》，今集主題為「旺夫相」，嘉賓賈曉晨（JJ）大爆當年為幫丈夫樊少皇置業，不惜借出首期。有人問旺夫都要捱？玲玲師傅解釋：「旺夫唔係蹺埋手，然後乜都唔使做，其實背後要做好多嘢去支持對方，九成九要雙方一齊打造。」</p><p>橫刀奪愛癦</p><p>玲玲師傅指女性旺夫要顴鼻相配，她亦大讚JJ：「你係回族人，鼻生得夠高，顴骨位亦脹得幾好，夫運會好。」不過師傅發現JJ左邊面頰有癦，此乃「橫刀奪愛癦」，愛情會一波三折，要有經歷才會變好。JJ即反應很大，搞笑指偶像被搶：「嘩！我知喇，所以古天樂俾人搶咗。」<br></p><p>「唔使佢送樓」</p><p>事實上，JJ與樊少皇婚前有很多風風雨雨，幸好JJ沒信錯人，她說：「係我幫佢畀首期，當時幫佢hold兩層樓，地產經紀仲問我『JJ你會唔會俾人呃？』但我真係信佢，因為佢真係一個好單純、好善良嘅人。」<br>JJ指丈夫用了三年時間，已將首期全數歸還，不過她豪氣說不會要求丈夫送樓：「我唔使佢送，我自己儲。」別看JJ外表柔弱，性格卻很剛強，又懂得精打細算，在娛樂圈打滾多年的她，已分別在香港及北京置業，更投資餐廳，盡顯女強人本色。<br>除了旺夫，JJ更旺丁，去年誕下女兒小飯兜後，玲玲師傅指她可以湊個「好」字：「睇你下一胎應該係生仔。」不過JJ指暫未有計劃，皆因她蠢蠢欲動想復出：「我會拍番嘢，自己都鍾意拍戲。希望先生減少接工作，多啲時間陪屋企。因為之前佢試過兩個月冇返屋企，BB一見佢就喊。」<br>採訪：嵐山<br>攝影：沈健程</p></body></html>