<html><header><meta charset="utf-8"><title>中環在線：真．恒生咬實「創仔」恒生 - 李華華</title></header><body><h1>中環在線：<br>真．恒生咬實「創仔」恒生 - 李華華</h1><p>公司名係生招牌，俾人撞名當然要追究！恒生銀行（011）近日就入稟高院，控告前稱「港深聯合」嘅物業管理服務公司恒生控股（8181）公司名稱同商標等侵權，要求對方賠償。睇番年報，呢間創業板恒生亦有做放債業務。</p><p>禁用混淆字眼</p><p>入稟狀指，四名原告包括恒生銀行、恒生指數有限公司等，被告就包括恒生控股同恒生地產。恒生銀行等要求法院頒下禁制令，禁止使用其已註冊商標，同埋禁止使用「恒生」或「HANG SENG」或「HENG SHENG」等令人混淆原告商標嘅字眼。<br>唔只公司名，原來創業板恒生嘅公司網站域名係「hengshengholding.com」，驟眼睇又真係幾易同「hangseng」混淆。<br>創業板恒生其實今年6月8日先至改名，最新年報都用咗新公司名，雖然時間咁短，但依然逃唔過「真．恒生」法眼。<br>唔講唔知，市場上仲有一間上市公司，名字與恒生撞撞哋，就係從事服裝標籤同包裝印刷產品嘅恆生（兆保）（3626）。可能此「恆」不同彼「恒」，加上公司多數用英文簡稱「HSSP」，又無做放債等金融生意，未有俾「真．恒生」狙擊。<br><br>李華華</p><p>mailto:LiWaWa@AppleDaily.com</p></body></html>