<html><header><meta charset="utf-8"><title>【馮仁昭四圍超】老公大仔接出院翠翠封肚唔追女</title></header><body><h1>【馮仁昭四圍超】老公大仔接出院<br>翠翠封肚唔追女</h1><p>現年36歲嘅葉翠翠舊年4月同老公周曉東（Raymond）生咗「小王子」周津羲（Jake），上個禮拜六佢再為周家添咗個九磅重嘅「小小王子」。噚日翠翠出院，着咗件灰色露肩裙同四吋高踭鞋，老公Raymond抱埋囝囝Jake接佢，即場仲錫咗老婆一啖。<br>翠翠話小小王子改名責任交咗畀老公：「老公噚日諗到一個英文名『Titus』，上網發現係牌子名就打消咗念頭，我諗佢要再諗多幾個月，我諗冇用，佢唔理，佢好主觀，同埋都會算命。」</p><p>難分心照顧</p><p>問翠翠會唔會再追個女？翠翠表明封肚唔再生：「唔會喇，兩個都攞命，今次陀B好攰，仲要照顧大仔，我個心好唔舒服，因為抱唔起佢，兩個夠喇，我鍾意女，但我覺得呢個社會好危險，生女就多樣擔心。」佢又笑住話：「意外都要避免，老公都想追個小情人，但如果唔係女，又係生仔，我諗拆咗間屋都似。」翠翠今次都係開刀生，講到上次局部麻醉，痛到標眼水，所以佢今次同醫生反映，聞住氣就冇咁痛，BB出世都冇錯過。<br>撰文：馮仁昭</p></body></html>