<html><header><meta charset="utf-8"><title>冒險樂園波波池滑梯　兩月兩出事媽媽陪玩腳掌裂　尾椎傷</title></header><body><h1>冒險樂園波波池滑梯　兩月兩出事<br>媽媽陪玩腳掌裂　尾椎傷</h1><p>【本報訊】油塘大本型商場一個兒童遊樂場波波池，兩個月內接連發生兩宗同類意外，兩名母親陪幼兒在波波池瀡滑梯時，分別尾龍骨受傷及腳掌骨斷裂，懷疑意外可能與滑梯太斜欠離地水平緩衝位，以及池底有硬物或保護墊太硬有關，營運商美國冒險樂園指現時已停用該滑梯，並將事故報告交予保險公司跟進，但未有回應意外的責任問題。<br>記者：金敏琍　徐雲庭<br><br>今年5月3日，余女士帶同1歲多的兒子到油塘大本型商場內的J Plus，進入「升級版彈跳迷宮」玩耍，樂園規定所有小朋友必須由一名18歲或以上家長陪同才可入迷宮，迷宮內有多項遊玩設施如滾筒吊橋等，但最受小朋友歡迎的是大型波波池，池內中央位置設有一條長約8呎、斜度約30度的大滑梯。<br>余女士講述事發經過指，「我個仔指住大叫波波，佢想玩，於是我就抱住佢玩滑梯，但我瀡落去時隻腳就即刻撞到池底有嘢，撞完隻右腳即痛到郁唔到」。余女士當時不知腳部撞到甚麼硬物受傷，但已動彈不得。當時她以為傷勢不嚴重，一度留在現場欲等職員前來巡視時告知滑梯有危險，惟職員遲遲未現身：「直到有另一個小朋友玩滑梯時又整親，大嗌媽咪，嗰位家長發現我都受傷幫我召喚職員先有人嚟。」</p><p>梯尾無緩衝位</p><p>余女士其後被送往聯合醫院，醫生檢查及照X光發現其右腳部份腳掌骨斷裂，建議留醫做手術，余女士其後自行轉到私家醫院留醫。經治療後余女士已出院，但暫時難以步行，要花7,500元購電動輪椅代步：「我個仔𠵱家係學行階段，但我隻腳行唔到教佢唔到，出入都係抱住佢坐輪椅，呢件事對我屋企係毀滅性。」余女士事後多次要求樂園交代，但對方態度冷淡，只表示一切交保險公司調查處理，令她非常不滿。<br>另一苦主阿兒則指今年3月15日，她與兩歲女兒同樣在大本型J Plus波波池玩耍，玩同一滑梯時弄傷尾龍骨，她憶述：「我抱住個女滑落去，真係無諗過一落地個地下好硬，撞親尾龍骨，即刻起唔到身，正常滑梯尾係有一級畀你卸力，但J Plus條滑梯一落就直插到地下，好有問題。」阿兒當時曾向職員指滑梯有問題導致受傷，但現場職員只以「哦」一聲回應。<br>意外剛發生時，阿兒同樣以為不嚴重於是先行返家，未料越夜越痛，當晚即趕到聯合醫院睇急症。阿兒稱意外後有一段時間痛楚難耐，「坐又痛食又痛」，要打止痛針。現時阿兒看見滑梯也怕怕，她不滿樂園始終未有交代事件，擔心其他家長或小朋友會再在同一滑梯受傷。<br>記者近日曾多次視察大本型J Plus的「升級版彈跳迷宮」，見場內仍然人頭湧湧，並以波波池特別受歡迎，小朋友玩得十分開心。但涉及意外的波波池滑梯則被積木軟墊圍封，貼上「升級工程請勿靠近」及「請勿攀爬」等字眼。記者曾撥開梯底白色波波查看，發現池內堆積的波波厚度約60厘米高，池底僅鋪上厚約1厘米的軟墊，而用手摸索涉事滑梯梯底，則發現滑梯末段軟墊較厚，但並無用以緩衝及卸力的離地水平滑梯位。</p></body></html>