<html><header><meta charset="utf-8"><title>中環在線：貨櫃碼頭上蓋起樓周梁老公默默推 - 李華華</title></header><body><h1>中環在線：貨櫃碼頭上蓋起樓<br>周梁老公默默推 - 李華華</h1><p>香港政府近排係咁搵地起樓，咁多個土地選項入面，葵涌貨櫃碼頭上蓋起樓經常俾人忽視，最先提出呢個建議嘅工程師學會前會長周明權（即係周梁淑怡老公），就同華華講話個建議明明係最可行，但又冇乜人理會，估計喺呢場「覓地世界盃」入面，好難入到決賽。佢形容「社會冇乜興趣」，佢嘅方案只係黑馬，賠率係1賠0.95，周先生真係幽默感十足，賠咁少又點算黑馬呢？不過佢拼勁十足，開咗個facebook page積極推廣。</p><p>指8年可完成規劃</p><p>周明權噚日重提葵涌貨櫃碼頭上蓋起樓方案係非常可行，直情係可以同填海同埋填平水塘平排，原因係呢三個選項真係製造土地，唔會話好似郊野公園邊陲或高爾夫球場咁，用嚟起樓就冇咗。而上蓋起樓仲有個好處，就係8年可以完成規劃同起樓，而填海可能要搞十幾年，有排等。至於污染、噪音等問題，其實可以用建築同規劃解決。<br>好多人唔係好知嘅，係周明權原來同林鄭好多年已經相識，不過自從提出呢個碼頭上蓋起樓計劃，就冇同佢講過，「唔應該利用私人關係去推呢個計劃!」所以佢惟有默默地同老友，即係發展局前局長麥齊光一齊推。<br>可惜嘅係，黃遠輝揸弗嘅土地供應專責小組提出嘅18個選項中，碼頭上蓋起樓竟然只屬概念性質，「我講咗好耐，但原來冇乜人認真睇過。」真係激死！唔知有冇人會跟進吓呢。<br><br>李華華<br>mailto:LiWaWa@AppleDaily.com</p></body></html>