<html><header><meta charset="utf-8"><title>爆相爆片：Benz雨天自炒　倒掛水馬</title></header><body><h1>爆相爆片：Benz雨天自炒　倒掛水馬</h1><p>警方經常呼籲揸車人士切勿超速、要保持兩秒安全距離，免生意外，天雨路滑就更要加倍小心，減慢車速，因為車輛需要比平時雙倍嘅煞車距離，但係呢位揸Benz嘅司機似乎就冇緊記嘞，噚日朝早6點半左右，佢揸車沿機場路向機場方向行駛途中懷疑跣胎失控自炒。</p><p>超速切線失控</p><p>讀者甘先生嘅車cam影晒成個撞車過程，甘先生當時沿機場路快線向機場方向行駛，「佢（Benz）由中線切過嚟快線，嗰段路限速80，我估佢時速超過90。」當時落緊雨，Benz同甘先生嘅車轉眼間已拉開咗距離，之後一個S彎去到國泰城對開嘅時候，就見到喺前面嘅Benz失控，首先撞咗右邊一列水馬，反彈路中打白鴿轉之後再打橫掃撞左邊另一列水馬，車頭U turn，車尾晾喺水馬上面。<br>Benz打轉期間，有兩架車喺中線行緊，好彩兩架車煞得切掣先冇炒埋一碟。甘先生估計天雨路滑，Benz可能因高速出事。警方話私家車疑跣胎失控引致車禍，59歲司機冇受傷。</p></body></html>