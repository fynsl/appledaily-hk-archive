<html><header><meta charset="utf-8"><title>解構黃絲藍絲黃子華金盆𠺘口：藝人生存要色盲</title></header><body><h1>解構黃絲藍絲<br>黃子華金盆𠺘口：藝人生存要色盲</h1><p>黃子華連開26場的最後一次棟篤笑「金盆𠺘口」，昨晚在紅館開鑼，吸引甚多名人好友前來捧場。子華開騷向來都會涉及社會議題，今次亦不例外，甫開場即講香港近年黃絲、藍絲議題，大嘆香港做藝人要色盲，笑說自己也分不清黃、藍兩色，甚至連黑與白也不太清楚。</p><p>現年57歲的黃子華近年每次開棟篤笑都是全城熱話，早前他宣佈今次「金盆𠺘口」是他最後一次棟篤笑，令門票更加難求。子華的「金盆𠺘口」昨晚正式在紅館開鑼，不少名人撐場，包括白雪仙、陳寶珠、劉嘉玲、李嘉欣、古巨基夫婦、吳鎮宇、黎耀場一家三口、關心妍與老公楊長智、鄭中基夫婦及鄺美雲等。<br>開騷之初，大會螢幕先播出子華歷年來棟篤笑的精華片段，包括第一次的「娛樂圈血淚史」、「末世財神」及「秋後算賬」等。之後子華穿着黑西裝出現，現場觀眾不停大嗌「回水」及「除褲」等，氣氛熱爆。子華食住個勢說︰「全晚兩句最重要的金句……就係……就係……回水冇得傾，除褲太高清……最後喇！金盆𠺘口喇！有得嗌好嗌啦。」</p><p>賴阿爺先襟撈</p><p>子華之前曾說今次棟篤笑會100%香港，甫開場，他就先講近年的黃絲、藍絲話題︰「大家都知㗎啦，今日喺香港做藝人幾咁困難，大家對顏色嘅喜好唔同箒。佢好鍾意黃色，死咗條屍唔要發黑，要發黃……黃屍……冇得撈喇！佢就唔同，佢襟撈呀，佢個人好憂鬱、好blue，有孝心，『賴』阿爺……」子華更說現在做藝人要「色盲」，才有生存機會︰「我唔知黃同藍，更唔識分黑同白。」</p><p>狗官迫害忠良</p><p>子華之後終於談到「黑警」︰「究竟邊個係希特拉，就要睇你鍾意乜顏色，喂！暗角七警，暗角打鑊，冇可能係啱喇啩！嘩！你睇吓，𠵱家完全冇人敢表態，你睇香港幾恐怖。」即獲得全場掌聲，子華續說︰「歷代嘅忠良都係俾啲狗官迫害，打人就唔啱，岳飛咪打人囉！咁咪唔啱，咪死囉。」子華慨嘆現在社會「難分真與假」，更以對聯︰「暗角七警執死雞，擅用私刑龍咁威。」來暗寸黑警暴行，更謂幸好當年自己沒有投考警察。<br>不過，子華亦替警察被亂罵不值︰「𠵱家喺香港做警察嘅首要條件，就要接受人哋問候伯母，我喺網上睇片，嗰個被抄牌嘅，一分鐘問候咗個警察60次……喺香港做警察，你要好脾氣過教宗。」之後他又講回歸︰「唔係英國畀番香港中國，係中國一直唔收住咋。」話中有話。</p><p>黃牛門外賣飛</p><p>子華今次原開17場，但因為撲飛熱潮，門票曾被炒高二十倍。最後華神為平定「黃牛之亂」，終極加了9場至26場，令一眾黃牛票炒燶收場。昨日紅館入場位置，有兩名操非純正廣東話的人，向觀眾兜售黃牛飛，他們沒有拿門票出來，只問觀眾要不要飛，後被紅館職員發現，勸喻兩人立即離開，但他們未有理會。另一邊的港鐵站亦有三名內地人兜售黃牛飛，但現場未見有觀眾購買。<br>採訪：王連連、曹家誠<br>攝影：沈健程</p></body></html>