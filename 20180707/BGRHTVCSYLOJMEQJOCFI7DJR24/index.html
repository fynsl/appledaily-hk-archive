<html><header><meta charset="utf-8"><title>白帽駭客顏國定 - 左丁山</title></header><body><h1>白帽駭客顏國定 - 左丁山</h1><p>七月五日本欄提及中文大學學生連續第二年奪得PwC（羅兵咸永道）之HackaDay冠軍，有老友詢問係甚麼性質嘅比賽。<br>HackaDay係羅兵咸永道嘅「中國內地及香港網絡安全及私隱服務」合夥人顏國定構思出來嘅，顏國定（Kok Tin GAN）係馬來西亞華人，在馬來西亞從事IT工作，成為專業駭客（或稱黑客），但係屬於「白帽子駭客」一類，左丁山問KT：「駭客有白帽，有冇黑帽？」KT答：「有，我哋係俗稱白帽駭客，專門接受大公司企業、機構邀請，去hack佢哋嘅電腦系統，幾乎次次成功㗎。之後我哋就將駭入去嘅過程與方法報告畀企業聽，同時指出安全漏洞及補救方法，令客戶之電腦系統更安全，更穩固。黑帽駭客就係不請自來，駭入他人電腦，竊取機密，企圖勒索或搵錢的人，全部唔見得光。」顏國定所做嘅，一般稱為Penetration Test，新系統尤其需要呢類測試。<br>KT之言，令左丁山想起二十年前，有外國公司聲稱創製密不通風安全防禦網，在拉斯維加斯的駭客大賽獲獎，請左丁山找尋投資基金，左丁山搵舊上司嘅私募基金研究，肯注資喎，左丁山可得一筆可觀finder's fee，滿心歡喜之際，一間新加坡基金承諾以更寬鬆條件注資，於是左丁山好夢成空，但從此記得世界上有道魔互相鬥法一回事，白帽與黑帽鬥爭，從未停止過。<br>十二年前，PwC說服顏國定加入，成立一個叫做Incident Response 團隊，當初只有三人，今天已擴大至六十人，增加二十倍，可知生意非常好。本港及內地對電腦網絡之事故控制，需求日增。顏國定見到人才需求逼切，兩年前諗出一個辦法，就係舉辦全港大學生駭客競賽（HackaDay），在PwC中環辦公室舉行一整日，各學生團隊須針對模擬實境情況，掃描黑洞駭入網絡，盜取密碼，更改設定控制網絡。各隊比賽近六小時，參賽者要在指定時間內，找出網絡弱點發動攻擊，攻擊成功就可得到分數，分數多者成為冠軍。今年HackaDay除咗攻擊Web, Network, Binary之外，再增加物聯網（智能家居、智能汽車）。經一番激烈比賽之後，中大學生隊（來自數學系與工程學院）蟬聯冠軍，四位學生係曾奕輝、陳兆俊、梁成悅、湯湛飛。顏國定透露，會向學生提供實習及工作職位，但還要睇學生是否肯接受呢一行求才若渴噃！</p></body></html>