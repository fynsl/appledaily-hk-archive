<html><header><meta charset="utf-8"><title>港故事：港府認證四大線面師　加埋幾百歲橋底美容天后「乜毛都掹得」</title></header><body><h1>港故事：港府認證四大線面師　加埋幾百歲<br>橋底美容天后「乜毛都掹得」</h1><p>每天蹲在天橋底，頭頂一把太陽傘，一張摺枱幾張膠凳，打開工具箱，就成了檔口。「乜毛都掹，最多人線面，手腳都有，𠵱家夏天，胳肋底毛都掹得」。路邊街坊美容檔，不拘一格，窄路前電單車陣做掩護，舉高手腋下體毛棉線猛扯，得咗，眼明手更快。「啲客好多幫襯咗十幾年，睇住佢哋拍拖，做埋人哋阿媽」。拖着小男友的學生妹，她叮囑帶眼識人；未識搵錢但識扮靚的美少女，她苦口婆心勸勉努力搵工。「外江佬打屎忽，自己唔打得，你有無聽過？」她這個外人，隨時更有牙力，線面之餘仲幫人教女，她是66歲的「好姨」何蓮好。<br>記者：呂麗嬋<br><br>連續下了一星期的雨，難得終於放晴，毗連街坊俱樂部仁愛廣場的兩邊天橋底，又再熱鬧起來。戴着口罩密密做的阿鳳和妹姐、80歲仍不願退休的最老線面師梁太，還有拿着切雞飯在猛扒的好姨，都已開了大半日工。「天文台一話好天，今朝已經有兩個客約定，話一早9點落嚟線面，順便修眉」。線面是中國古法美容，用一條白棉線，將黑頭、死皮、面毛和粉刺統統「線走」。包括好姨在內的4名線面師，是港府自70年代以來，首批獲重新簽發新小販牌照的認可港產街頭工匠。</p><p>「我話人哋霸咁多位罰六百，我得屎忽咁多位又係六百，咁點公平先？我唔認罪！」</p><p>做了近20年走鬼檔，好姨直言望穿秋水。「以後唔使走鬼，第一年仲免牌費，梗係好開心」。講起走鬼，她是專家：「未做線面前已經喺街邊賣魚，試過一日俾人拉兩次，最少罰六百，最多千二。」小小法院擠上千人，都是阻街和隨地吐痰，魚貫上前，例牌認罪罰錢然後走得，儼如例行公事。「有次忍唔住，個官問：『何蓮好，你幾年幾月幾日被控阻街，你認唔認罪？』我話人哋霸咁多位罰六百，我得屎忽咁多位又係六百，咁點公平先？我唔認罪！」<br>結果法官說若不認罪，就得付四百蚊「過堂費」，擇日再審。升斗市民，手停口停，生活中最微小的抗爭，也不容易。只是，遇強越強，好姨就是習慣據理力爭。「好似發牌重新劃位，個位置安排唔公平，我唔會忍」。六兄弟姐妹中排第四，她這個老四，對下要照顧弟妹，性格就像大家姐，好硬淨，有話直說，不平則鳴。不過一雙「乜毛都掹得」的巧手，則師承老祖母。「15、6歲已經識，以前係水上人，喺艇已幫啲親朋戚友線面，結婚嫁女都係我做，好熟手」。<br>線面時塗上從中山訂購的白色蛋粉，用牙咬着線頭一邊，然後用手將棉線左右拉扯，看似容易，但好姨說無論角度和力度，都要豐富經驗。漁民出身的好姨，原本經營蝦艇，與丈夫住在筲箕灣避風塘住家艇，70年代填海上岸，獲分配山景邨公屋。「上岸咪賣魚囉，以前有間餐廳叫馬里奧，個廚師見我切魚快手，問我有無興趣轉行，馬里奧執笠就做大家樂，機場開話要調我過東涌，咁遠不如樓下做走鬼檔，同人線面」。</p><p>殊不知一做20年，以前為口奔馳，好姨說捱大一對仔女，現在總算各有家庭，但亦各有負擔，好在兩老生活簡樸，花錢不多，但她直言，像她這一代人，就是不習慣享清福。「一停手就周身痕，呢度無客，我就走去隔籬菜檔，幫手上菜同掃地」。手指菜檔的她大笑。水上人習慣望天打卦，她說做街頭線面師，一樣睇天做人。「天橋底係日曬雨淋，落雨先有機會放假去飲茶」。<br>年終無休，她在天橋底擺檔，86歲的丈夫就在附近執紙皮，見到仲用得的舊電器，就搬來天橋底暫存維修，兩老日出而作，收工就結伴買餸回家煮飯，天天如是。「做線面最開心係人哋同你講覺得自己靚咗，同啲客打吓牙骹，好過坐喺屋企，有好多幫襯咗十幾年，睇住佢哋拍拖，做埋人哋阿媽」。她遇過拖着小男友到來線面的學生妹，忍不住「阿媽上身」，叮囑帶眼識人；又遇過未識搵錢但識扮靚的美少女，她一樣趁「面隨棉線上」走唔甩乘機講耶穌，「我同佢講要畀心機搵嘢做，有餘錢畀啲阿媽使」。</p><p>「啲仔女成日叫我唔好做，啲客又叫我唔好唔做，講真我自己都唔捨得。」</p><p>線面之餘仲幫街坊教女，果真只此一家。就是收費，好姨亦笑言行三級制：「婆仔平啲，靚女貴過婆仔，到你有工返有收入，梗係收你正價」。說正價，其實也是4、50元有交易。「啲仔女成日叫我唔好做，啲客又叫我唔好唔做，講真我自己都唔捨得，好似呢把太陽遮，都係個客送，以前佢喺附近住，成日嚟整面，佢喺大澳開士多，後來搬番去，專登拎把遮出嚟送畀我」。好姨說，做得亦不想退休，也樂意免費開班授徒：「我都想呢門手藝可以發揚光大，我阿嫲傳落嚟，梗唔想失傳。」</p></body></html>