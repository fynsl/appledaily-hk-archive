<html><header><meta charset="utf-8"><title>世盃求驗客：保方下周一入豪「門」</title></header><body><h1>世盃求驗客：保方下周一入豪「門」</h1><p>法國傳媒報道，法甲豪門巴黎聖日耳門（PSG）打算喺下周一正式公佈意大利傳奇門將保方（圖）加盟。今年初滿40歲嘅保方，自五月確定唔會同效力17年嘅祖雲達斯續約開始，已經一直同PSG扯上關係。報道指，保方喺通過體測後，將會以一年死約、一年生約嘅方式，加盟PSG兩年。保方嘅加盟肯定會影響PSG上季正選門將艾路拿嘅上陣機會，不過呢位25歲守門員一直視保方為偶像，所以一直對保方加盟持開放態度。征戰球壇多年嘅保方奪冠無數，除咗2006年幫意大利贏得世界盃冠軍之外，佢亦九次助祖雲達斯贏得意甲。不過，保方雖曾三次出戰歐聯決賽，但始終未嘗奪冠滋味。</p></body></html>