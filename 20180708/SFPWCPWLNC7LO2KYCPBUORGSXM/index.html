<html><header><meta charset="utf-8"><title>【網民hot talk】蜜蜂佔領睡房　樓主：救命呀！</title></header><body><h1>【網民hot talk】<br>蜜蜂佔領睡房　樓主：救命呀！</h1><p>俗語話一槍打到變蜜蜂竇，可想而知大量蜜蜂聚集係幾咁得人驚。近日就有網民放工返到屋企，發現睡房窗口位置突然多咗個蜜蜂團。樓主無奈之餘，仲即刻Po上facebook，叫晒救命。最終要Call滅蟲先可以將睡房「還原靚靚」。<br><br>網民Teddy Poon周四晚出Po，話家住27樓嘅佢，放工返到屋企突然發現睡房近窗口、窗簾位置有個大約足球咁大嘅蜜蜂團。樓主仲話肯定係即日發生，因為事主每晚會關窗、窗簾。樓主於是即晚搵滅蟲公司上門，嚴陣以待、著晒防蜂衣咁連夜滅蜂，好快已經將睡房還原靚靚，成功將消除蜜蜂團。<br><br>樓主最後講笑話得出結論係：可能新婚太甜蜜，所以（蜜蜂）來趁熱鬧。 <br><br>有昆蟲學會會長回應傳媒查詢就話，夏天蜜蜂食物較充足、會繁殖得較快。又有蟲害控制從業員推測話，可能係有蜂后「唔覺意」飛入睡房，其餘蜜蜂為保護蜂后，於是將牠重重包圍咁話。<br><br>網民留言<br>Fung Chan：太恐怖喇。<br>Ray Chow：27樓咁高都中?<br>Joyce Cat Cat：樓主係咪無關窗出門口？<br>龍曆年：我覺得唔係一日可以攪成咁囉<br>Emma Yung：半日咖炸 佢地探路用1日 起巢用半日 好鬼勤力<br>Wai Lung Ma：住家蜂蜜,正喎<br>Teddy Poon：要唔要拎幾隻番去食 但有濃藥<br>Eunice Chan：整咗幾錢？係咪有個蜂巢？<br>Teddy Poon：未有巢 1000蚊樓下</p></body></html>