<html><header><meta charset="utf-8"><title>中環在線：小米用盡力造勢搵財經三巨頭為掛牌「加冕」 - 李華華</title></header><body><h1>中環在線：小米用盡力造勢<br>搵財經三巨頭為掛牌「加冕」 - 李華華</h1><p>首隻同股唔同權嘅小米上市，雖然市況唔就，市場氣氛煲極都煲唔起，但係輸人唔輸陣，除咗搵到李嘉誠、馬雲、馬化騰等行業領袖入股，創辦人雷軍喺上市前一日更加發公開信，用過千字「show off」自己公司有幾咁勁。</p><p>林鄭唔出席疑避嫌</p><p>小米宣傳攻勢就無因市況差而有所減少，華華就收到風，小米上市最後一擊，就係有財爺陳茂波、港交所新任主席查史美倫同行政總裁李小加，喺上市嗰日一齊為小米「加冕」，平時新股掛牌，李小加出席已經好畀面，今次三位財經巨頭一齊出席，你都咪話唔巴閉！<br>話晒李小加原先擺明想借小米，去幫同股唔同權谷大個氣勢，小米CDR延後都無阻香港上市步伐，梗係幫人幫到底啦。但收到風特首林鄭今次就唔會出席，可能個仔仲喺小米做緊，怕又俾人講有利益衝突啩。<br><br>李華華<br>mailto:LiWaWa@AppleDaily.com</p></body></html>