<html><header><meta charset="utf-8"><title>鹹濕詩人松島安 - 馮睎乾</title></header><body><h1>鹹濕詩人松島安 - 馮睎乾</h1><p>自九龍皇帝曾灶財駕崩，街頭藝術賡續無人，比及近者，始有一松島安出。松島安不知何許人也，亦不詳其姓字，好塗鴉，出語皆雙，極盡猥褻之能事，君子淑女難言之。惟其造句，每脫胎於成語庸言，間有出意表者，足以解頤。試舉一例：「日防夜防，家嫂難防。」猶不失詩人婉約之旨，意在言外。餘皆露骨傖俗，如「君子不奪人所好，只係叫雞唔找數」，浮滑淺薄，徒趁韻耳，自鄶以下，無足譏焉。<br>松島安之作，網民瘋傳，愛之者譽為「一代詩人」，惡之者揚言「打佢鑊甘」。更有好事之徒，議論體裁，評隲優劣，或稱其作為「詩」，或稱「對聯」，莫衷一是。竊以為松島安之作，雖止兩句，然不可謂之對聯。何也？對聯必論平仄，上下聯每字詞性，須一一相屬，格律甚嚴。觀乎松島安所書，僅上下句字數相當，未嘗措意於儷句法度，語皆漫衍靡所底止，曷足稱對聯乎？然則可稱詩歟？無可無不可。考諸文獻，雖古無斯體，亦不可遽論其有無。蓋太史公謂古詩三千餘篇，孔子刪其重，取可施於禮義者三百，以求合雅頌之音。安知羲皇無懷之世，其詩無淫妷過於鄭聲者哉？<br>或曰：「上古或有淫詩，然松島安之作僅得兩行，詩有若是短乎？」惡乎不可？在心為志，發言為詩，安在長短乎？況詩體時變，隨世而換。泰西無刪詩之聖，故淫詩見於載籍，留傳至今。近代英人有五行打油詩（Limerick），辭多不雅，實以古羅馬諷刺詩（Epigramma）為濫觴。羅馬諷刺詩有兩行短詩之體，茲舉馬提亞（Marcus Valerius Martialis）一詩為證：「有女矢言，交媾決非免費。斯言不虛，求肏女必付費。」（Lesbia se iurat gratis numquam esse fututam./ Verum est. Cum futui vult, numerare solet.）使無孔丘，庸詎知三代無馬提亞之儔乎？</p></body></html>