<html><header><meta charset="utf-8"><title>梁洛施專人服侍扮靚復工郭嘉文貼相晒命「開工嚕」</title></header><body><h1>梁洛施專人服侍扮靚復工<br>郭嘉文貼相晒命「開工嚕」</h1><p>梁洛施（Isbella）同「小小超」李澤楷分手後，兩人共同撫養嘅3名兒子：9歲長治、8歲孖仔長亨和長軒日漸長大，Isabella決定復出幕前，前晚佢喺ig貼整頭化妝相，留言：「工作ing」，相中嘅Isabella着住白色裕袍，有專人服侍整頭化妝扮靚，鏡中反映嘅佢露出自信笑容，幹勁十足。<br><br>上月Angelababy經理人Kim宣佈，以個人名義同Isabella合作，新計劃包括拍戲。昨日《蘋果》致電向Kim了解Isabella開工詳情，Kim卻好口密：「工作性質遲啲公佈，暫時要保持神秘。」不過，網民都紛紛留言叫加油，連鄭秀文（Sammi）都為Isabella打氣：「新開始。掂！勁！正！」原來兩人私下交情甚篤，09年Isabella為李澤楷誕下大仔長治，翌年產後首度現身，就係到紅館欣賞Sammi尾場演唱會。<br><br>至於李澤楷嘅新歡前港姐郭嘉文，自從升呢做「楷女郎」同無綫約後，無工一身輕，經常陪小小超四圍去享受人生，不過上月24日，郭嘉文喺ig貼相留言晒命：「有沒有一種感覺，只要穿上美美的裙子旅行，心情都會變得晴朗，真正享受每分每秒。」但卻又hashtag「#謝謝親」、「#開工嚕」，唔知佢嘅「開工」係乜工作呢！</p></body></html>