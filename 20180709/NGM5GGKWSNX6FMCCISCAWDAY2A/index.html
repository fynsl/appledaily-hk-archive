<html><header><meta charset="utf-8"><title>【馮仁昭四圍超】港姐揭秘　張堅庭提名ABC Sara湯沛宜Clubbing　傳做夜場公關</title></header><body><h1>【馮仁昭四圍超】港姐揭秘　張堅庭提名ABC Sara<br>湯沛宜Clubbing　傳做夜場公關</h1><p>無綫新一屆港姐上周喺將軍澳電視城進行首輪面試，今年佳麗質素好平均，先睇佢哋被起底八卦新聞，前年參加過ViuTV《美選D.n.A》嘅湯沛宜（Toto）雖已簽咗李霖恩做藝人，但仍報選港姐，佢做過舞台劇，亦同黃榕參加過健美小姐。噚日有讀者爆料指佢曾割雙眼皮、抽脂隆胸，下巴也僭建，最驚爆係佢做模特兒前曾喺中環夜場做公關，化名Holiday。</p><p>Honey Ho成黑馬</p><p>對於負面新聞，Toto淡定解話：「我以前肥時130磅，36D上圍，減咗肥，𠵱家上圍細咗，得番34E。我減肥收咗水，輪廓咪瘦咗，我有去做醫療美容，好似補濕水光槍、RF射頻，輪廓咪冇以前咁包包面，眼同下巴都係可以做機『碌』得大啲尖啲，冇整容。」Toto又否認做過夜場公關：「我有同朋友clubbing，佢哋邀請我去高級私人會所，一大班朋友慶祝聯誼，我冇做過陪酒。」<br>另一「黑馬」係23歲潛水教練Honey Ho，網民睇好佢入圍，Honey話：「我會繼續努力，為健康膚色女仔爭番啖氣！」美國返來參選嘅24歲ABC丁子田（Sara）被揭有「皇牌」，提名人係導演張堅庭，阿庭噚日話：「佢姑媽係我好朋友，佢八年前放暑假回港，佢細個嗰陣，我鼓勵佢返香港參加選美，話我會提名佢，今次有勇氣回港，我當然支持。」<br>撰文：馮仁昭</p></body></html>