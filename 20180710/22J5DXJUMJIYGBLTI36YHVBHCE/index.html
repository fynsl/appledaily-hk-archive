<html><header><meta charset="utf-8"><title>利字當頭：大陸還拖利好小米？ - 利世民</title></header><body><h1>利字當頭：大陸還拖利好小米？ - 利世民</h1><p>小米（1810）上市首日跌破超股價。嗱，咪話利世民之前冇講過：「蘋果尚且只有17.3倍市盈率，小米值幾多錢大家心裏有數。」順帶一提，資料顯示，以17元招股價計，推算出的市盈率為39.6倍；就算以2019年的預測盈利計，預測市盈率仍然高達22.7倍。<br>做Gadget的市場，看似做得很大，其實利錢並不豐厚；蘋果是例外中的例外。話雖如此，蘋果的17.3倍市盈率，反映是一個增長平穩的標準。假如小米有明顯高瞻遠矚的顛覆能力，當另作別論。可惜，請恕我暫時看不出小米有這種條件。<br>「你逢中必反，梗係一味唱淡小米啦！」冤枉呀！我又何曾唱淡騰訊（700），係咪？喂阿哥，全中國有邊個可以唔用WeChat？但係Gadget大家都有好多選擇喎。將小米同騰訊類比，於理不合。我將小米同蘋果類比，其實已經畀足面。<br>常言道，資產市場價格，短期是一部投票機器（Voting Machine），長期則是一部磅重機器（Weighting Machine）。所以，人為力量的確可以在短期令到一間企業的股價偏離合理價值。小米市值四百億不到，規模不算太大，受到各種短期因素的影響也越大。<br>近來最多人講，莫過於中美的貿易和科技戰。撇除民族大義之類的主觀情感，宏觀因素利淡不利好是常識吧？不過我也有聽到有些獨到的分析說：「話唔定大陸政府向蘋果徵收懲罰性關稅，咁咪焗住要國民幫趁國產貨囉。」<br>當然，好難排除會有咁嘅機會，大前提要相信係習大大會同侵侵盡地一煲，同埋認為侵侵會怕咗添曲。不過，唔好忘記，曾幾何時大陸買蘋果都係經香港轉口。假如相信大陸會咁樣還拖，不如快快手去先達買個鋪位好過。<br><br>利世民<br> http://fb.com/leesimon.hk <br>本欄逢周二、四刊出</p></body></html>