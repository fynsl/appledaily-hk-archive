<html><header><meta charset="utf-8"><title>財路：水務股津創至抵買 - 錢雋</title></header><body><h1>財路：水務股津創至抵買 - 錢雋</h1><p>場內中資股，關係到貿易戰嘅，固然被質，唔直接關係到嘅，一樣俾資金質，天津創業環保（1065）係其一，明年預測PE得番7字頭單位數。<br>津創今年第一季盈利見8%個位數倒退，連埋港股唔多盞，股價幾乎落到去2015年中港大插插時、3年底。津創現價3.59元，往績PE得番8字頭單位數，PB 0.79倍。再講，津創除咗主打天津市，近年開拓市外水務瓣數，新近又中標洪湖市鄉鎮污水處理廠。<br>場內專業預測，津創今、明兩年EPS 0.45元同0.48元，預測PE 8.1倍同7.7倍，預估PB 0.78倍同0.72倍。津創過去10年平均PE近13倍，08金融海嘯最低見7.1倍，PB 0.49倍，集團明年預測PE，跌到近海嘯價水位，亦即係近10年低。<br>津創A股（滬600874）同期預測PE 20倍樓上，預估PB 2.3倍同2.2倍。場內行家中，呢期啱創八年新高、1年累升超過100%嘅中國水務（855），今、明兩年PB，炒到上1.94倍同1.64倍、東江環保（895）1.5倍同1.3倍、粵投（270）1.98倍同1.9倍，津創PB，又係至抵。<br>津創到上年尾，手頭現金19億元（人仔．下同），借款合共29億元，有淨借款10億元，淨借款比率約20%，唔係借到爆晒廠，穩陣到痹，touch wood，再有97風暴翻版，都唔怕。<br>數咁計，津創後年預測PE，上番10倍，現價係講緊要升近30%，到4.6港元，到時，集團明年預估PB亦只得0.93倍，遠未追及本身10年平均值，加未有耐追到上邊任何行家。<br><br>錢雋<br>細價股專家<br>本欄逢周二刊出</p></body></html>