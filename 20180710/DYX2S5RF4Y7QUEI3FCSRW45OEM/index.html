<html><header><meta charset="utf-8"><title>中國式亞洲Fusion餐飲 - 鄧達智</title></header><body><h1>中國式亞洲Fusion餐飲 - 鄧達智</h1><p>中國人開亞洲式Fusion餐廳？<br>咪玩啦……<br>連放少啲味精都缺乏膽量，如何學人玩Fusion？<br>大概搞錯Fusion係賣雜碎，似荷蘭舊時唐餐館同時賣咕嚕肉、甜酸骨、炸大型春卷、印尼炒飯、馬拉炒麵、熱氣上火得不得了似菲律賓人的炸雞，延續北美洲Chop Suey，又名雜碎，又名雜水，其實主角大量芽菜混合椰菜、紅蘿蔔、青豆、小小豬肉絲炒成一碟。<br>自從老式唐餐館在歐洲節節敗退，面對予人矜貴日本菜、異國風情泰國菜、味美鮮甜越南菜，還未計正待起飛的韓風。除了近期在國外冒起的麻辣川菜還有幾分吸引力，炸春卷炒飯炒雜菜式中國菜已無立錐之地。<br>成功例子不是沒有，十多年Alan Yau辦高級中菜Hakkasan是一種優。逼上梁山放棄非正宗粵菜賣小資日本拉麵，叫好叫座升呢連鎖Wagamama。又或者新派亞洲菜聯盟Go Wok，有型有款總算做得住；其他所謂中菜館着實名存實亡，連倫敦旺記都執笠，情況可想而知。<br>別過挪威與冰島，南飛米蘭，繼而Verona、Bergamo、翡冷翠，發現不少難捨門口兩邊掛上紅燈籠，玻璃門上印上不知幾有型的幾個英文字（又非意大利文）：Asian Fusion Kitchen。不止一間，是很多間，分佈幾乎每個城巿，一些城市甚或好幾間。<br>從對紅燈籠的偏愛，可肯定老闆是唐人。<br>所謂Fusion，並非混合不同食制的精髓製成新菜式，而是將炒雜菜精神延伸，在同一餐廳內，同時提供叉燒粒炒飯、錦鹵雲吞、檳城福建炒麵、印度咖喱雞、泰國冬蔭功、越南春卷……台灣珍珠奶茶；讓大家同時進食，是為 Fusion！</p></body></html>