<html><header><meta charset="utf-8"><title>【馮仁昭四圍超】挺肚開工勁落力　Liddy富商老公真身曝光</title></header><body><h1>【馮仁昭四圍超】挺肚開工勁落力　<br>Liddy富商老公真身曝光</h1><p>李悅彤（Liddy）早前被爆已婚同懷孕，仲喺葵涌開設生活家品店做老闆娘。有傳Liddy老公係澳門富商鮑偉業（Ivan），不過Liddy多次話老公係圈外人，所以唔肯多講，只承認今年初結婚。</p><p>傍晚急急開餐</p><p>記者日前終於見到Liddy老公真身，佢正正喺Ivan鮑偉業。日前懷孕約5個月嘅Liddy，如常喺葵涌嘅家品店打躉。夜晚9點，佢就離開舖頭喺商場覓食，買咗個雪糕班戟返舖頭，原來佢老公一早喺舖頭等佢。當日Ivan戴帽同着T恤牛仔褲，兩公婆喺舖頭逗留到夜晚11點至收工，Liddy仲邊行邊摸摸肚，然後去停車場由老公揸車返深井寓所。第二日，Liddy下午1點左右返到舖頭，落力執貨，做到下晝5點先有時間食外賣，佢一次過要食番兩個人需要嘅份量，所以食相都幾兇狠。<br></p><p>噚日聯絡Liddy，講到日前影到佢老公Ivan真身，Liddy笑住話：「我都唔知講乜嘢好，我都唔係呢個圈啲人。」問佢大肚仲食生冷嘢雪糕班戟，Liddy話：「唔係我食呀，我買畀佢（Ivan）食㗎！」<br>撰文：馮仁昭</p></body></html>