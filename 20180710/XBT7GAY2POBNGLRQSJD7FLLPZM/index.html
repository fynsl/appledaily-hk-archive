<html><header><meta charset="utf-8"><title>金手指 ：一招擺平貿易戰 - 孫柏文</title></header><body><h1>金手指 ：一招擺平貿易戰 - 孫柏文</h1><p>小米（1810）抽完，HIBOR回順，股市反彈。後市又放眼聯儲局同貿易戰。不過今期，連聯儲局都話睇貿戰戰況，去決定利息。更唔講我國中央。<br>特朗普，佢基本上越戰越勇。將多年來花旗國人原本覺得為世界更好嘅奉獻，變成覺得俾人搵笨嘅位，逐個攞出來打。我都係嗰句，對付特朗普，就好似對付港女咁。<br>港女考慮，排第三係講着數。大家就係咁話大陸要冇事，就要畀着數。不過事實已經證明，之前大陸啲讓步冇一個work。所以冇着數唔緊要，因排第二係有冇feel。花旗國人對住一個又一個舐佢甜頭，不過又要話佢衰（歐盟），冇feel。<br>呢個大陸人（中央轉軚都太遲）日日話自己有幾勁，不過好多小動作，就確實冇feel。<br>不過冇着數冇feel都唔緊要，因港女最緊要係乜？就係面。你諗吓，個個國家對美都有貿易盈餘，不過打來打去，都唔搞日本？就係因為佢嘅首相，同特朗普握手時，擺到明做鵪鶉，beta male。個樣要痛，隻手要紅。咩法國、加拿大啲領導，話同特朗普鬥力喎，咪舐嘢囉。<br>所以，下次習大大見特朗普，好似安倍晉三咁握手，貿易戰會迎刃而解。香港、台灣人，條氣又順。大陸人又會因防火牆，睇唔到，繼續有自己獨特一套reality。咪話孫柏文冇為國家獻計啊！<br><br>孫柏文<br>獨立股評人<br> http://fb.com/shuen <br>本欄逢周二刊出</p></body></html>