<html><header><meta charset="utf-8"><title>【黑鏡線索】越呃越大</title></header><body><h1>【黑鏡線索】越呃越大</h1><p>【黑鏡線索】<br>科技公司Theranos由神枱跌落凡間，關於佢嘅新書《Bad blood》剛啱出，忍唔住下載咗試閱，一開始咗，停唔到，事關每一章好似Da Vinci Code咁短，睇埋最後一節之後又睇多最後一節，仲要劇情離奇，有男女關係有世界級政客有自殺科學家仲有鄰居仇人，豐富過盜海豪情系列咁多集加埋，難怪要開套戲搵Jennifer Lawrence扮演金髮後生CEO，其實拍成季嘅電視劇都仲得。</p><p>Theranos由Elizabeth Holmes十九歲時創辦，股份估值最高峯時有成45億美金。Theranos做嘅滴血測試，聲稱有突破科技，幾滴血就可以做千幾個測試，從此大家毋須再受抽血之苦，創辦嘅話係Holmes天不怕地不怕，只怕抽血，所以決心要用科技打救世人，令到每個家庭都有部滴血測試機，有病就會一早測試到，死少好多人。<br>睇到呢到你大概估到，最後部機無做到出來。之不過，產品難產，在科技界係常態，唔值得大驚小怪。本書書名用個Bad字來形容Theranos，係好少見嘅做法，亦都係好大嘅指控。事關大家量度科技公司個把尺，大概同對藝人對球星個把尺差唔多寬鬆，如果吹大咗就要封殺，唔會有幾多間企得住腳，行內直頭有個名堂畀吹出來嘅產品，叫vaporware，好常見。亦唔會單單因為失敗就話人Bad，畢竟呢行本來係九死一生。真正零容忍度嘅係呃人。所以一路睇一路問自己嘅問題係，究竟係失敗定係騙局？如果係騙局，點解可以呃到咁大？</p><p>目標做女版Steve Jobs</p><p>行業裏面嘅吹大咗文化，你可以話係因管理層厚顏，為造勢無所不用其極，但亦都係同科技性質有關，突破嘅嘢，創新嘅嘢，之前無人做過，梗係比正常多些變數，亦因此通常係過份樂觀嘅人。我傾向相信，Holmes至少一開始唔係存心呃，因為如果要呃錢自肥，有大把搵得更多，收得更埋嘅方法，無理由做到咁揚。佢係Steve Jobs嘅超級粉，成日照住Steve Jobs嘅傳記去模仿，同事直頭觀察佢邊啲嘅行為就估到佢睇到第幾頁。做女版Steve Jobs係佢嘅目標，既然Steve Jobs所謂reality distortion field可以扭曲現實，佢相信自己都可以做得到。<br>但第一，現實係唔係好多人能夠扭曲現實，否則個個都係Steve Jobs。第二，軟件世界唔太受物理定律限制，硬件世界就受限得多。第三，最重要係，講硬件，就算Apple破天荒出部裝到一千首歌但細到袋得落口袋嘅第一代iPod，或者破天荒touch screen嘅第一代iPhone，都係等到其他人研發嘅技術剛成熟到可以量產，先走到出來。Theranos最大嘅困難係源自由頭到尾只關心點樣夠爆，完全漠視佢想做到嘅效果，仲有太多物理級嘅障礙根本未有解決方法。有終極願景，但無可行路徑，淨係靠模仿Steve Jobs嘅管理方法去鞭策人死都要死掂佢，當然只會失敗。<br>但面對失敗，Holmes選擇嘅方法，就係帶自己上魔道嘅關鍵。佢無論對外對內，都唔容許人提起任何失敗，繼續當件事好順利，大話冚大話，完全無止蝕位，唔呃變咗呃，小呃變大呃，每一步都好似係細步，但行下行下，條路越來越不歸，唔行都行咗咁遠，索性把心一橫行埋佢，最多咪支爆，成個film noir格局，高安兄弟會好驕傲。<br>香港startup史有一個名案，叫咖啡機兄弟，好多人畀咗錢但收唔到部智能咖啡機，或者收咗部低智能咖啡機，話係騙案。我唔知詳情，但傾向相信，劇情其實同Theranos係同一個模，只不過係規模上嘅分別。至於Theranos點樣可以呃到咁大嘅規模，下次講。</p><p>撰文：宋漢生</p></body></html>