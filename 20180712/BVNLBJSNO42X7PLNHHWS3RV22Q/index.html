<html><header><meta charset="utf-8"><title>爆相爆片：爆喉管鹹水淹錶房　住戶嚇餐飽</title></header><body><h1>爆相爆片：爆喉管鹹水淹錶房　住戶嚇餐飽</h1><p>馬鞍山嘅居民一直飽受鹹水問題困擾，小記聽住喺嗰區嘅朋友講，鹹水喉爆得好密吓，差不多個個月都會停幾日，住喺富安花園嘅劉先生就親眼見到呢個咁壯觀嘅情景。</p><p>樓梯變瀑布</p><p>話說噚日凌晨5點幾，住喺富安花園16座高層嘅劉先生突然聽到警鐘響，響咗半個鐘隔籬鄰舍都冇反應，劉先生擔心有事故發生，於是打算搭升降機落地下了解，點知部升降機去到低層，升降機頂開始滴水，升降機內仲有兩位女士，「佢哋話好驚，我以為火警」。當升降機門喺3樓打開時，劉先生見到保安員用力按住水錶房嘅木門，大量鹹水喺門內湧出，水深蓋過腳掌，兩名住戶仲嘗試用掃把清理積水。<br>當劉生去到地下，兩名保安主管答佢唔知乜嘢事，而1樓通往地面嘅樓梯亦有大量鹹水流落黎，好似瀑布咁，擾攘咗差不多10分鐘，警鐘停咗，劉生先返咗屋企。佢話住咗喺馬鞍山約一年，由於區內鹹水喉老化，所以成日都有鹹水喉爆裂，但爆得咁勁都係第一次見。</p></body></html>