<html><header><meta charset="utf-8"><title>爆相爆片：踩單車手機跌入河　學生落水執</title></header><body><h1>爆相爆片：踩單車手機跌入河　學生落水執</h1><p>𠵱家嘅智能手機，閒閒哋都幾千蚊，學生哥真係要節衣縮食先買得起，一個唔小心跌咗，都真係會好肉赤，但千祈唔好似呢位哥仔咁，為咗執返部跌咗落河嘅手機而落水，因為自己命仔先係最珍貴。</p><p>電話架夾唔實惹禍</p><p>升讀中四嘅姓彭同學，喺前日黃昏6點左右，原定同兩位朋友仔，由大圍踩單車入大埔大美督，當去到沙田城門河近大會堂位置，同行嘅朋友仔部手機竟然由車頭電話架跌落地再彈落河，由於部手機只係買咗幾個月，當時用咗差不多六千蚊買，朋友仔即刻好緊張，猶豫咗一陣，就跨過欄杆行落水。<br>彭同學話，當時有喝止過朋友仔，建議佢先搵條安全繩綁住自己，但朋友仔太心急等唔切，另一位朋友仔就坐咗喺石上，顯得不知所措，跌電話嘅朋友仔喺淺水位置左挖右挖，其間挖出一堆垃圾，大約10分鐘後，終於搵返部手機，但浸咗喺水太耐，部機已經熄咗開唔返。<br>聽到呢度，小記忍唔住話咗彭同學幾句，因為命仔緊要，落水時又冇安全措施，跣親真係可大可小。彭同學就話，作為學生哥，大拿拿六千蚊唔係小數目，朋友仔都儲咗一排先夠錢買，如果畀着佢自己都會咁做，「如果落雨、潮漲，當然唔會畀佢落水」。由於朋友部電話壞咗，估計佢都會拎去維修，彭同學就勸佢買過個好少少嘅電話架，因為佢哋之前已經發現個架夾得唔實，估唔到最後搞成咁囉！</p></body></html>