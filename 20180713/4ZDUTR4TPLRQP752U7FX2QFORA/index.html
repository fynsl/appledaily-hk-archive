<html><header><meta charset="utf-8"><title>【基哥退黨】昔日戰友徒弟有咩講？一聽「永續」就好慌</title></header><body><h1>【基哥退黨】昔日戰友徒弟有咩講？<br>一聽「永續」就好慌</h1><p>馮檢基昨日正式宣佈退出民協，此時此刻，阿基一眾昔日戰友、徒弟們，又有甚麼想說？<br><br>‧黃仲棋（曾被視為馮檢基徒弟，2015年區選在麗閣邨狙擊馮檢基，雙雙落選）<br><br>「佢而家退黨，同之後或再前少少退黨，冇乜意思，如果佢係對嗰個組織有感情，係支持下一代接棒，晨早都做咗啦（退黨），而家做到爛晒，走唔走冇乜關係㗎嘞，其實佢早就應該安排接班啦，佢就係冇吖嘛，人哋都走晒嘞...我始終希望佢哋（民協）新生代可以接到棒，其實佢哋加入民主黨都唔係一個壞事吖...梗係合併啦，一個咁嘅街坊組織有乜功用，加埋落去更加可以壯大力量。」<br><br>‧黃國桐（盛傳馮檢基主政年代曾想競逐主席挑戰，退黨後先後加入前綫、社民連及民主黨）<br><br>「（有傳馮或參加九西補選）係咩？救命呀！唔好啦，因為香港社會係需要新嘅衝擊，新衝擊要行多幾步...每人有每人嘅參選自由，但應該要諗嘅係，參選嘅目的、價值，係啲乜？可能以前係有啲成就，但都係以前啦，係要有啲新嘅目標同去向，我唔見你（馮）有呀。」<br><br>‧莫嘉嫻（不滿馮檢基參加補選初選而退黨，改投民主黨）<br><br>「如果佢真係參加九西補選，佢得唔得到人哋嘅支持？大家就拭目以待！但我對佢退出民協呢個決定係Surprise（驚訝）。工黨（新東立法會議員）張超雄話下屆唔選，係需要好大勇氣，阿基之前未有交棒，可能佢未放心，覺得民協嘅後生仔未係時候。」</p></body></html>