<html><header><meta charset="utf-8"><title>窮到燶　冇鬥心　自判紅牌出局吳國敬臘腸人生</title></header><body><h1>窮到燶　冇鬥心　自判紅牌出局<br>吳國敬臘腸人生</h1><p>【《蘋果》專訪】<br>53歲吳國敬在娛樂圈打滾33年，面對人生高低起跌，他早年受喪母打擊失去鬥心，給自己「紅牌」退居幕後，但每個經歷都為阿敬帶來正能量，教曉他要活在當下。即使阿敬當年窮到燶，冇錢開飯，要在家中煮即食麵醫肚，連雞蛋腸仔都欠奉，阿敬只有用臘腸做餸。回顧「臘腸人生」，阿敬從沒有自怨自艾，積極向前。</p><p>吳國敬是波牛愛足球，今日會偕圈外女友Elaine，隨明星足球隊出發俄羅斯睇後日的世界盃決賽，回來後便投入準備本月28日在旺角麥花臣場館舉行一場的「敬搖滾樂團演唱2018」。阿敬85年參加無綫和華星唱片合辦的《新秀歌唱大賽》入行，雖然落敗，但仍遇到伯樂加入樂壇，87年憑一曲《玩火》彈出，阿敬在搖滾樂上盡見才華，他享受做Rock騷。</p><p>看透跟紅頂白</p><p>訪問當日，阿敬換上全套球衣，在球場上馳騁，若要用球場術語套用在他的53年人生，他不無感慨：「我早年出咗《我說過要你快樂》同《玩火》後，因為媽媽突然發生車禍喪生，我太傷心，都冇晒鬥心，冇信心做幕前歌手，但又唔捨得離開音樂，我匿埋寫歌，嘗試做創作人，用足球術語，我係自己畀自己紅牌。」<br>面對過高低起跌，阿敬完全看透樂壇跟紅頂白，也當然站過出局邊緣，幸好阿敬樂觀：「冇理咁多嘢，冇創作，一定係我狀態低落，腦便秘，所以自然要去吸收多啲嘢，真空期後，又有新嘢出，起落係正常。呢個階段係我反彈期，我一直收埋咗二、三十首新歌，呢一水想留自己用咗先。」阿敬已揀選了新歌，準備在Rock騷發表。<br>阿敬感慨現今香港樂壇一池死水，作歌收入更大不如前，「以前作一首歌有六位數字收入，𠵱家唔賣碟，冇版稅，話唔定作一首歌得幾千蚊，咁不如自己用。網上點播又未夠成熟，做創作搵食極之艱難，我係非常少產，我唔識樂器同樂理，創作係靠靈光一閃，多謝個天畀我靈感同旋律，好多時唔係話今晚可以寫兩首歌，可能二十，甚至二百個晚上先寫到一粒音。」收入大縮水日子，阿敬曾萌返美國打理家人餐館生意，但最後懸崖勒馬。</p><p>太計算會失敗</p><p>阿敬說：「點苦都捱過，務求音樂可以成為我嘅終身職業，作歌作到老，唱到老，做得開心咪得，唔使介意台下有一萬定十位觀眾，我唔會計咗結果先去做，咁你好失敗，唔使球證，觀眾都要你出局。」<br>入行33年，阿敬嘗盡甜酸苦辣，樣樣都難忘，記得阿敬曾提及窮到燶時，用雪櫃剩下臘腸煮公仔麵充飢：「點會仲諗以前食臘腸公仔麵啲唔開心，點窮都唔會再食，到時寧願食齋麵。」<br>阿敬現在有事業，有恩愛女友Elaine，夫復何求。<br>採訪：陳杰<br>化妝、髮型：Chris Lam</p></body></html>