<html><header><meta charset="utf-8"><title>大S向老公撒嬌反被批做作汪小菲：到底是誰不正常</title></header><body><h1>大S向老公撒嬌反被批做作<br>汪小菲：到底是誰不正常</h1><p>台灣藝人大S（徐熙媛），最近同老公汪小菲齊齊為內地綜藝節目《幸福三重奏》錄影，兩公婆私下相處嘅情況展現晒喺觀眾面前，節目只係播到第2集，觀眾嘅迴響已經好大，大S慘遭網民攻擊，話佢喺節目入面愛哭又造作，身為老公嘅汪小菲，前晚終於按捺不住喺微博發文護妻，話老婆只係做返自己都要被罵，佢反問：「到底是誰不正常！」<br><br>新嘅一集入面，汪小菲教大S踩單車，開頭係汪小菲載住老婆，大S坐喺老公後面，但因為啲路有啲彎曲，單車上面又坐住兩個人，搞到汪小菲都有啲難以平衡，咁當時佢就諗住加速，希望可以快啲咁騎到較為平坦嘅路，就係咁嚇親老婆，搞到大S大叫同喊咗出嚟，之後汪小菲就落車安慰佢，有網民見到大S爆喊，就話佢愛哭同造作！<br><br>汪小菲見到網民反應咁大，佢就喺微博貼文為老婆平反，話睇到一啲留言，講有啲女士為咗取悅男士，任何事都會去做，就連向自己另一半撒嬌、喊都要被話，呢點係佢無法理解，佢再話：「好想想，到底是誰不正常，正常的男女關係，不就是應該讓自己的女人開心、撒嬌，偶爾被考驗一下嗎？口口聲聲探討男女平等的時候，清（請）先把自己擺在平等的位置上吧。」佢之後再補充：「如果在婚姻中她給你生了倆孩子，付出很多，但是還不許哭，還不許要老公讚美，還得做家務，還得硬著頭皮每天假笑，帶孩子，自己男人就應該在外面天天飯局，所謂的事業有成，這是什麼價值觀啊？」<br><br>而大S嘅妹妹小S(徐熙娣)見到姐夫咁Man咁維護家姐，亦即時轉發佢嘅護妻文，更留言話：「小菲很男人，真正的男人！」</p></body></html>