<html><header><meta charset="utf-8"><title>【港男2.0】福利圖！99男神PK賽爭做明星偶像</title></header><body><h1>【港男2.0】福利圖！99男神PK賽爭做明星偶像</h1><p>【特約報道】<br>世界盃向來係情侶關係大考驗，不過眨下眼已經踢到去冠軍戰，呢頭「體育」盛事即將閉幕，嗰頭另一場「睇肉」盛事已經緊接上場，講緊係ViuTV選秀節目《Good Night Show全民造星》，仲會連續兩個月為女生派福利，一於同男友請定假睇「哥」！ <br><br>呢個世界真係「百貨撞百客」，有人鍾意高顏值嫩男，亦有人喜歡才華型暖男，呢99位入圍男神就樣樣齊，重點係人人有貨賣，好似45號綽號肥仔的安西教練梁業，單睇外型同「偶像」似乎爭成條彌敦道，但一跳舞就知咩叫高手在民間，唔怪得之前進行左首輪公眾投票，肥仔已經贏咗翻版彭于晏成為提早入圍50強之一。而演出過《狂舞派》的34號楊樂文就跳得睇得兼有幕前經驗；被封「嫩版陳偉霆」的76號鹿仔陸頌賢就係零死角花樣男靠眼神殺敵，仲有「100毛G-Dragon」、「嫩口林家棟」、「高大版杜汶澤」粒粒皆星，難怪成班女人睇到we嘩鬼叫。</p><p>不過，城城未遇到小美之前都做過路人甲，所以明星係要有伯樂「造」出來。 ViuTV就請咗卓韻芝、Eric Kwok、側田、劉美君、火火等10位評判兼任星級導師，佢哋已經揀晒蟀進行特訓，實行要地獄式訓練班男神唱歌、跳舞、主持、演戲瓣瓣掂。之前佢哋就試水溫展開首項拍主題曲MV任務，唱歌跳舞當然係基本功，大男人仲要學識「面皮厚」面對群眾，實行殺入銅鑼灣街頭玩快閃，聽聞當日有參賽者因為「爭位」而內訌，企前面的狗毛同阿餅仲俾大家藐爆，真係好睇過大台古裝後宮劇！而錄影時主持人心美BB又不留情面mean爆某位參賽者，究竟邊個咁慘慘豬？想知就要留意ViuTV於世界盃決賽前播出《Good Night Show全民造星》前傳同埋之後逢星期一至五每日播出一集的戲肉了。</p><p>《Good Night Show全民造星》<br>頻道：ViuTV99台<br>日期：7月15日晚上8時正(前傳)、7月16日起逢星期一至五晚上9時45分(首播)</p></body></html>