<html><header><meta charset="utf-8"><title>AI取代職位 - 左丁山</title></header><body><h1>AI取代職位 - 左丁山</h1><p>昨日講到恒基兆業地產有限公司副主席／一國兩制研究中心主席李家傑對科技發展極為鍾意，尤其關心AI（人工智能）對就業職位之影響。牛津大學就早在2013年已經研究美國勞工市場如何受到AI衝擊，於是李家傑撮合一國兩制研究中心與牛津大學合作一項研究，名為：「人工智能對香港就業市場的衝擊，如何迎接人工智能時代」，牛津大學派出Paul Duckworth博士負責技術分析，兩制中心則由方舟博士搜集本港資料。研究結果於七月十日公佈。<br>左丁山之前聽醫生F講AI連醫生都可部份替代，又知道有啲銀行已用AI撰寫投資分析報告，彭博用AI寫業績新聞稿，好想知道AI在香港如何取代工人，於是留意一國兩制研究中心呢份報告。<br>電腦J攞到一份報告嘅「行政摘要」，傳畀左丁山睇吓：牛津大學馬丁學院Carl Benedikt Frey與Michael Osborne兩位教授曾做過一項研究，利用Machine learning學習方法，發現美國在未來十至二十年，有高達47%的工作被取代的機會高達七成。兩者相乘，47%乘70%，等於約有三分之一嘅工作可能由AI做埋，幾得人驚噃。香港又點呢？<br>使用上述同一方法，保羅．德託夫博士發現香港370萬就業人口之中，有28%的工作處於高風險區域（即被AI代替的風險，高風險指機會在70%或以上），有18%處於低風險區域（被AI取代機會低於或等於30%）。換言之，在未來十至二十年，香港有100萬個職位可能被AI取代！高風險嘅工種涉及一般秘書、出納員、速遞員等用人手工作較多嘅，其他如會計、核數師、法務助理等也受波及，低風險職位就是對創造性和社交智慧技能要求比較高嘅工種。此外，收入和教育水平與AI風險有着相關關係，即係教育程度越高，被AI淘汰風險嘅可能性就愈低！如此說來香港特區政府有無準備應變？他日無人餐廳、無人超市、無人銀行之馬雲模式殺到，香港如有100萬人失業，怎麼了得？受害者仲大多數係基層勞工㖭！研究結論就是香港必須大力發展科技教育，加強持續教育，改善社會保障等等，AI似乎唔關左丁山呢一代事，年輕人就要發憤圖強培養智慧咯。 </p></body></html>