<html><header><meta charset="utf-8"><title>已經係細屋？金在中公開3千萬豪宅嚇親人</title></header><body><h1>已經係細屋？<br>金在中公開3千萬豪宅嚇親人</h1><p>韓國男團JYJ嘅32歲成員金在中，係兼具歌手、演員、詞曲製作人、設計師嘅多重身份藝人，吸金力相當驚人。近日喺日本推出新碟《Sign/Your Love》嘅金在中，日前亮相日本節目《今夜比一比》時就公開自己喺首爾江南區嘅豪宅，引起網民關注。<br><br>節目中，金在中表示之前住嘅屋太大，自己一個住會覺得寂寞，所以搬咗去比較細嘅地方。但所謂細啲嘅地方，竟係高級公寓嘅頂樓三層包括天台、有專屬電梯、天花板有五至六米高、總面積達380平方米、市價約5億日元(約3,483萬港元)嘅屋，立即嚇親一眾主持人。<br><br>豪宅中嘅高級家具一樣昂貴，包括價值5.5萬港元、實體大細1比1嘅馬燈、地毯及梳化均價值27.8萬港元、餐檯就價值34.8萬港元。金在中對於鐘意嘅收藏品亦毫不手軟，其豪宅分別有約13.9萬港元嘅英國經典樂隊Sex Pistols簽名作品及鐵甲奇俠(Iron Man)模型、日本經典藝術家草間彌生嘅南瓜展品(約139萬港元)等。<br><br>金在中家中仲有超過200對高級鞋、能夠媲美名牌店嘅更衣室，佢仲有專屬嘅停車場放置5架名車，包括勞斯萊斯、法拉利、保時捷及兩架平治，合共約1,185萬港元。</p></body></html>