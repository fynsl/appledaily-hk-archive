<html><header><meta charset="utf-8"><title>【馮仁昭四圍超】留真空相做秘密武器松岡寫真送上門　冧洗米華</title></header><body><h1>【馮仁昭四圍超】留真空相做秘密武器<br>松岡寫真送上門　冧洗米華</h1><p>松岡李那噚日去銅鑼灣宣傳寫真集，據知寫真集會印一萬本，佢希望可以全部賣哂。松岡好大方咁話，會送寫真畀曾經傳緋聞嘅張建聲同林德信，咁洗米華周焯華呢？松岡話：「 I want give him too ，如果有時間都想親自送畀佢哋，但係佢哋都好忙。」<br>模特兒久保杏奈（Anna）專登同好朋友松岡一齊由日本飛來香港出席活動，Anna仲即場買咗200本寫真集。松岡話：「我哋由日本返嚟航班delay，搞到要搭港鐵趕嚟。」寫真中最性感一幕係松岡喺戶外真空上陣用雙手遮胸，雖然最後寫真集冇出呢張相，但松岡話張相會留起做秘密武器。</p><p>街訪問意見</p><p>另外，松岡日前拎住寫真集內幾張靚相突襲尖沙嘴街頭，畀市民挑選心目中最靚嘅封面相。平時做街訪大家都會左閃右避，但見到松岡真人咁靚女，好多人都唔介意企定定畀意見，大部份受訪男士都揀咗松岡着白色泳衣回眸一笑嘅相，唔知係男士們保守咗，定係因為兜口兜面畀松岡問，所以唔好意思呢？<br>松岡話自己最鍾意喺洗衣店內影嘅相，因為一直都有呢個概念，今次終於可以實現。問到松岡覺唔覺楊思琦係最大對手，佢話：「我唔知道，我覺得冇，因為我唔知邊個出寫真集，可能到書展時，知邊個出就知邊個係對手。」<br>撰文：馮仁昭</p></body></html>