<html><header><meta charset="utf-8"><title>操盤手札記：騰訊小米以外選擇 - 割柑人</title></header><body><h1>操盤手札記：騰訊小米以外選擇 - 割柑人</h1><p>美國總統特朗普上周二喺貿易戰嘅牌局上，「大」中國2,000億美元之後，就封牌行開吓，展開七日歐洲之旅。佢首站去比利時叫北約夾錢，第二站去英國傾脫歐自貿，尾站係重頭戲──去芬蘭同俄羅斯總統普京見面。若果美俄化敵為友，就係重建國際石油市場秩序嘅開始。<br>睇番2,000億美元關稅清單，有唔少水份。當中5項貨品，舊年由中國入口嘅數量係「零」，包括管道輸送天然氣、液化天然氣、電力、鮮鮭魚、錄音帶播放機。中國係全球第二大天然氣入口國，何來出口？錄音帶播放機仲奇，2006年已無生意啦！<br>值得注意嘅係，無論500億定2,000億美元關稅清單，都無波及iPhone。《紐約時報》爆料，特朗普見過蘋果CEO Tim Cook，拍心口保證唔會對喺中國組裝嘅iPhone徵稅。<br>中國商務部部長助理李成鋼以西方諺語：「公牛闖入瓷器店」（a bull in a china shop）嚟形容美國搗亂貿易秩序。美股就懶理咩牛，喺科技股帶動下連升兩日。<br>至於中港股市，周一A股跌0.61%，港股微升0.05%。雖然話新嘅關稅清單有水份，兼且稅率只係10%，而近排人民幣已由今年高位回落6.5%，抵銷部份影響；但大摩話齋，中美係咪可以透過談判解決未知，直到談判落實，商業信心同資本開支風險將會增加，係投資者擔心所在。<br>美國科技股破頂，本港科技股龍頭騰訊（700）則無乜力水，市場擔心第二季業績走樣；小米（1810）又遭北水落閘，仲有乜選擇？不妨留意金蝶（268），金蝶雲喺中國SaaS（Software-as-a-Service）市場佔有率第一。該股升穿短期下降軌，現價9.44元，向前高位10元進發，上望11元。<br><br>割柑人<br>本欄逢周二刊出</p></body></html>