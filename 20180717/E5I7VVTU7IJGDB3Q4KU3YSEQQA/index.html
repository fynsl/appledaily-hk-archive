<html><header><meta charset="utf-8"><title>中環在線：恒隆打工8年　陳南祿袋2.7億 - 李華華</title></header><body><h1>中環在線：<br>恒隆打工8年　陳南祿袋2.7億<br> - 李華華</h1><p>陳南祿（Philip）噚日終於正式同恒隆地產（101）講拜拜喇！不過就唔係全身而退，只係由行政總裁兼執董，轉任為董事長陳啟宗嘅顧問兼非執董，臨走仲袋埋一筆酬金㖭，計計埋埋，呢8年佢總共袋咗接近2.7億，算係好唔錯嘅收入。<br>Philip喺2010年7月15日起正式加入恒隆，回顧過去咁多年，陳啟宗對佢都算好唔錯，差唔多每年都有人工加，平均年薪都有3,000幾萬，計埋噚日收取嘅離職酬金4,000萬，Philip嘅人工，過去8年加埋都有成2.7億。</p><p>轉任非執董　年收67.5萬</p><p>今年62歲嘅Philip未有講之後去向，但轉做非執董期間，每年仲有董事袍金67.5萬收，另外顧問費嚟緊一年就每月65萬，即總共780萬，兩者加埋成847.5萬，都係一筆頗龐大嘅收入。<br>回顧過去8年，喺Philip領導下嘅恒隆，股價喺佢上任幾個月即刻見頂，然後不斷回落，截至噚日收市價，股價跌咗差唔多50%，可能係近年投地唔夠積極所致，不過陳啟宗仍然對佢唔錯，對比國泰離職嗰年袋得嗰371萬蚊花紅，真係天同地比。<br>Philip轉任非執董嘅公告推出後，同一時間神隱咗一排嘅新行政總裁盧韋柏（Weber）終於肯蒲頭喇，嚟緊星期六會出席一個公開活動，唔知Weber由做banker變developer，心態調整好未呢？</p><p>李華華<br><br>mailto:LiWaWa@AppleDaily.com</p></body></html>