<html><header><meta charset="utf-8"><title>李銘皆　上半場響袋　下半場入洞（呂麗嬋） - 呂麗嬋</title></header><body><h1>李銘皆　<br>上半場響袋　下半場入洞（呂麗嬋） - 呂麗嬋</h1><p>【體壇人物】<br>清水灣鄉村俱樂部高爾夫球場，鄰近布袋澳，三面環海，有資格在這裏打波，非富則貴。打波成本高，但考獲專業教練資格，就可盡情揮桿。「都算是另類的教練福利吧？」駐場教練李銘皆打趣說。由桌球港隊成員、為港贏得東亞運獎牌爭光，到成為少有港產高爾夫球教練，人生下半場，他選擇由零開始，在如茵的球洞之間揮桿。「打桌球入波會響袋，打golf更甚，喺安靜空曠嘅環境，好享受。」萬籟俱寂，揮動手中球桿，啪，鳥飛蟲鳴，像暮鼓晨鐘，當頭棒喝，白球應聲入洞。從此，只有眼前路。<br>記者︰呂麗嬋<br>攝影：何柏佳</p><p>30歲由零開始
</p><p>「最初都覺得年紀大先打，到認真打時，先發現體力要求不少，如要做職業運動員，30幾歲起步已太遲。」由室內微黃燈光的桌球室，到陽光下走進綠草如茵的高爾夫球場；又由三件頭紳士裝，換上輕鬆得體的polo恤，男人四十的李銘皆，總是淡淡定定官仔骨骨。也許，不少人早淡忘，他是09年東亞運撞球亞軍、3屆香港桌球大賽冠軍、桌球名將傅家俊的隊友，甚至拍過經典日本藥品廣告，退役後卻沒留在桌球界，而是跑了去考高爾夫球教練牌，由零開始。<br>「其實喺英國讀書時都有打golf，學生身份，100蚊港元已經可以打足成日。」在香港，當然是另一個天地。打波要買百萬甚至千萬會籍，要做駐場教練，一樣要過關斬將，考獲「香港職業高爾夫球協會」的認可專業資格，兩年課程，考入去固然難，要順利畢業更難。「最基本嘅條件，係你要打得好。」全港打得最好的5%，才具備入學試門檻，臨場發揮，天時地利人和缺一不可，大賽經驗豐富，精英運動員如他，亦足足考了4次。<br>「兩次自己發揮唔好，一次太大霧。」向來是運動健將，破釜沉舟，起步卻遇滑鐵盧，好在運動員出身的他，擁有超高心理質素應付壓力，來不及悔恨已收拾心情加倍努力，跨過門檻後竟越打越順，破天荒只花了8個月時間就完成5次考核賽，贏得最佳學員，好比高爾夫球界的「銀雞頭」。「做運動好做教練好，都要天時地利人和。」只是，一個30出頭的退役運動員，本來的專業又是桌球而不是高爾夫球，面對年紀隨時大上一截，「分分鐘十幾億上落」的CEO學生，如何招架？</p><p>指點富豪靠耐性
</p><p>「係要有少少膽粗粗。」他微笑，仍是那個招牌式陽光笑容。他的學生，大都事業有成，非富則貴。「幾百億生意都搞得掂，點會學唔識點打golf？」這份自信，可以是動力，也可以是障礙，李銘皆直言，作為教練，需要的是耐性：「就如你去睇醫生，一定係遇上問題，學生主動搵教練，也一樣。」球員只問輸贏，做富豪教練，他學懂觀人於微，因材施教。「有啲人拎起支桿就打，根本等唔切上到去啱嘅位置，佢話佢唔心急我都唔信；另亦有人望落滋油淡定，但隻手揸到支桿好實，好想做得好。」<br>遇上學生「唔想轉動作但想打好啲」，這個年輕教練就會諗計「慢慢讓他看到效果」。大抵，看得見的進步，就是打破慣性的動力。「作為運動員，好早已知道，技術層面不及心理層面緊要。」好勝和鬥心，幫到比賽，但幫不了做一個好教練，與學生傾偈，了解他的性格和想法，在他眼中，不可或缺。「桌球同打golf好似，等嘅時間好多，輸局波好輸場波好，好多時係因為等嘅時間亂諗嘢，到真正落場，就發揮得唔好。」輕裝上陣、平常心，說易行難。<br>有些人執着體能、有些人執着球桿，他卻認為最重要是調整諗法。「到再考時我唔再諗呢場係考試，而係諗每一球波，我都係以職業球員嘅身份去打。」就如在電影《一代宗師》中，梁朝偉與章子怡比武的一幕。「梁朝偉當時講嘅對白我好深刻，佢話唔係比招式，係比諗法，那個諗得大諗得高，就有機會成功。」要打好高爾夫球如是，做人大抵也如是，技術固然要好，調節諗法，在他眼中來得更重要。</p><p>禮儀談吐博大精深</p><p>越投入，越發現這項他年輕時覺得好慢的運動，原來博大精深。2015年，他又花了3年時間進修，考獲英國職業教練牌，更上層樓。現時，香港約有100名通過本地考試的專業高爾夫球教練，但像李銘皆般，同時考獲英國專業教練試的教練，全港只有3個，一個已轉戰國內發展、一個長駐澳門，他呢？暫時是唯一的香港代表。人生下半場，走進富豪樂園，看的，是不一樣的風景。<br>都說高爾夫球場是「傾生意」聖地，動輒輪候多年、甚至有錢都買不到的高價會籍，是生意人的社交聚腳點，碰上了，交換一下點子，介紹某人互相認識，為促成交易撒下種子。有沒有人為了傾生意所以學高爾夫球？「有，梗係有，仲唔少。」學幾招傍身，總派用場。「你唔識打桌球，最多係半個鐘打唔好打一個鐘，高爾夫球若你唔識的話，連點樣揮桿打到個波都有困難，仲有球場的禮儀、先後次序，談吐和衣着，都係教學的一部份。」目標準確，他說這類學生最易教。<br>更換跑道，儘管想到做到，但時間，卻像永遠在與李銘皆開玩笑。生於中產家庭，父親是工程師，對下有個妹妹，中學讀位於半山司徒拔道的玫瑰崗學校，成績名列前茅，又是學界運動精英，是學校風頭躉，早於中七時是六個校隊的成員，欖球足球羽毛球田徑游水樣樣皆精，但務實的他，儘管年輕卻已相信「興趣歸興趣工作歸工作」，運動狂熱的他，並沒想過在香港做職業運動員，90年代lT熱，他考入英國名校華威大學讀電腦，2000年碩士畢業卻遇科網爆破，美好前景變明日黃花。</p><p>窮富相對順逆難料
</p><p>市場停滯，回港入行做了幾年IT人，看到紅酒市場大旺，接洽頂級果園引入靚紅酒，卻又遇上唐英年放寬紅酒稅，酒價大跌，市場競爭激烈。「我嘅人生次序係調轉咗，出嚟做咗一輪嘢，先做番運動員。」人生最弔詭的是你以為計算準確，原來不是，逆轉的人生，陰差陽錯，才做回職業運動員，甚至教練，重回運動場。「年前參加港台嘅《窮富翁大作戰》，改變我好多，幾日嘅露宿者生活，令我知道，就算咩都冇，我也可以生存。」<br></p><p>窮與富，是客觀現實，但有時又很相對，住在劏房的基層升斗市民，遙望中產安居樂業；被羨慕的中產，長年置身富翁俱樂部，又是另一番滋味在心頭。儘管慾望無窮，千帆過盡，李銘皆說，今日仍會以業餘身份，參加桌球比賽：「想聽嗰吓清脆嘅聲音。」對聲音着迷，貫切始終，閉上眼睛，就如暮鼓晨鐘，當頭棒喝，桌球入袋、高爾夫球入洞，清脆利落，不過這次贏的，也許不再是別人，而是自己。</p></body></html>