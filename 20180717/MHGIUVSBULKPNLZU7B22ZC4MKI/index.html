<html><header><meta charset="utf-8"><title>魚樂無窮：跌市之避險天堂 - 唐牛</title></header><body><h1>魚樂無窮：跌市之避險天堂 - 唐牛</h1><p>世界盃曲終人散，波友理應重返股場，點知噚日成交只得700億元，仲衰過有波睇的時間，唔少戰友都戰意低沉，見到破位股都唔想追，係因為俾特朗普玩殘咗，抑或還未從90分鐘賽事回魂？我覺得係兩件事嘅疊加效應囉。不過，從好的角度出發，眾人萬念俱灰，往往是大市見底之時，希望在明天！<br>丘鈦科技（1478）更新盈警，中期最新要輸5,000萬人仔，比起之前預期盈利跌五成差好遠，點解短短兩個月會由賺變蝕？原來又係人民幣貶值作怪。丘鈦話5月10日至6月30日期間，人民幣兌美元跌咗3.76%，令外匯虧損增加。可以預期，將會陸續有上市公司因為貶值潮發盈警，紙業股、航空股尤其高危，難怪噚日已率先下跌，宜迴避。<br>月初推介必瘦站（1830）發揮避險作用，噚日更升穿2014年高位，強勢破頂，現價仍有8厘股息，防守力極高，我估破位後短線應有一輪掙扎，冇貨嘅可候2元等待最後上車機會。<br>物管股係另一個天堂，碧桂園服務（6098）昨大升一成創新高，蟹貨盡消，收市後輪到行家雅生活服務（3319）盈喜，預期中期盈利大增逾150%，今日應該輪到佢表演了。愛短炒的戰友，睇實上市高位16.16元做人吧。<br><br>唐牛<br> http://fb.com/tongcow88 <br>本欄逢周二、四刊出</p></body></html>