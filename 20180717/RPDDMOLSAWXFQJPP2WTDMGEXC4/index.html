<html><header><meta charset="utf-8"><title>八方相當年：學披頭四寸寸貢　李卓人俾訓導逼剪髮 - 李八方</title></header><body><h1>八方相當年：<br>學披頭四寸寸貢　<br>李卓人俾訓導逼剪髮 - 李八方</h1><p>60年代四男子，影響全球文化，「嗰時讀中學，鍾意Beatles、鍾意音樂，一定要夠型，所以都跟風留長頭髮，試過俾訓導主任捉住去剪頭髮㗎，哈哈」。生於1957年嘅李卓人自稱那些年「寸寸貢」，可能都係Beatles帶起嗰種反叛心態，但一到讀書就好乖，最愛讀數嘅佢成績優異入到港大讀土木工程，結果卻走上工運之路。</p><p>搞工運　阿媽唔高興</p><p>喺唔少組織做領導嘅阿人，原來三兄弟中最細。兩個哥哥讀書叻，令佢自細覺得最緊要讀書，民生書院小學讀到預科成績都不俗，揀港大讀土木工程皆因當年真係諗過做工程師，點知入到大學卻由不問世事變成關心政治，「當時大家都認中關社，啱啱毛澤東死咗，個個都探索香港同中國嘅未來，我由乜都唔識唔理，開始關心時事」，其間幫過艇戶爭取權益，「覺得呢個世界真係非常不公義」。<br>阿人大學畢業後冇加入工程界，反而去咗聯合醫院旗下嘅職業健康中心任職。如果當年入唔到港大，佢話可能同兩個哥哥一樣去外國讀書，唔會留喺香港發展。佢自爆當時媽媽見佢參與咁多運動都唔多高興，「佢話都唔知我做緊乜，點解入咗大學變成咁？寧願我去外國讀書發展」。最終頂住屋企壓力走上工運路，做過議員現為支聯會核心，嚟緊九西補選呢位自稱抗爭抗到聲線由柔變粗嘅工運領袖，或者又有重任在身。</p></body></html>