<html><header><meta charset="utf-8"><title>財路：𥄫實復星等撈底 - 錢雋</title></header><body><h1>財路：𥄫實復星等撈底 - 錢雋</h1><p>復星（656）掌握時場步伐，開拓新經濟瓣數，去到2020年專業預測PE得番5倍，兼有分拆上市concept，又係要𥄫住撈底嘅觀察對象。<br>復星家陣將主打瓣數分為三大生態區，覆蓋保險、投資、地產，醫療、渡假村同時尚品牌，場內專業預測，復星2018年到2020年eps2.06元、2.3元同2.66元，預測PE得7倍、6.2倍同5.4倍，同期專業預估PB0.93倍、0.83倍同0.73倍。<br>復星上市以嚟平均PE同PB，分別係10.2倍同1.1倍，最高PE同PB49倍同2.2倍，2020年預測PE，比平均值都平咗半。<br>復星繼上年9月分拆醫學美容器械製造商Sisram Medical（1696），啱月頭公佈，計劃分拆高端休閒酒店、渡假村瓣數「復星旅文」上市，兼獲港所交（388）批准。<br>又6月時，大行花旗發報告，話復星旗下育兒網「寶寶樹」價值未反映，預期隨住呢個瓣數資本化上市，可以推動復星進一步價值。大行兼話，寶寶樹引入另一巨無霸阿里，相信係上市前最後一輪融資。<br>睇到亦諗到，復星三大生態區，大把優質資產等分拆，同時，好似上邊寶寶樹，拍住阿里，呢類企業估值可以有譜，隨住上市，復星又有勁厚肥仔增值，實際PB，有機會仲低。<br>復星BETA值1.28，同其他窗口或大型中資綜企比，中信（267）1.02、上實（363）1.06、北控（392）0.97，復星生猛好多。<br>買復星，當2020年度上番8倍PE，現價14.72元，都講緊要升49%，到近22蚊，仲係喺單位數PE水位，復生又係殘得可憐。<br><br>錢雋<br>細價股專家<br>本欄逢周二刊出</p></body></html>