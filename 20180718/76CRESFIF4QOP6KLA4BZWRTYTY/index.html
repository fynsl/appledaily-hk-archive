<html><header><meta charset="utf-8"><title>收市閒情：美人計中計 - 千頌C</title></header><body><h1>收市閒情：美人計中計 - 千頌C</h1><p>「美人計」係著名兵書36計第31計，來自春秋末期吳越爭霸戰爭，目標係利用美色，令目標人物終日玩樂不理政事。返到來現代，美人計已成為騙財嘅常見手段。<br><br>話說外表斯文嘅阿怡，今日着住一套整齊嘅套裝，「James，錢同埋我一樣，你今日冇，但將會有。你幫我簽咗張單佢啦，倫敦金價可升唔跌，信我啦！」James月入雖然只得萬三，但眼前嘅純金女神係無價，所以就算要佢一炮過拎畢生積蓄，佢都面不改容，「既然你肯做我女朋友，呢度30萬，你幫我投資！仲有你張美容單，我簽埋！」<br><br>單就簽咗，James相信自己得米！於是跑去鄉吓個祠堂，搬個大鑼出來，「噹！阿怡做我女朋友啦！」正當佢想拖住阿怡，當佢係獎盃舉起時，阿怡竟然……「我覺得未係時候拖手，媽媽話要結婚先拖得手。」然後……行開了。<br><br>呢個時候，突然有個身影走出，「James！呢個女人呃你架！」阿怡聽到James個表哥咁講，眼神，兩個字，心虛！至於James就立時衝去阿怡面前，一心保護自己女人「冇可能！佢係愛我㗎！你知唔知，阿怡有幾好？佢好到佢喺交友App上嘅排名！係最高㗎！」<br><br>「你醒吓啦！交友App信得過？你有睇過IG㗎，啲靚女相信唔過㗎！小米（1810）上市價都好貴啦，佢條數好靚咩？唔靚㗎！女人好識化妝㗎！」James唔甘心，「化咩妝啫？小米入到恒生綜指，仲係信心保證！我問過佢富媽媽，佢媽媽都話阿怡好愛我㗎！」<br><br>「佢媽話好你就話好，你有冇問過其他人？小米你就只係講恒生綜指？你唔睇埋MSCI？佢第一時間衝出來話唔畀小米入，斷佢米路！呢堆相，有其他苦主提供嘅證據。」表哥一手指向阿怡，「證明佢係一個呃錢嘅女人。」<br><br>「你……點解要呃我！」James想喊，呢個時候，阿怡露出本來真面目，「係因為你蠢！我阿媽欠人街數，佢養唔起我，趕我走，我咪搵人養囉！傻仔！」<br><br>望主阿怡個背影，James問表哥，「佢阿媽趕佢走，就好似大陸唔畀小米入港股通咁？」「人類係自私嘅，A股由1月底到今日，係咁跌，已跌足25%。如果畀小米抽資，A股點算？更重要係，今次大陸順手公佈埋，『外國公司』都唔可以入港股通，變相同外資講，『我唔受你哋玩呀，過主啦！』一石二鳥。」<br><br>James望住佢隻手，一隻連阿怡手仔都冇拖過嘅手，再望一望佢銀行張單，佢只可以攬住個巨鑼痛哭。<br><br>至於表哥，離開祠堂之後，「你啱啱啲戲幾好呀！咁就可以飛咗條仔啦！」阿怡拖住「表哥」，「Easy啦！我哋去邊睇戲好呀？」<br><br>千頌C<br> http://fb.com/winbigwok </p></body></html>