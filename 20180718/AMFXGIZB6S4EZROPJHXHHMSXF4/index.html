<html><header><meta charset="utf-8"><title>爆相爆片：人肉太陽擋　女司機單手揸小巴</title></header><body><h1>爆相爆片：人肉太陽擋　女司機單手揸小巴</h1><p>古語有云「一白遮三醜」，你睇全天候防曬美白產品長賣長有就知。屯門往來上水嘅綠van線44A有個貪靚女司機，每朝開工都全副武裝，太陽帽，有；黑超，有；防曬手袖，有；車窗簾，有！唔單止咁，佢行高速公路嗰陣仲要一隻手拎紙皮遮陽光，不過乘客見佢單手揸軚盤就認真心慌慌，「咁貪靚唔好做呢行啦，你孭住十幾條人命」。</p><p>遮左邊視線　乘客心慌慌</p><p>有巿民每朝都搭呢架小巴返工，佢話一次半次都算，但呢位女司機單手揸車嘅情況已經好幾次，搞到佢心慌慌。佢話高速公路車速限制行80，佢行81已經踩界，通常啲人上到車就瞓覺，揸車唔知幾時會有突發事，女司機左手拎紙皮遮陽光，擋住咗左邊視線，呢個動作維持一兩分鐘，萬一慢線有人cut佢，煞唔切車嘅話隨時有危險！<br>嗰個乘客仲話見過呢個女司機衝紅燈㖭，好彩冇引發交通意外，希望佢改善一下。有律師講過，駕駛者揸車時一定要雙手握軚，雖然香港冇法例講明單手揸車犯法，但如果因為咁樣令到自己或者其他道路使用者構成危險，都有機會觸犯不小心駕駛罪。</p></body></html>