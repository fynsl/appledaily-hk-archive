<html><header><meta charset="utf-8"><title>【巾幗英紅8】三封金像影后惠英紅從影41年總結：貪心，就遺憾</title></header><body><h1>【巾幗英紅8】三封金像影后<br>惠英紅從影41年總結：貪心，就遺憾</h1><p>鏡頭前，惠英紅是烈女，鏡頭後，她是柔情女子。<br><br>為了證明這一點，88年，27歲的紅姐大膽為《PLAYBOY》拍攝全祼寫真，有指是她自掏10萬元赴法國巴黎拍下這輯露點寫真，以八十年代尺度來說，十分大膽。據知當年寫真每本賣100元，並賣出15萬本。<br><br>「影呢輯相，因為有不忿，從來唔覺自己醜樣，但搵親我嘅角色唔係靚，識我嘅人知我係一個好細心嘅人，我唔粗魯，最憎打打殺殺，偏偏我用呢樣嘢搵食（指拍動作片）。咁啱機緣巧合，《PLAYBOY》創刊，我識佢哋總編，當年好興寫真，『寫真』係日文，即美麗的照片，冇要加黃色嘅嘢，如你用健康角度，佢係一本好靚相冊，鄭文雅同黃小鳳都影過，我唔覺好色情。」<br><br>紅姐希望借寫真令大家對她改觀：「好想話畀大家知，我係女人嚟㗎，以往出埠，永遠我篋大大個，冇人同我拎落嚟，有啲女仔拎住細篋仔，都成班人湧埋去幫手。我真係比你靚，又細粒過你，點解冇人理我㗎，大家叫我兄弟，我好似唔介意，但其實我係介意嘅，從來唯有瀟灑啲。」<br><br>紅姐當年拍全裸寫真前，要闖過甚麼心理關口或準備功夫？她答：「當年日日拍打戲，我又拍《霸王花》，我從來對身形好自信，我老鼠仔起晒『月展』。」58歲的「美魔女」，分享逆齡貼士：「冇醜嘅女人，只有懶嘅女人，呢十幾年我先知，要調節內心感覺，氣場同感覺令樣變，嗰份係自信，千祈唔好介意自己有幾條皺紋，應該慶幸自己有皺紋，有啲人想老都冇機會，有時候老係一種福氣。」紅姐相信心善則美：「我當然也會遇到挫折，我都會有病痛，要催眠自己開朗番，要令自己冇負能量。我情緒有時都會失控，個樣會睇到唔靚，靚唔靚真係內心出嚟。」<br><br>紅姐食療很簡單：「我冇食人參，反而食桃膠、雪蓮子、雪耳、黃耳補吓膠質，偶然飲下花生雞腳湯，膠質對皮膚同關節好緊要，我食嘅都係平價補品。」紅姐也會看中醫調理身體：「我有濕疹，主要去肝火去濕。」沒工開的時間，紅姐享受慢活，學畫畫及親自下廚給家人。<br><br>正能量也為紅姐添美態，人緣好的她，身邊不乏貴人，紅姐先數閨密是鍾慧冰：「我相信人與人之間有上一世，有次我催眠，我係佢阿婆。」倒帶40歲紅姐患抑鬱症時，「我最差時，半夜只搵佢呻，做儍事嗰剎那，我都打畀佢。我掛起電話，佢覺得我有事。病發嗰一年半，我隔日打畀佢，怨到樹葉跌落嚟。但嗰一日，佢覺得唔同，覺得我係有事，係有分別，半夜三、四點傾完電話，佢眼瞓叫我收線，平時佢唔放心打番轉頭，佢打唔通就覺得我係有問題。佢如果冇通知我屋企人，我就唔會再有機會行番出嚟，阿冰係我貴人、閨密，又係我恩人，有幾次上上落落都幫我一把，成日又被我搵笨、畀我鬧。」紅姐86年接拍電影《神勇雙響炮續集》時，鍾慧冰當年在嘉禾做製片，同片還有林建明，三女結緣，不時相約打麻雀。<br><br>事業還未上高峰的紅姐，似乎為工作忽略了愛情，至今仍單身，感情缺失可是人生遺憾？紅姐卻另有見解：「人生太多遺憾，當你唔諗，人生就冇遺憾，唔好再去太貪心，再硬要去講冇結婚係遺憾，咁你一定遺憾，好心唔好去諗咁多，做人唔好太貪心，你一貪心就好多遺憾，諗到好多遺憾就搞到自己真係好多遺憾，咁就好唔開心，何必呢，人生短短幾十年。」<br><br>紅姐行事值得後輩學習，她笑言要教大家「淡定有錢剩」：「唔好放棄，我真係唔係大成就，我只不過唔係一個失敗者，我哋遇到任何困難，千祈唔好放棄，人生會遇到好多事情，過後回望會變得好少，只係眼前事情，只要淡定啲就可以解決到，唔好慌張。」紅姐今年7.1被公佈獲頒銅紫荊勳章，她感恩：「接到呢個消息時，喺北京開工，好開心，感激唔同界界別人士認同我喺電影圈小成就，係好大鼓舞。」<br><br>撰文：比華利<br>攝影：林德雄<br>攝錄：葉君海<br>髮型：James Lee＠HAiR<br>化妝：littlewhite<br>場地：金公館</p></body></html>