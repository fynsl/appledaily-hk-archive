<html><header><meta charset="utf-8"><title>中環在線：CFA加料　考埋虛擬貨幣區塊鏈 - 李華華</title></header><body><h1>中環在線：CFA加料　考埋虛擬貨幣區塊鏈 - 李華華</h1><p>中環人注意！CFA（Chartered Financial Analyst）考試即將新增考試內容！美國金融分析師協會計劃出年開始，喺level 1同level 2嘅考核課程入面新增加密貨幣同區塊鏈嘅內容，相關教材將會下月推出。</p><p>合格率越來越低</p><p>據《彭博》報道，CFA協會覺得自從舊年比特幣興起、大行涉獵數位資產管理、芝加哥商交所規管比特幣交易等等，都令金融界同加密貨幣關係越來越密切，金融界變得好快，CFA都要跟上時代步伐。負責CFA課程嘅總監Stephen Horan話，新制會加入有關人工智能、自動交易、虛擬貨幣，甚至係專業操守等嘅課題，其中一個新加topic叫「投資管理金融科技」 （Fintech in Investment Management）。<br>協會建議考生用300個鐘讀熟新制嘅考試內容。打工仔咁忙，華華當你頂盡每日抽3粒鐘嚟溫書，新課程要用約100日，即約3個月時間嚟準備。<br>今年6月，一共有22.7萬個嚟自91個國家嘅考生應考CFA，大部份都係來自亞洲區。過去CFA嘅合格率似乎越來越低，好似去年6月，level 1、2嘅合格率都唔過半數，分別只有43%同47%。出年加埋加密貨幣同區塊鏈等內容，唔知合格率會唔會創新低呢？<br><br>李華華<br>mailto:LiWaWa@AppleDaily.com</p></body></html>