<html><header><meta charset="utf-8"><title>爆相爆片：汲水門橋6宗車禍珀麗灣人苦等出島</title></header><body><h1>爆相爆片：汲水門橋6宗車禍<br>珀麗灣人苦等出島</h1><p>「每日都會怕唔知邊日條大橋有事，怕會冇車搭，怕點返工返學」。噚日朝早7點幾，汲水門大橋「連中六元」，喺個幾鐘頭之內發生6宗車禍，撞咗21部車，最少3個人受傷，入機場方向塞爆唔在講，仲殃及埋馬灣珀麗灣嘅居民，因為啲巴士入唔到去。</p><p>噚日返工返學繁忙時間，兩三百個居民排隊呆等45分鐘先有巴士，結果遲晒大到。珀麗灣客運之前向運輪署申請削減部份渡輪班次，船未cut居民已經身受其害，「仲話想削減車船比例」。<br>居民朱太話，汲水門大橋同青馬大橋係出入嘅必經之路，一係就海路出入，但搭船嘅話只係去中環嘅班次比較密。噚日朝珀麗灣有5條巴士線運作，兩三百位居民排隊打晒蛇餅，當中有伯伯趕住入院做手術、有家長帶小朋友覆診，朱太自己都趕住返公司開會，結果佢都遲到咗成個鐘。<br>朱太就呻無論交通意外抑或惡劣天氣影響，令大橋擠塞甚至要封橋嘅話佢哋就慘慘豬，所以營運公司更加唔應該削減珀麗灣部份時段嘅渡輪班次、以車代船。</p></body></html>