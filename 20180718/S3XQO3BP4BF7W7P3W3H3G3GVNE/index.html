<html><header><meta charset="utf-8"><title>財女手筆：小米入港股通時機 - Melody</title></header><body><h1>財女手筆：小米入港股通時機 - Melody</h1><p>小米（1810）上市風波食到一地花生碎，睇中港鬥法又確實過癮（當然，首先你要無抽到、買到小米，先會識得笑），幾時小米入到港股通？有機會係咁！<br><br>港交所之前出盡力搶到小米來港上市，博晒老命盡獻「第一次」：同股不同權、一上市即刻納入恒生綜指……慌死小米炒唔起咁，可惜真係炒唔起，港交所今次真係偷雞唔成蝕渣米！<br><br>最近中美貿易戰搞到市況低迷，但係小米呢個名應該可以呃到唔少新資金落場，中港交易所都爭住「割韭菜」（大陸用語，即係想搶新一批散戶嘅資金），雖然，最終俾港交所搶到小米，但係內地話No No No，炒小米嘅新資金係內地嘅，唔畀流出香港！<br><br>有內地網民估，話中央唔畀內地人炒香港小米，係要留返資金係大陸，準備買小米中國存托憑證（CDR），仲揶揄港交所，話港交所想「割韭菜」，可惜「如此焦急割韭菜一點都不注意吃相了」、「為給獨角獸留下點韭菜根，滬深交易所真是拼了，連小米都不讓買了」等等。<br><br>港交所（388）行政總裁李小加講得好明白，就係交易所始終係商業機構，有各自嘅「小算盤」，可能真係想鎖住資金，唔想香港分一杯羹，幾時小米入到港股通？應該係等市場水喉充足，起碼都係等貿易戰現曙光、市況起動之時。<br><br>Melody</p></body></html>