<html><header><meta charset="utf-8"><title>【真係iPhone 9？】大陸廠佬爆料　新iPhone雙鏡頭玩加大碼</title></header><body><h1>【真係iPhone 9？】大陸廠佬爆料　新iPhone雙鏡頭玩加大碼</h1><p>又差唔多到新一代iPhone發佈的日子，謠言當然滿街飛！好多人都引述了外國評論，肥通就反而收到國內消息；據知「機背」模具剛剛定了下來預備生產，消息靈通人士料爆，今年9月Apple可能一次發佈三部新機，機形以iPhone X為藍本，暫時未有定名，但好多人會叫佢iPhone 9。<br><br>網上一早已熱傳新一代iPhone會使用新一代A12處理器，由舊機的10納米晶片升級上7納米製程；新機必然要快上一點，呢啲只係例牌菜。另有人指出機身已經在黑、白、紅、黃、藍、橙與粉紅間試色。如果大家熟知Apple造機流程，都應該知每次出機前都有相類動作，不過到正式出機時，就可能未必會採用；就以去年的iPhone X為例，還有「樣辦機」試過遙距無線充電，所以成日都會有啲古怪傳聞流出嚟。<br><br>今次肥通收到的新iPhone料從何來？其實是國內一些「廠佬」流出的消息，據稱佢哋見過新iPhone的機背生產模具；暫時收到消息，機身尺寸有三款大小，最細、最低階型號，外形有點似細機版的iPhone 6；中間尺寸、中階型號，就同現在的iPhone X有點相似，至於頂級機、最貴型號，佢哋話望落有點似iPhone 7 Plus，即係全面屏iPhone終於出「大機」了，相信到時會相當搶手！<br><br>只係機身大細唔同咗嗎？據稱三機的機背鏡頭設計都有明顯分別！首先最細機款會是單鏡頭設計，所以預計機價是最平一部；中間尺寸、似iPhone X一部，會保留原本的直身雙鏡設計；不過重點會係大機「Plus」版，雖然鏡頭一樣採用直身雙鏡設計，不過鏡頭位明顯會大上一些，據稱可能用上更大的鏡片組及感光元件，須知現在的相機攝影功能，各間大廠都已經鬥得非常白熱化，iPhone再要升上一個台階，都係惹來機迷換機的亮點。<br><br>最後一個點，肥通收到後係唔開心的！三部機都會採用全面屏設計，言下之意係會完全放棄Home鍵了！仲死硬用iPhone 7及iPhone 8的人，可能真係要考慮熟習操作新系統了。<br><br>記者：朱崇德<br><br>即Like全新飲食專頁【籽想好食】： https://www.facebook.com/food.appleseed/ </p></body></html>