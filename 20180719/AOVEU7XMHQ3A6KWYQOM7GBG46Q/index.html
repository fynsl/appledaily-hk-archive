<html><header><meta charset="utf-8"><title>兆峰陶瓷前老闆　轉攻美國房產李兆峰：香港失去咗我</title></header><body><h1>兆峰陶瓷前老闆　轉攻美國房產<br>李兆峰：香港失去咗我</h1><p>【財經人物】香港的資深股民多少記得，97年冒起過的一大堆風雲人物。其中一個叫李兆峰，是兆峰陶瓷老闆，人特別牙擦。他35歲時，身家35億元；當時買入的深水灣道豪宅，創下全球最高價成交。不過，97年一個浪冚來，他因私人擔保上市公司兩億元債務，01年破產。<br><br>後來，他北上搞陶瓷及潔具廠，離開家人，只帶着流浪狗happy離港。「消失」了多年，他回港帶來另一個故事：要帶香港人投資移民美國。他說：「內地現在倒退到改革開放之前，香港不再係自己熟悉嘅地方。」他將廠房撤離內地，也很少回港，「用腳投咗票」，在美國發展房地產。他說：「香港失去咗我，好可惜㗎。」<br>記者：廖麗濤　葉煜燊</p><p>多年沒現身的李兆峰，臉上多了風霜。他說這次回港，是要告訴大家他發現了一個香港人的新大陸。「美國Houston嘅氣候同香港好似，去到嗰度感覺唔到去咗外國，又可以做生意，農業、工業、畜牧業，樣樣都賺到錢！利得稅由2018年1月1日開始就係21%，有啲企業仲可傾到八折收稅。當土地住宅、生活交通都比香港平一大截，教育又好得多，如果有個移民機會，點解唔選擇？」<br>他半帶認真說是「關照香港人」：「人追求更好的生活係非常自然嘅事。」對於香港刻下的癲狂樓價以及一干納米奇則，他不無調侃。「香港嘅樓價係去到一個完全唔合理嘅地步，你喺呢度住建築面積200呎樓，瞓覺時隻腳都凸埋出去；去美國，一半價錢立即變成2,000呎大屋，香港人應該識計。」<br>目標遠大的他，期待越來越多朋友和香港人搬過去。「終有日連香港茶餐廳都搬埋過去。」更戲言：「莫講話現在有飛機，如果我後生，攬住個水泡都要游過太平洋。」</p><p>「香港畀唔到成長嘅土壤」</p><p>這個造福港人的項目，正是他公司位於侯斯頓市中心、名為Houston 3300 Main Street的房產，該項目樓高30層，有328個單位及近萬五呎商舖面積，並附帶數十個EB5投資移民美國的名額。「我哋原先計劃喺美國設潔具廠，當時選擇土地價格較平、能源供應較好的Houston。後來覺得個智能馬桶廠擺返德國會更合適，但又同時發現Houston係美國唯一無容積率嘅城市，既然公司有多餘資金，咪嘗試吓做房地產。」<br>在他看來，從事房地產比經營工業簡單得多。「無咩挑戰啦。我曾經管理過兩萬人嘅公司，同埋幾十間生產性企業，現在不過幾個房地產項目，又有專業的管理、設計和銷售隊伍，我哋本身投入嘅人力好少。」他笑指，很多人當初比他遲起步做生意、本金又比他細，但由於是做房地產，現在就發了大達。但如今才看到這個市場，算遲？「係，我承認真係遲咗，但無後悔藥。」<br>作為坐困我城的一員，聽他落力推崇彼邦天堂般的生活，此地先不容人的無奈卻驅之不去。李兆峰明言，若非推介公司地產項目，他也無需要再回香港，「（和香港距離）越來越遠。」<br>「我非常喜歡香港，儘管我泰國出世，但人哋問我邊度人，我都講我係香港人。」他說香港曾經給他最好的土壤，他心存感激。<br>「回歸之前，我覺得香港係一個非常好嘅地方，我原先都充滿信心；而內地改革開放之初，我亦充滿希望，相信內地會改變，會學習香港法制、國際視野，同埋西方溝通融合嘅做法。」</p><p>經歷大變化　人生觀無變</p><p>但現實是事與願違。「結果，內地倒退到改革開放之前。」他說，香港也不再是自己熟悉的那個地方，於是他「用腳投了票」，撤出中國、離開香港，投向另一個他認為更具法治的環境、更能發揮的地方。「香港失去咗我，好可惜㗎，但呢度再無一個企業家需要嘅環境，再畀唔到我可以成長嘅土壤。」<br>問他經歷當年破產到東山再起，人生觀有否改變？他眉毛也不動一下，卻用手比劃：「無㗎，我最高𥧌嘅時候，叠錢咁大叠，我都係使上面嗰一兩張；最無錢嗰陣，叠錢剩番一兩張，我就使呢一兩張。好啦，𠵱家錢又變返大叠，咪都仲係使一兩張，咁我個人生其實無變化㗎。」不覺人生有隨財富增減改變，其人生觀也不動如山。<br>此外，李兆峰說昔日變得身無分文時，人家眼中他是財富驟失，「但我自覺財富多咗，因為我有咗經驗呀嘛！」他笑指曾疑惑何以沒有人願意聘用他：「大陸好多大公司亂咁使錢，佢請我，可能好多錯誤都唔會犯，因為個啲錯誤好多我都犯過。呢啲經驗就係財富，不過裝喺我腦度人哋睇唔到。」</p><p>成功定失敗仍需時證明</p><p>他自我定位為一個企業家，並坦言企業家未必是最好的商人。「有時，為咗做好理想嘅事，個利潤會滯後，所以唔可以階段性去睇。」<br>其中所指是當年兆峰於北京的衞生潔具廠，「我哋嗰個係最高端嘅衞生潔具廠，但因無按時產生利潤，一滯後就違約，就要退場，大家就否定你，一沉就百踩千踩。」但他說由此至終他清楚自己要做甚麼。「最後我哋家族同個清盤官買返呢間廠，畀我去經營，而且成功喺德國上市呀。」<br>當年李兆峰破產後，他弟弟買回原屬兆峰的北京潔具，再重組成ROY Ceramics。05年李兆峰解除了破產令，公司於2015年德國上市，從事智能廁所生產及銷售；近年開始進軍美國房地產和投資移民相關業務。<br>說到最後，李兆峰總結自己幾十年的大起大落，從來勝不驕、敗不餒。「企業家係要越耐嘅時間，先越能證明佢係成功定失敗。人哋認為我失敗，我自覺無變化；乜嘢叫成功？我不過如常工作。」</p></body></html>