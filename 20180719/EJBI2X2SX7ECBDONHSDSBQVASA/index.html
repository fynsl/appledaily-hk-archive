<html><header><meta charset="utf-8"><title>中環在線：滙豐PayMe　活躍用戶破百萬 - 李華華</title></header><body><h1>中環在線：滙豐PayMe　活躍用戶破百萬 - 李華華</h1><p>提起儲值支付工具，大家或者會諗起AlipayHK、WeChat Pay HK等等，不過食飯夾錢用開嘅，點都係揀滙豐出嘅PayMe（雖然時不時有事故），因為心理上覺得安全少少。噚日滙豐香港區零售銀行一哥欣格雷（Greg）就宣佈呢個App推出至今17個月，活躍用戶量已經破100萬，即係每7個人就有1個用PayMe。</p><p>讚自己係十大免費App</p><p>平時Greg都係着西裝見人，噚日頗難得換上咗「PayMe戰衣」，一件紅色嘅T恤，更加掩蓋唔到佢「健碩」嘅身形。Greg介紹返話，呢群百萬活躍用戶當中，過去30日會用最少一次，而且過去半年「上客量」速度仲有增長㖭，不過實際交易額幾多，佢就冇透露過相關數字喇。<br>唔止咁，PayMe仲讚自己係App Store十大免費App，評論次數超過4.5萬次，但總分就高達4.7/5......乜上兩次第三方公司唔小心double charge用戶同埋洩漏資料冇招致負皮咩？Greg就話問題已經全部解決晒喇。<br>其實PayMe最大嘅幕後策劃人，就係滙豐電子服務平台主管艾俊安（Andrew Eldon），亦都係滙豐前大班艾爾敦嘅大仔。雖然PayMe橫空出世時，因為太多人下載而爆server，但慢慢集中做好個人對個人（P2P）轉賬，得到唔少人認同，遲啲商用版慢慢擴展，唔知到時會唔會更加多人用呢？<br><br>李華華<br>mailto:LiWaWa@AppleDaily.com</p></body></html>