<html><header><meta charset="utf-8"><title>一路一帶：壟斷市場的可怕真相 - 斯郎</title></header><body><h1>一路一帶：壟斷市場的可怕真相 - 斯郎</h1><p>大陸電影《我不是藥神》，由真人真事改編拍成電影，上映不足兩星期，票房已突破25億人民幣。套戲影射中國藥物市場供應及價格被壟斷，貧苦大眾身同感受，睇得份外有共鳴，電影票房有力挑戰玩虛假自慰愛國情懷的《戰狼》。這套電影難能可貴之處，係經過大陸重門深鎖嘅審查機制，獲開綠燈上映，劇情真實貼身，紅到連總理李克強都要為套戲出聲，就知事態有幾「嚴重」。<br><br>電影改編2015年大陸的陸勇案，講一名患病的老闆，由印度走私治癌嘅仿裝藥到大陸賣，當年佢食嘅治癌藥要4萬人民幣，但印度裝嘅山寨貨只要500元人民幣，平咗足足98.75%。大陸進口藥房要交重稅，而且供應被幾大藥廠壟斷，不被納入醫保及藥保目錄嘅藥物，要用天價購買，試問4萬元嘅藥食一次，一般小市民可以食到幾多次？<br><br>大陸一向國進民退，大部份領域都喺國企行先，而且被壟斷市場。香港出名係自由城市，但好多行業同樣被壟斷，例如電力市場、超級市場、肉類、乾貨等日常必需品，至於其他商品，壟斷情況更嚴重，但壟斷層面並非只是零售，而喺供應方面，只要經銷商唔入貨，香港人係冇得揀，例如電器、外國大型品牌，所以莎莎（178）、卓悅（653）等入水貨嘅化妝品，可以撈到風生水起，證明入到貨，其實喺香港就賣得出。可惜供應商為咗賺盡差價，當然不會引入太多貨，讓港人少點選擇，物以罕為貴，自然賣得出好價錢。香港市場，正流向劣幣驅逐良幣的沒路。<br><br>斯郎<br> https://fb.com/oneroadonebelt/ </p></body></html>