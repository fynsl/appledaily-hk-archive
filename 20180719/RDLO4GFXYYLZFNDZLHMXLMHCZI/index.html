<html><header><meta charset="utf-8"><title>裸跑找數 - 邁克</title></header><body><h1>裸跑找數 - 邁克</h1><p>遠方朋友傳來巴黎市民熱烈慶祝世界盃視頻，我心諗不外爆竹煙花燒車毁店，有乜咁巴閉，打開一睇，原來係三條友街頭裸跑畫面，不知道是天時太熱行行吓即興解放鳥，抑或事前與人打賭輸咗，一言既出駟馬難追，從善如流除衫除褲找數。恕基伯腦筋周轉不靈，從來不明白啲麻甩佬麻甩仔點解咁鍾意用自己身軀作賭注，郁下便把生菜食到赤裸裸的層面，視吊吊揈穿街過巷為償還債務終極方式，哥哥啊，籌碼都分馨唔馨香㗎，閣下肉地厚一柱擎天就話益街坊箒，垂頭喪氣自暴其短又何必呢？縱使廣納百川多多益善的鹹濕男同志，都未必好恨這些斤両不足的飛來蜢，不說別的，在日本任何地方浸一浸溫泉，老海鮮青春小鳥觀之不足，只要近視鏡片有防霧功能，所獲的眼福便優厚得多，除非阮經天三浦春馬台日友好拍硬檔上陣，否則真是只具基本參考價值，心跳不會特別加速。<br>不過講還講，如果發過邊個踢贏我就點點點的毒誓，履行諾言仍然是應該的，做人做到連口齒都冇，不如從政吖笨。剝光豬事小，與錢銀有關的承諾事大：內地華帝集團先前高喊「奪冠退全款」口號，揚言假若法國隊勝出，六月份消費者將獲全額退款，結果退的不是現兜兜的真金白銀而是虛無飄渺的卡數，上釣顧客大呼搵笨。咦，這不就是熟口熟面的光棍遇着冇皮柴故事嗎？促銷手法無所不用其極，眉精眼企的網民怎會不知道，是否《侏羅紀》乜乜物物太入心入肺，以為蛤乸像恐龍一樣隨街跳？正想說「莫貪小便宜」，發現成交額高達7,900萬人民幣，立即自動收聲。</p></body></html>