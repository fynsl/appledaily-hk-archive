<html><header><meta charset="utf-8"><title>三位名人論政府年金　只得一位想幫襯</title></header><body><h1>三位名人論政府年金　只得一位想幫襯</h1><p>政府年金7月19日接受登記，凡滿65歲以上香港永久性長者即可投保，計劃被視為「窮中產恩物」，各界名人又有何看法呢？<br><br>鮮魚行榮休校長梁紀昌，還有一年多才滿65歲，他有興趣參加計劃：「（內部回報率）好似有成6至7厘。」他指曾聽過不少銀行向他銷售年金計劃，「銀行始終有風險，退休金對於我哋嚟講係棺材本，我唔要求高回報，最緊要穩陣，就算係滙豐，都有可能冧架嘛！」<br><br>他指，現時香港每年通脹約2厘，如年金每年有約3厘回報已十分理想，利率比定存高的話已十分滿意。惟他憂慮日後情況：「美國加息，可見將來利率有機會升得好快，5至6厘都有機會cover唔到。」<br><br>他建議政府將年金回報率與最優惠利率(P)掛勾：「而家大約5厘，如果第日利率升，年金利率又不變，咁我咪蝕本，我相信政府唔會做損害市民嘅嘢。」<br><br>免費派飯給基層市民的深水埗明哥（陳灼明），剛過了66歲生日，他聽過不少街坊意見，指政策確實能幫助部份有需要的長者：「好多時老人家揸住30萬，攞唔到綜緩，食唔到幾耐，如果佢哋用呢個計劃，擺16萬入去，就可以拎埋高額長者生活津貼，夾埋都有三千幾蚊使，即係每日有百零蚊。」<br><br>明哥續指:「好似而家揸住100萬，樓就肯定買唔到，又唔知幾時有病有痛，有時睇吓醫生都話要十萬八萬，用嚟投資年金，每個月都有幾千蚊，一年都有幾萬蚊使吓。」<br><br>但他本人不考慮申請：「而家做食肆都有份糧出，就算之後退休我都唔會全身而退，搞活動我都有收顧問費，夠維持生活，福利留番畀有需要嘅人。」<br><br>影后鮑起靜（鮑姐）本身亦合符申請政府年金的資格，她向《蘋果》表示，自己財政一向由丈夫打理，很少理會。當她聽到「年金」二字時，隨即問記者：「即係擺喺度做存款咁樣？我…我唔知呀，或者有好多錢嘅人都可以咁做嘅。」<br><br>當記者簡短解釋計劃後，鮑姐表示：「即係嗰100萬（本金）以後無得拎番喇，咁做定期，你都可以拎番100萬㗎嘛，我真係唔係咁明。」她覺得計劃較複雜，反建議政府直接增加對老人的福利，「我覺得咁樣更加實際。」<br><br>全球樓行 Dream House零距離<br> https://hk.feature.appledaily.com/overseasproperty </p></body></html>