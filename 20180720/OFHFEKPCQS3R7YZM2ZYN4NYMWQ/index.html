<html><header><meta charset="utf-8"><title>【姐匙Talk】BB公主病發扮大師</title></header><body><h1>【姐匙Talk】BB公主病發扮大師</h1><p>喺娛樂圈入面，好多外表斯斯文文嘅女神，其實私底下就勁港女、超級難服侍，仲意見多多，邊個都唔畀面。不過，佢哋「啷厲」嗰一面，梗係唔會咁易俾人睇到啦。好似女神「BB」咁，平時喺公仔箱見到佢，講嘢嗲聲嗲氣、又識放電，真係迷倒唔少宅男，連好多男對手都被佢電到暈晒大浪。不過之前佢幫某傳媒影相，港女性格就表露無遺啦。</p><p>唔合作唧都唔笑</p><p>話說，BB同雜誌影相嗰日，人哋特登借咗間健身室，仲安排咗個教練畀佢，事前講好晒會影佢做運動嘅相。點知BB到場嗰陣已經嘴藐藐，勁擺巨星款咁，個健身教練好意咁教佢做動作，佢又呢樣唔願、嗰樣唔制，總之就係唔多合作。到正式拍攝，BB就更加嚟料，當攝影師想舉機時，佢仲大大聲喝住人︰「唔好影住。」之後又反客為主，大師上身咁教個攝影師影相。人哋梗係唔聽佢支笛啦，BB勁冇癮，咪全程黑晒面，唧都唔笑囉。<br>事後健身室嗰邊想用番輯相同短片，不過BB就發晒老脾，透過經理人同場地負責人交涉，話一定唔可以畀輯相間健身公司用。大姐呀！人哋出埋場地同教練，梗係想出番啲相啦。後來因為BB態度強硬，又講到話若果健身室出啲相，就即刻要出律師信告人，咁大家怕咗佢，咪息事寧人唔出囉。<br>撰文：Jessie<br>本欄逢周五刊登</p><p>【姐匙Talk】<br>我姐匙縱橫歌影視幕後，咁多年嚟冷眼旁觀，娛樂圈大小事都走唔過我雙眼，真係頂唔順要爆啦！歡迎大家嚟剝花生。</p></body></html>