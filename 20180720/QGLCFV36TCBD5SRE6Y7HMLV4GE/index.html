<html><header><meta charset="utf-8"><title>爆相爆片：專人代佔灣仔泊位　的士霸路</title></header><body><h1>爆相爆片：專人代佔灣仔泊位　的士霸路</h1><p>香港寸金尺土，想搵個泊車位都難過登天，但原來夠惡夠霸道，成條街就係你㗎喇，仲要有專人代霸位，簡直係五星級服務！</p><p>搵商廈保安代入錶
</p><p>駕駛人士Gary話佢喺星期二（17日）下晝4點左右，打算去灣仔謝斐道食碗一蘭拉麵，當架車揸到去附近，發現成條街畀的士霸晒，就算有吉位，都畀雪糕筒圍封，有的士駛入先會移開，「好似成條街係佢咁！」Gary唔忿氣，於是舉機影相，佢話其中一位阿叔就埋嚟質問︰「你影乜嘢呀？」真係勢兇夾狼。<br>喺附近返工嘅Gary仲話，其實謝斐道同譚臣道泊位一直都畀的士霸住，佢哋會畀錢附近商廈嘅保安，代霸位同入錶，而好似謝斐道呢啲唔使錢嘅上落車位，更加離譜到有專人睇場，令其他駕駛人士冇得用。Gary之前曾經試過落車搬走雪糕筒，想泊車食個快飯，最終都畀睇場阿叔趕走，「我話條街唔係你㗎」，卻獲對方回應「咁點呀？報警囉！」<br>Gary話，間中都會有警車嚟巡視同趕車，但阿Sir一走，的士又泊返喺度，令佢哋好無奈。</p></body></html>