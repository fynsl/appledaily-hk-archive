<html><header><meta charset="utf-8"><title>爆相爆片：一家四口逛希慎　疑心疼兒女被撞大劉爆火鬧𡃁妹</title></header><body><h1>爆相爆片：一家四口逛希慎　疑心疼兒女被撞<br>大劉爆火鬧𡃁妹</h1><p>人稱「大劉」嘅華人置業老闆劉鑾雄出名好火，即使就快67歲，鬧起人上嚟依舊中氣十足，佢老人家前日就喺銅鑼灣希慎廣場，因事同一位路過少女發生爭執，引嚟途人圍觀。</p><p>甘比撲火失敗　囡囡變救星</p><p>讀者傅先生喺當日下晝5點左右，由希慎廣場啟超道入口準備行入商場，離遠就見到大劉喺七人車步出，連埋保鑣一行數人，浩浩蕩蕩咁行入去，當傅先生搭扶手電梯上1樓，已經聽到有人嘈交，但就唔知係邊個，到步上往2樓嘅扶手電梯時，終於聽得出把聲係來自大劉，佢老人家竟然一路鬧到上2樓，當時佢身邊多咗老婆甘比，同相信係佢一對仔女秀樺同仲學，當大劉打算轉身走時，被罵嘅短裙少女還拖︰「你唔敢呀？」仲叫佢「積福」，呢一句就辣慶咗大劉，「積你個福！積你老母！佢（子女）受傷係咪你賠呀？」少女辯稱︰「我睇緊㗎！」大劉再爆一句︰「你掛住睇你嘅（手）機呀！」<br>雖然大劉戴住口罩，拎住枴杖，但依然中氣十足，仲睩大對眼，睇得出佢非常嬲，而甘比就全程都企喺大劉同少女中間，安撫丈夫，但似乎唔多成功。呢個時候，救星到喇，一位相信是大劉同甘比嘅囡囡秀樺，行埋大劉身邊，叫咗聲「爸爸」，原本怒火街頭嘅大劉，火氣即刻下降，轉身走人。短裙少女表現無奈兼擰晒頭，途人忍唔住話︰「有錢大晒！」<br>傅先生估計，短裙少女喺搭扶手電梯時，掛住玩手機而阻住大劉一家嘅去路，仲撞到佢一對仔女，令一向愛子女心切嘅大劉扯火鬧人。不過傅先生認為，無論件事誰對誰錯，大劉係富豪兼名人，公然同途人嘈交始終有失身份，「幾十歲人同個女仔嘈，好心就收吓火啦」。</p></body></html>