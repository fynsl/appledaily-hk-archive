<html><header><meta charset="utf-8"><title>【馮仁昭四圍超】開騷憶亡夫陳潔靈：喊到唱唔到</title></header><body><h1>【馮仁昭四圍超】開騷憶亡夫<br>陳潔靈：喊到唱唔到</h1><p>陳潔靈（Miss Chan Chan）共12場嘅「由靈開始」演唱會，前晚喺演藝學院正式開鑼，Miss Chan Chan一向畀人女強人感覺，不過硬朗外表卻有顆脆弱嘅心。全晚令人最震撼嘅係佢重提舊作《哭可以麼》，令佢憶起亡夫張耀榮離世。<br>演唱會中段，Miss Chan Chan提到由林振強填詞嘅舊作《哭可以麼》時，佢話：「呢首歌係改編Celine Dion嘅作品，有樣嘢我同佢好似，就係大家都曾經歷丈夫離開，呢首歌係林振強特別寫畀我，我最初喊到唱唔到，後來又喊又唱咁完成。」分享完感受，Miss Chan Chan深情演繹呢首歌，現場觀眾感動到拍爛手掌。全晚Miss Chan Chan唱咗好多首本名曲，仲有好友張國榮同陳百強嘅作品。最特別嘅係小美將哥哥張國榮嘅《由零開始》重新填詞，變成《由靈開始》，成為今次演唱會主題曲。</p><p>死頂入後台爆喊</p><p>完騷後Miss Chan Chan受訪時話：「今次場地同觀眾距離好近，加上有甄詠蓓擔任導演，所以加入戲劇元素，希望呈現一個有特色嘅演出。」提到演出中重提亡夫張耀榮離開嘅傷心經歷，佢話：「當時出席一個籌款活動，同台有Maria Cordero（肥媽）同劉美君合唱，但我當時個腦一片空白，死頂唱完首歌入後台，就攬住Maria老公跪喺地下度喊，係完全崩潰，所以都經歷咗好多，先可以喺台上輕鬆咁講。」Miss Chan Chan與張耀榮婚後一直恩愛，可惜丈夫09年中因肺癌病逝，事隔9年，她才放下傷痛舊事重提。<br>撰文：馮仁昭</p></body></html>