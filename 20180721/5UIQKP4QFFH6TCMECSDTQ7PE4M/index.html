<html><header><meta charset="utf-8"><title>型男寫真 - 邁克</title></header><body><h1>型男寫真 - 邁克</h1><p>型男不讓索女專美，書展推出自資寫真集，以六位數字實踐由職業攝影師揸機的selfie，遠赴峇里島取景，女友客串朦朧演出，知我一向仰慕唞涼亞男的朋友漏夜通水，話書裏有全裸鏡頭，叮囑我如果去開灣仔捧張派愛情專家宋以朗及馮睎乾場，記得到嗰個攤位入貨。作風豪放的我雖然心存感激，可是一反常態面露難色，即時反應是「畀人睇見點算」──並非老來忽然矜持，往日當街當巷購買杜達雄產品有如家常便飯，上了年紀卻變成一棵含羞草，事關杜先生旗下那些百鳥朝凰的模特兒個個都是無名氏，把他們帶回家任意happy，等於打冇手尾跟的桑拿友誼波，拍拍屁股好聚好散，但紀念入行二十周年的這位哥哥，縱使井底蛙從未欣賞過其才藝，畢竟有名有姓，加入搶購未免被誤會是忠實粉絲，呃，似乎唔係幾好啩？況且，據聞他極有少女觀眾緣，龍鍾老伯插隊買埋一份，嚇親前後左右的小妹妹就大件事。<br>仔細讀報導，原來一絲不掛肉照只得一張，冇儀態的「唓！」衝口而出，朋友皺眉直斥大胃王貪得無厭，謂公然全裸港男嚟講萬中無一，幾乎當堂黑面割席。咁又係，自從n年前徐錦江《形神集》勇當出頭鳥，群雀亂舞的場面並沒有出現，繼往開來的王喜古天樂吳彥祖們奉獻肉身有所保留，再慷慨也尚差一點點。這位新秀雖然無懼讀者睇全相，卻脫得任重道遠甚至重若泰山，不但鄭重解釋露械乃反映赤條條來赤條條去之人生哲理，輕輕滲透佛系的禪，兼夾十分照顧目標解囊者弱小心靈，宣佈收益悉數捐作慈善，裸的裸得安心，買的買得放心，抵讚啊！</p></body></html>