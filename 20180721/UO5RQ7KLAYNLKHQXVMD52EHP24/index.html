<html><header><meta charset="utf-8"><title>【終於有劇追】暗黑系電視劇《Plan B》王宗堯陳啟泰玩盡人性陰暗面！</title></header><body><h1>【終於有劇追】暗黑系電視劇《Plan B》<br>王宗堯陳啟泰玩盡人性陰暗面！</h1><p>【特約報道】<br>好人過馬路會幫阿婆執橙，壞人擰轉面會奸笑兼自爆有陰謀，每句對白爭啲就要交待埋角色前世今生，當然唔少得問你餓唔餓煮咗麵未……其實年輕人，係咩令到你仲會繼續煲膠劇？係愛？定係責任？係無得揀呀！<br> <br>《Plan B》擺得在深宵時段播放，就知道題材唔會好同壞二元對立咁簡單。今次由《第七謊言》導演孔令政執導，有男神王宗堯、演技派陳啟泰、「港版半澤直樹」陸駿光同田雞，劇情大玩黑色荒誕同懸疑犯罪，呢個星期首播已經發覺拍攝手法似足美劇，節奏快兼劇情緊湊，好耐無試過要晚晚追劇喇！<br><br>今次故事以元朗為背景，講述飾演富商情人的吳嘉熙(Cheronna)被綁架，原本以為係一宗勒贖案，點知追查後發現局中有局，一眾主角人性陰暗面盡露，仲陰差陽錯牽連大班官商鄉黑勢力，最後眾人仲走上絕路……咁大膽講黑勢力，仲要踩入元朗實境拍攝，都係戴定頭盔加番句「如有類同，實屬巧合<br>安全啲！<br><br>除咗題材大膽，一眾演員都有破格演出。一向官仔骨骨的陳啟泰竟然演黑幫大佬「黎根」，見佢平日笑騎騎，點知一除低眼鏡以鬚根Look示人即刻放毒蛇，眼神凌厲兼勁有霸氣，原來導演孔令政就係睇中佢有陰暗面，仲話明呢個角色非佢莫屬！而陸駿光演執屍隊員「閻羅」，份工加埋個名已經夠邪門，佢仲染咗一頭銀白髮，望落真係有小小陰森！至於王宗堯一向走開型佬路線，今次轉做古惑仔兼有動作場面，男神間唔中仲會做埋武指幫手一齊度動作，真係睇得又打得。不過講到最入型入格，飾演鄉紳霸王的田雞實在無得輸，唔知佢有無私底下向邊位取經呢？<br><br>講明係「暗黑系」，劇情當然有拳頭又有枕頭，今次仲會挑戰電視尺度大玩血腥，幾位主角個個亦正亦邪，由只求贖金到互相出賣再到為一個情字走上絕路，扭橋扭到出神入化，唔到最後一秒都估唔到結局！<br><br>《Plan B》<br>ViuTV逢星期一至五晚上11時30分播出</p></body></html>