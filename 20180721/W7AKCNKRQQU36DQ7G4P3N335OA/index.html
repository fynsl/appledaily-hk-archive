<html><header><meta charset="utf-8"><title>鬧𡃁模Diva行路篤手機惹罵戰大劉認肉緊：電梯意外會死人</title></header><body><h1>鬧𡃁模Diva行路篤手機惹罵戰<br>大劉認肉緊：電梯意外會死人</h1><p>富豪「大劉」劉鑾雄一向出名好火，今日67歲生日的他鬧起人上來依舊中氣十足。大前日他帶同太太甘比及一對仔女到銅鑼灣希慎廣場閒逛時，跟𡃁模許珮榆（Diva）發生爭執達十分鐘。起因是大劉指Diva邊行邊玩手機險撞到囝囝仲學，更批評其樣貌。Diva受訪時重申沒有撞到對方，對於被指整容感到傷害。大劉昨直認自己肉緊，更怒斥：「電梯意外會死人！」</p><p>今日67歲生日的城中超級富豪「大劉」劉鑾雄，早前經歷換腎大手術，以為已經收起過往的霸氣。不過讀者傅先生透過本報「爆相爆片」，指大前日在銅鑼灣希慎廣場，見到大劉跟一名少女發生爭執。該名少女昨日證實為𡃁模出身的許珮榆，前年曾參加ViuTV選美真人騷的《美選D.n.A》。<br>昨日再有本報讀者李小姐爆料，表示她目擊事件，並詳述事件始末。據李小姐稱，事件起點是在扶手梯開始，當時甘比拖着囝囝仲學，囡囡秀樺則站在前面，戴着口罩的大劉壓尾，在三母子後面。不過，Diva突然攝在大劉跟甘比中間，跟前面的甘比只有三至四吋距離。李小姐形容Diva在扶手梯上忙於篤手機，未有捉實扶手。</p><p>突然貼近甘比</p><p>身後的大劉忍不住出聲說：「姐姐，好心你唔好掛住睇手機啦，好危險㗎，撞親人點算？」少女即時反唇相向：「點會？我睇緊路，點會跌親？」李小姐覺得由於Diva就站在大劉一家中間，所以作為男主人的大劉特別緊張。一聽到Diva這樣說，大劉即扯火並厲聲問：「你點睇路呀？你睇住部手機！你知唔知幾多意外？而且仲會整到其他人，你有冇諗過撞到人點算？如果我老婆仔女整親，係咪你賠先！」<br>據知，Diva當時認不出與她對罵的男子就是大劉，認得之後她即反擊：「咁有善心，就積吓福！係咁喺度鬧人！嘥啲時間做有意義嘅嘢啦！」所以就爆出大劉說：「積你個福！積你老母！佢（子女）受傷係咪你賠呀？」大劉又再爆：「邊個叫我話緊你，仲係咁嘅態度？」又就其樣貌作出批評，女子馬上澄清：「我冇整容！如果我證明我冇整容，你賠番幾錢畀我！」兩人爭執達十分鐘。<br>採訪：鍾國仁、嵐山、陳杰</p></body></html>