<html><header><meta charset="utf-8"><title>收3億人仔上內地綜藝節目王菲又跳又唱流眼淚</title></header><body><h1>收3億人仔上內地綜藝節目<br>王菲又跳又唱流眼淚</h1><p>王菲之前傳佢收8千萬人仔，上內地湖南衛視音樂綜藝節目《幻樂之城》，酬金更被指打破晒其他藝人上綜藝節目，其後更有內地報導指佢收3億人仔才真，當時經理人陳家瑛對於阿菲接呢個job，就回應「在洽談中。」<br><br>節目前晚終於出街，佢就以體驗官身份，好似拍MV上身，襯返佢首飲歌《夢中人》，阿菲穿梭搭建場景出場，打扮一貫型格，穿梭鏡頭又唱又跳，唱足3分鐘出場。平時惜字如金嘅阿菲，之前復出開個唱都係「冇嘢講」，噚晚喺節目中都同主持人何炅有互動，兩人先係節目中對話「我整個人在抖耶」、「我也在抖」，然後王菲表示邀請了黃渤上節目，而何炅問到黃渤點解會被阿菲邀請，阿菲露出笑容搶答「他有空」。黃渤就開口答：「王菲是我的偶像，因為她是許多偶像的偶像。」隨後阿菲見到黃渤同主持人何炅chit chat，佢就忍不住再開聲：「你們倆開始說相聲了。」<br><br>前晚做第一集嘉賓就有黃曉明、同內地17歲藝人易烊千璽，黃曉明就著住西裝淋雨唱歌，唱到喊大騷演技，更賣口乖同阿菲講，鍾意聽佢囡囡竇靖童嘅歌，不過阿菲就對易烊千璽同老婆婆嘅親情戲有興趣，更睇到哭，無錯，係王菲哭了，真係好難睇到呢一幕，雖然內地真人騷、綜藝節目都好興有催淚呢類情節，估唔到平時cool爆嘅阿菲都有呢一幕，佢就讚對方：「這孩子太會演了。」</p></body></html>