<html><header><meta charset="utf-8"><title>37度暖水最合適利嘉兒鋪定衫褲防吹親BB</title></header><body><h1>37度暖水最合適<br>利嘉兒鋪定衫褲防吹親BB</h1><p>【P牌媽咪沖涼篇】三位準媽媽利嘉兒（Lily）、林芊妤（Coffee）及吳日言（Yan）分別陀B七個多月、六個多月及四個多月。預產期最近的Lily，早前已經接觸過照顧初生嬰兒的課程。Lily話雖然已經唔係好記得，但相信BB出世後，母性自然會令她記憶返晒嚟！<br><br>除咗照顧BB飲飲食食同換尿片，幫BB沖涼、洗頭又點少得？Yan未開始已經話覺得好難，加埋Coffee同Lily，三個人單單研究沖涼先？還是洗頭先？都已經傾咗一大輪。<br><br>水溫方面，Yan最初建議20幾度最適合，Lily就覺得溫度太凍，又以浸溫泉40幾度溫度推算，相信BB沖涼溫度大約35度左右。最後，導師林姑娘就話，BB沖涼溫度喺37-40度之間就正確喇！<br><br>幫BB沖涼，Coffee抱BB手勢最似模似樣，而Lily就最冷靜，先幫BB準備好乾淨衫褲，待BB上水即刻有衫着，唔使冷親，而Yan就最搞笑，同時抱住BB，又要搵毛巾同準備衫褲，完全手忙腳亂，經常要偷睇隔籬嘅Coffee！<br><br>總括三項測試，Lily話：「覺得沖涼最難，我估我有70幾分，但相信真係要照顧會快上手，會提醒自己步驟唔好出錯，有信心做到100分。」覺得自己全部做得唔好嘅Yan就話：「對上一次學沖涼係幫狗狗，幫BB沖當要要更加細心，唔上堂唔知自己錯咁多嘢，好似無一樣啱，到時會邊做邊學！」Coffee就講笑話：「我覺得自己70幾分，有進步空間，沖涼真係好難，所以其他兩Part（餵奶、換片）會交畀老公做。」<br><br>攝影：陳俊強<br>影片：葉君海、馮嘉銘<br>場地提供：香港人才培訓中心<br>陪月課程導師：林姑娘</p></body></html>