<html><header><meta charset="utf-8"><title>穿短褲不准入內 - 左丁山</title></header><body><h1>穿短褲不准入內 - 左丁山</h1><p>定期飯局輪到財務L做東，以前大家以吃便飯傾偈為主，並不重視美食，點知今次財務L請去國福樓，比平時高一級。中區美利大廈已由九龍倉集團收購，內部裝修大改，成為五星豪華酒店，在平台一間小平房則改為星級中菜廳，搵到原本在灣仔皇悅酒店地庫嘅「國福樓」入駐，國福樓則是福臨門分支，菜式相差不遠。<br>是晚左丁山由中環行過去，路程不太遠，仲係第一個到埗㖭。一個人坐低，望吓張菜單，吓，乜咁隆重，有燒乳豬、高湯翅、鵝掌遼參、炆斑翅、炸子雞等，要財務L做東，點好意思，唔通有大喜事發生？五分鐘後，財務L翩然而至，即刻問佢何以如此隆重？財務L笑言：「不久之前，我娶咗新抱，因新抱祖母已年逾九十，一家住在溫哥華，所以我地全家飛咗去溫哥華擺酒，喺香港就唔麻煩老友嘞，分幾次請不同朋友吃餐飯就算！」<br>財務L認真客氣，事先又唔講明，我地冇買禮券賀佢㖭。幾位老友好快到齊，唯獨公職W還在九龍開會，聽講畀示威者包圍，要應承唔加租先至肯放佢走，咁搞法，幾點先至可以嚟到中環？於是財務L話食住等，誰知會計A在門外入唔到嚟，因乜事呀，走出去問吓，哈，原來國福樓算係五星酒店一部份，穿短褲不能入餐廳，會計A近年如果去Hong Kong Club食飯就穿西裝啫，平時夏天男士一概穿短褲T恤；佢話從來唔知道中餐廳有dress code嘅噃！好彩財務L係國福樓常客，人人識得佢，經一番商議，卒之談判達成共識，設特別安排，等會計A可以同我地一齊舉杯祝賀財務L有新翁之喜！<br>開飯前，財務L公子與新婚太太特別在去另一個約會之前，來到與幾位世叔伯打個招呼，一望，果然郎才女貌，兩人同在歐資銀行財富管理部門工作，前途無限，再望真吓，原來L公子20年前係與肥仔K一齊加入一個遊學團，係美國讀過暑期班嘅同學嚟嘅。L公子與太太拜拜之後，大家高談闊論，左丁山提出朋友遊北京後所見之「怪事」，包括中央電視台報導新聞之時，突現黑影，基層住宅區全部要放下習像，不准懸掛，人民日報頭版有一日不報導習新聞，新華社突然刊出華國鋒道歉嘅陳年舊事等等，是否習大大受到質疑、挑戰呢？會計A與財務L分析下，皆認為純屬fake news，習權威難受挑戰！投資K就認為香港股市股票供應太多，新股上市源源不絕，指數難大升，今年下跌機會較大！</p></body></html>