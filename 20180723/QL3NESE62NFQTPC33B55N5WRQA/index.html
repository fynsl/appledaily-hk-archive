<html><header><meta charset="utf-8"><title>智取大市：違約風波有曙光 - 晉佳</title></header><body><h1>智取大市：違約風波有曙光 - 晉佳</h1><p>周三內地推出中期借貸便利（MLF）。對於銀行向產業類信用債投資，按信用級別發放資金，加上資管新規執行通知，對於投資非標準化債權類資產（非標資產）由一刀切變咗網開一面，希望鼓勵金融機構買返正常企債同時放水。<br>過去幾個月企債風波，將最差劣、最危險嘅信用債由佢爆煲，一來為市場進行壓力測試，二來方便中央摸底，知道喺真打破剛性兌付之下，有乜信用債會違約？有邊間接近違約？有邊間係安全？另一方面話畀企業聽，如果再財政問題再惡化，下次再閂水喉嘅時候就神仙難救，曲線叫班高負債企業醍醒定定，好自為之。如果短期政策方向由呢個moment反轉，的確收到上述效用。<br>MLF同資管新規放鬆，會有乜影響？首先，公募基金仍然可以適度投資非標，而銀行買產業類信用債又可以套取資金。銀行本身又怕買錯債違約要自己食屎，於是投資非標選擇會小心咗，趨向健康同市場化。同時市場信心逐步恢復，銀行就自然買債去藉着MLF套取新資金，資本市場資金流有機會由逆轉變至正向，對中港股可能係向好嘅轉捩點。<br>呢一輪MLF被市場吹成「準QE」，相信並非如花名般咁戲劇性，但對後市總有刺激作用。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>