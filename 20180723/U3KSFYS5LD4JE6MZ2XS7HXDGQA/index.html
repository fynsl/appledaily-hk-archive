<html><header><meta charset="utf-8"><title>同大劉嘈交後人氣升Diva內地搵銀辛酸　忍尿6粒鐘</title></header><body><h1>同大劉嘈交後人氣升<br>Diva內地搵銀辛酸　忍尿6粒鐘</h1><p>【《蘋果》專訪】𡃁模許珮榆（Diva）日前在銅鑼灣希慎廣場邊行邊睇手機，因而與護子心切的「大劉」劉鑾雄發生口角，被大劉指是整容怪物兼整容N次，兩人當眾唇槍舌劍，成為城中熱話。其實去年網上已經流傳一段Diva在港鐵不甘被阿叔非禮而嘈交的短片，原來與阿叔當眾「開波」，對Diva來說並不陌生。</p><p>搭港鐵被非禮</p><p>日前Diva於清水灣為《蘋果》影水着相，她有重提與港鐵阿叔口角一事：「當時自己着露腰衫，個大叔不斷用手摸我、非禮我，我退後叫佢唔好再摸，佢唔認，叫佢講對唔住，佢唔肯，因為趕住去做嘢冇報警。我想呼籲女性唔可以驚，一定要出聲，下次一定追究到底。」<br>現年27歲的Diva擁有35D身材及混血兒外貌，祖父是葡萄牙人，外婆是新疆人。Diva於09年拍攝青春劇《四葉草：南華夢飛翔》出道，曾簽約模特兒公司成為陳靜（DaDa）師妹，13年推出寫真，前年參加ViuTV選美節目《美選D.n.A》。Diva現活躍於內地及東南亞登台，一年大約有50場演出。</p><p>傳入過懲教所</p><p>Diva近年於內地不同城市登台，連飲歌都是內地hit歌，她說：「我都希望有自己歌推出，喺內地工作算辛苦，試過要到茂名，因為冇飛機直達，要坐車6個鐘，試過尿急都唔敢去內地街上嘅洗手間，要較為乾淨先至夠膽去。」展望將來，她希望可以在香港拍電影。<br>另外，有傳Diva於08年入過勵敬懲教所，她昨日回應：「我真係冇入過懲教所，亦冇生過小朋友。我細細個識咗個男友，由16歲同佢拍拖到23歲，佢喺夜場做嘢，佢同老婆離婚，老婆走咗，佢有個小朋友，有叫我媽咪，我𠵱家都會見吓個小朋友。」<br>採訪：張俊銘、陳杰</p></body></html>