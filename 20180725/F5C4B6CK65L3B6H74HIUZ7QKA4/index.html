<html><header><meta charset="utf-8"><title>獲短租客承租　每月近1.5萬</title></header><body><h1>獲短租客承租　每月近1.5萬</h1><p>【本報訊】自從推出雙倍印花稅後，人人都想「甩名買多間」，將軍澳景林邨卻出現加名自製的「六球」公屋成交，造價貴絕全港已補地價公屋。<br>記者昨傍晚時分直擊景林邨景棉樓公屋王單位，發現大門半掩，便向屋主進行訪問，怎料住客原來是短租戶，並非業主。租客蕭太得知單位錄高價成交，便不斷強調對成交毫不知情，又指自己是正當租樓，「自己屋企裝修，睇下有無短期租約，租住兩個月，透過地產同佢租，住埋呢幾日就走。」</p><p>「600萬唔會買」</p><p>一提到租金，蕭太就抱怨道：「呢度唔平㗎，短租肯定會再貴啲，長租一定租唔到我呢個價，貪佢可以短租畀我，東港城可能比佢再高啲，但未必有，你想租都無」，問到每月租金要不要7、8千元，蕭太劈頭一句「你就想呀，一個double都唔止呀，（1.5萬？），係呀。（萬幾蚊）係呀，你以為幾千蚊呀，梗係唔得啦。」<br>從門外看，單位傢俬不多，其中一間房擺了數個裝滿東西的紅白藍膠袋，驟眼一望尚算企理，不過蕭太卻指內櫳質素麻麻，「唔企理㗎，窗簾都無一塊，佢呢間就西斜屋，天光間房就曬；廚房都無隻門，好求其。呢度實用480呎，個廳都大，有兩個房，不過我淨係係度瞓覺。」<br>蕭太又透露下個月2號有人承租，一住就住5個月。其他住戶路過時指出，該單位住戶經常換人。問到單位若叫價600萬元會否承接，蕭太嫌棄地說，「600萬唔會買，我唔好買東港城嗰邊，起碼都企理啲呀，係無咁大，住呢度環境400多萬都會考慮。」</p></body></html>