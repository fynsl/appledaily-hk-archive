<html><header><meta charset="utf-8"><title>隔牆有耳：網民熱議葉劉度假晒美腿 - 李八方</title></header><body><h1>隔牆有耳：網民熱議葉劉度假晒美腿 - 李八方</h1><p>話說朋友之間喺網上互相share相同片係好正常，不過噚日好多網民share一張新民黨葉劉淑儀去馬來西亞度假嘅相，而且係近乎洗版式咁貼，開頭好多人仲好興奮咁話「不能只有我看到」，但去到後來好多人已頂唔順，開始大叫「講還講，唔好貼相」。<br>話說葉劉去咗馬拉嘆世界，佢喺fb分享去咗檳城香格里拉度假村度假，仲幫襯平民按摩店，收費只係大約30令吉（約60港元）半個鐘，價錢咁平，葉劉一於體驗吓地道按摩服務，佢仲話為佢按腳嘅師傅，叫佢留意中東女客人「美腿」，笑言其雪白程度媲美中國人。<br>好多網民一開始不斷分享葉劉玉腿嘅相，紛紛話「不能只有我看到」，但可能張相真係太刺激，後來好多網民改為叫人「講還講，唔好貼相」；仲有網民無厘頭話，張相應該同村上春樹嘅小說《刺殺騎士團長》同級！至於點解就由大家自行參透。</p></body></html>