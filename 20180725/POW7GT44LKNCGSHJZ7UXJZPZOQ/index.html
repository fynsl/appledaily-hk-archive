<html><header><meta charset="utf-8"><title>爆相爆片：小赤狐險變皮草　又遭網上兜售</title></header><body><h1>爆相爆片：小赤狐險變皮草　又遭網上兜售</h1><p>大家仲記唔記得舊年嗰隻小赤狐呢？佢已經喺3月移民咗去新加坡動物園，佢曾被當成狐球，差啲要人道毀滅，但有人似乎冇吸取到教訓，仲係隨便買賣同飼養動物。</p><p>賣家開價$3,600</p><p>讀者王小姐上星期四（19日）喺facebook群組「香港寵物交易區」，發現有人放咗幾張聲稱係「熊貓狐」嘅相片，相入面嘅狐狸仲係一隻BB，白雪雪、面尖尖咁，耳下位置有兩撮灰毛，貼文嘅其中一張相中嘅狐狸比較細隻，相信係剛出世時影，但就冇講係咪同一隻。王小姐話曾經有網民留言指賣家犯法，要求佢刪除，但賣家就好寸咁叫對方報警。之後王小姐假扮買家查詢，賣家話隻狐狸4個月大，係男仔嚟，開價$3,600，王希望有關方面跟進吓。<br>嘉道理農場嘅專家話其實呢隻係赤狐，係人工繁殖作皮毛貿易之用。由於狐狸身上可能帶有狂犬病，唔鼓勵市民將佢哋當寵物飼養。漁護署發言人話會跟進調查網上賣赤狐事件。<br>根據《公眾衞生（動物及禽鳥）條例》及《狂犬病條例》，雖然管有赤狐毋須領牌，但赤狐進口前必須取得許可證，但由於赤狐屬外來品種，具有侵略性，並對公眾衞生和安全構成威脅，更可能會破壞生態系統，漁護署一般不會批准其入口作寵物飼養或販賣。任何人士未獲批准而進口活生動物即屬違法，一經定罪，最高可處罰款五萬元及監禁一年，而有關動物亦會被充公。<br>另外，根據法例，所有從事動物商業買賣的人士都必須領有由漁護署簽發的「動物售賣商牌照」，違者最高可處罰款十萬元。一般而言，署方不會就未獲准進口的動物簽發售賣商牌照。</p></body></html>