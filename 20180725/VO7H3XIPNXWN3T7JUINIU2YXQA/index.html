<html><header><meta charset="utf-8"><title>唔抵得澳洲慢拍外景青雲句句窒家輝</title></header><body><h1>唔抵得澳洲慢拍外景<br>青雲句句窒家輝</h1><p>劉青雲、張家輝、陳家樂、湯怡及吳浩康等昨日出席於灣仔舉行的電影《廉政風雲煙幕》煞科宴，女主角林嘉欣因在加拿大未能現身。戲中青雲飾演廉政行動專員，與林嘉欣是夫妻，不過他卻酸溜溜說：「同嘉欣、家輝戲唔多，反而佢哋兩個最多戲。」家輝談到澳洲拍外景時，青雲酸味更重，笑笑口說：「就係我哋日日喺香港拍，你哋先有錢去澳洲使囉！」</p><p>闊別五年再合作</p><p>繼電影《掃毒》後，家輝與青雲闊別五年再合作，火花十足。煞科宴上，青雲句句大進擊，家輝險些招架不住。家輝先激讚：「青雲係同我演對手戲之中最舒服嘅演員之一。」青雲回敬：「係呀，乜都我做晒嘛。」家輝再解釋：「我唔使做啲乜好突出嘅嘢，佢成日都揭開個心畀我睇咁，感覺好舒服。」青雲又指家輝到海外取景嘆世界：「你哋去澳洲拍外景，剩低我哋喺香港死慳死抵咁樣捱，啲錢畀晒你哋去澳洲花費。」但他澄清並非羨慕：「澳洲我都去過啦，又熱，不過佢哋幾開心。」<br>家輝指去足一個月，青雲就寸爆：「因為佢啲戲做得慢囉。」家輝解釋：「係導演唔准我哋快，因為同外國製作團隊合作，時間好嚴謹，佢哋有休息日又有公眾假期，試過休兩至三日，自身本土製作就好少休息咁多日，去到外國拍嘢跟番人哋規矩。」青雲指香港的拍攝隊兩個星期才休息一天，不過因為拍辦公室戲，算是舒服。</p><p>同郭藹明冇偈傾</p><p>青雲在戲中經常與「太太」林嘉欣嗌交，但又要斯文，與他現實生活反差很大，因為他與妻子郭藹明出名恩愛，不過青雲搞笑說：「呢個係虛偽嘅表面，我哋冇乜嘢講。」<br>採訪：卓寶花<br>攝影：陳慧安</p></body></html>