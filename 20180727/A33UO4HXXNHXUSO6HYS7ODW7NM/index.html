<html><header><meta charset="utf-8"><title>智取大市：簡單的選股定律 - 晉佳</title></header><body><h1>智取大市：簡單的選股定律 - 晉佳</h1><p>翻查過去20年，中線跌市為期多數5、6個月，強如超大型跌市、09年金融海嘯（09年5月至10月）亦剛好好半年摸到個底。呢個現象反映，投資者由興奮、變恐慌、再變絕望，大概幾個月便能將市場預期，由一個極端去到另一個極端。呢一刻未知港股跌完大約半年，係咪需要一個反彈作為中轉站，定係有因素令市況再好轉，如按過往步伐，展開為其一兩個月反彈，相信到時會有更清晰答案。<br>無論乜嘢市況，都遇上一個問題，就係揀周期股定增長股？周期股大多跟隨經濟起落，周期股要展開可觀升勢，要配合大型政策、經濟升級等等轉捩點出現，要見底亦要投資者對經濟前景絕望時才出現。喺冇單邊市之下，其餘時間周期股都係呈上落市，只適宜候低吸納，所謂候低吸納，拿捏亦非常困難，因為估底往往唔易。<br>不過，大型單邊升市裏面，多數係周期性股份跑贏增長股。2015年4月港股大時代，強如騰訊（700）都成為升得最慢嘅股份之一，越單邊、周期股越跑贏。股災恐慌性買入、或遇上牛三的話，周期股勝增長股。<br>若炒股價破頂向上，絕大部份時間揀增長股較容易駕馭，原因係盈利增長未能估頂之際，資金偏向追入直至估值出現泡沫為止。若喜歡高追，多考慮增長股會較得心應手。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>