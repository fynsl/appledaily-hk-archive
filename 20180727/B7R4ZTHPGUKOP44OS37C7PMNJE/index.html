<html><header><meta charset="utf-8"><title>中環在線：頻頻現身　純官健步如飛 - 李華華</title></header><body><h1>中環在線：頻頻現身　純官健步如飛 - 李華華</h1><p>周大福（1929）主席鄭家純舊年初中風，休養一半年後，上月忽然現身業績會，畀咗個驚喜大家，噚日周大福股東會，純官再精靈咗，會上全程主持大局，會後又健步如飛咁快閃，果然係有排都唔使退休。</p><p>「身體幾好　樓市幾好」</p><p>記得純官上月出席業績會，間唔中有兩聲咳，會後亦有人傍住走，噚日佢就中氣十足，冇咳亦冇口乾要飲水。股東會舉行咗廿分鐘，會議議程主要決議派發股息、重選董事、核數師等等，全部獲股東大比數贊成通過，會上亦冇小股東發問，純官輕輕鬆鬆就走得。<br>睇番純官連同管理層一排14人坐喺台上，身為「總指揮」嘅董事總經理黃紹基坐喺純官旁邊，第三代接班人鄭志剛就隔開幾位董事坐側邊。<br>華華見純官精神唔錯，以為佢會自動留低同傳媒傾兩句，點知純官從後門離開，打算快閃。<br>佢見記者追訪，面露微笑，邊行邊話自己身體幾好，問佢點睇樓價，佢就「吓」咗一聲，停咗大約幾十秒，再細細聲講：「樓市都……幾好呀，我諗唔會再跌」。但由於真係太細聲，加上純官邊行邊講，冇停落嚟，真係冇乜在場記者聽得清楚。不過唔緊要，見純官健步如飛，大家都替佢高興。<br><br>李華華<br>mailto:LiWaWa@AppleDaily.com</p></body></html>