<html><header><meta charset="utf-8"><title>行行出八方：職安仙氣女︰地盤好有愛</title></header><body><h1>行行出八方：職安仙氣女︰地盤好有愛</h1><p>建造業呢排最多人茶餘飯後談論嘅應該係有位充滿仙氣嘅少女，近幾個月喺地盤做實習，佢就係建造業議會刊物《建築人．建築事》呢期封面「地盤我至靚」嘅21歲氣質美女Wingbi！驟眼睇與政界女神游蕙禎有幾分相似嘅Wingbi係寶嘉建築嘅安全實習生，佢戴着頭盔，着晒地盤制服，甜美嘅笑容再配合埋心心手勢，成為一眾要喺炎熱高溫、日曬雨淋工作嘅地盤大佬嘅清泉。</p><p>以柔制剛　工友受落</p><p>今年21歲、喺理大讀緊環境及職業安全與健康課程3年級嘅Wingbi，留有一把柔順長髮兼擁有鋼琴演奏級，外表斯文，充滿仙氣，點睇都似坐喺寫字樓涼着冷氣舒舒服服工作，究竟有乜驅使佢選擇到地盤工作？答案原來係「愛」同埋「責任」。<br>Wingbi話呢幾個月喺地盤實習，令佢明白一位盡責嘅安全主任不但可保障師傅安全，仲係對佢哋家人嘅責任，呢個責任令佢認定將來畢業後要投身建造業，立志成為註冊安全主任。佢仲話原來地盤師傅好友善，閒時下午茶會一齊傾偈食嘢，同事爬高爬低，師傅會提醒大家要小心，佢大呼「地盤真係好有愛！」<br>喺一般人心目中，建築地盤係男人天下，點會有美少女肯做地盤？喺建築業界打滾多年嘅建造業總工會理事長周聯僑就話，呢個諗法已經OUT！佢話呢幾年大規模嘅承建商好似新鴻基，請咗唔少高學歷嘅高質靚女做建築地盤安全主任或助理安全督導員。點解女仔肯喺日曬雨淋嘅環境工作？周師傅話，其實安全主任人工一啲都唔差，大學畢業入行，一般先做助理安全督導員，人工有1.5萬元左右，做兩、三年升做安全主任，人工加至3萬元，再向上流升至安全經理，人工可以去到5萬元以上。<br>周師傅仲話，女仔喺地盤做有着數，「喺我哋三行始終比較重視同尊重女仔，喺女仔面前我哋唔夠膽講粗口，唔好睇我哋三行佬粗魯，我哋好錫女仔，危險粗重嘢唔會畀佢哋做，我夠膽講女仔喺地盤做嘢被尊重嘅程度高過寫字樓」。佢話，業界都好鼓勵請多啲大學生靚女做安全主任，因為可以柔制剛，「如果安全主任硬對硬，男人講男人，通常效果會比女人講男人低啲，如果一個靚女有學問又識安全，提點工友要留意，我哋都會受落啲。」</p></body></html>