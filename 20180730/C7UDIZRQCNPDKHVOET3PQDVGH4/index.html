<html><header><meta charset="utf-8"><title>克勤亂食憂有糖胖症</title></header><body><h1>克勤亂食憂有糖胖症</h1><p>李克勤昨日以「糖胖大使」身份，現身何文田舉行的「全城勁減10000磅」活動，呼籲糖胖症患者重拾健康人生。克勤指有家人患有該症，今次透過活動令他再加深認識，克勤說：「我呢啲18+22都唔止，尤其我鍾意亂食，要保持少糖、少油、少鹽，而運動量我就夠嘅。」<br>克勤稍後將往南京拍攝綜藝節目，之後家人會到當地會合，再一齊觀賞世界羽毛球錦標賽。提到會否為囝囝安排暑假活動，克勤聞言即呼：「頭痛，真係希望個暑假可以快啲完，如果唔安排活動，佢哋就會匿埋屋企打機嘆冷氣，所以盡量喺自己工作中間安排活動，就好似今次去睇羽毛球比賽，係希望畀佢哋有機會睇吓世界級嘅賽事。」<br>採訪：馬建華<br>攝影：葉君海</p></body></html>