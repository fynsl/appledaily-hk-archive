<html><header><meta charset="utf-8"><title>【馮仁昭四圍超】走音入圍《造星》連累舊愛迪迪仔性愛片被翻</title></header><body><h1>【馮仁昭四圍超】<br>走音入圍《造星》連累舊愛<br>迪迪仔性愛片被翻</h1><p>貌似崔始源嘅ViuTV《全民造星》29歲參賽者鄧禮迪（迪迪仔）近日喺比賽中唱歌走音，但仍打入50強。不過，讀者何先生日前向《蘋果》爆料，話迪迪仔係改咗名入行，曾選過校草，多年前曾經同女朋友自拍一段性愛片段喺網上瘋傳。</p><p>影響到好多人</p><p>馮仁昭打電話畀迪迪仔求證，佢承認係當事人：「我係改過名，條片亦都係我十年前同當時女朋友拍嘅，之後唔小心跌咗部電話，亦可能因為咁條片喺網上流傳。我發現條片喺網上流傳，即刻去報警，但阻止唔到件事發生落去。」迪迪仔話好後悔：「呢件事影響好多人，包括當時女朋友、佢屋企人，同埋我屋企人，呢件事我非常內疚。」佢仲話：「我參加比賽係好單純為咗夢想，冇諗過咁耐嘅事會再畀人講番。我知道呢件事會再影響到好多人，所以我想為呢件事道歉，為受到傷害嘅人講聲對唔住，希望大家畀次機會我。」</p><p>迪迪仔日前喺尖沙嘴接受專訪，影相期間，咁啱撞見任達華做運動，華哥仲主動同迪迪仔講：「加油！」模特兒出身嘅迪迪仔早年係黃柏高公司藝人，對於被寸「靚仔大晒呀？走音都冇事？」佢話：「嗰晚我太緊張，表現好跌watt。入到50強，可能係整體表現有加分。」<br>撰文：馮仁昭<br>場地提供：Fitness First Hong Kong</p></body></html>