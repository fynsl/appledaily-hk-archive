<html><header><meta charset="utf-8"><title>財路：資策大把優質資產 - 錢雋</title></header><body><h1>財路：資策大把優質資產 - 錢雋</h1><p>資本策略（497）連埋資產重估後PB得0.22倍，揸住物業，唔理係乜類型，大部份都喺市場出售，肥仔價值得到反映之餘，實實淨袋現金，更加穩陣，資策有得諗。<br>資策到今年3月尾NAV1.17元，現價0.435元，PB 0.37倍，已經有唔錯折讓墊底，以集團上年度年報作準，資產重秤後NAV1.9元，PB得0.22倍，即係現價8折有售。<br>香港講土地供應，唔好話十劃有一撇，就連一點都未見，樓市繼續火辣辣，喺呢個前提下，資策揸住物業資產，有進一步升值潛力。<br>再講，資策家陣揸住嘅，包括位於渣甸山白建時道47號及49號，另山頂道8至12號項目，兩個都係位處頂級地段，有再增值空間。<br>資策2018年（3月底）合共銷售約為91.4億元物業項目，當中，未確認金額約39億元，又年報講，資策位於些利街2至4號項目進度理想，今年頭開始售，兼完成若干層辦公樓層預售。又集團同億京發展同信置（083）合作九龍灣偉業街項目，亦都進行預售，當中，可供出售樓層中40%，亦已經喺短期內預售。至於上邊兩個山頂頂級項目，資策計劃今年第三季同明年初推出。<br>睇到係，資策不論住宅或者商業項目，係透過出售，而增值部份得到實實淨反映，兼變現回籠。又隨住集團已預售待反映，或正預售中項目入賬，一樣支持到資策嚟緊日子，有靚仔成績單。<br>煲資策，當PB收窄到重估前0.37倍，都講緊要升68%到0.72元，呢個目標PB水位，安全到爆！<br><br>錢雋<br>細價股專家<br>本欄逢周二刊出</p></body></html>