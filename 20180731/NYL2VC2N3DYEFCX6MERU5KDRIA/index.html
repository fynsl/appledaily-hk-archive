<html><header><meta charset="utf-8"><title>中環在線：陳啟宗撐填海又反對填維港 - 李華華</title></header><body><h1>中環在線：<br>陳啟宗撐填海又反對填維港 - 李華華</h1><p>近排恒隆地產（101）嘅年報、內部刊物都鍾意講傳承，差唔多70歲嘅主席陳啟宗（Ronnie）唔知係咪有意退休，噚日業績股東會佢就解釋番，個伏筆係想講行政總裁（CEO）會變，即係早前陳南祿交棒畀新CEO盧韋柏（Weber），真係諗錯隔籬。</p><p>「希望陳南祿身體好」</p><p>陳啟宗話知道陳南祿會退，「希望佢身體好，但身體嘅嘢好難講……」唔知係咪有啲暗示，後來物色到Weber後，董事會都覺得佢係合適人選，所以係咁寫傳承嘅題目，「係換CEO嘅伏筆嚟。」咁囝囝兼執董陳文博可能就要磨練多幾年先接棒喇。<br>恒隆中期業績會除咗講公司業績，好多人都會問下陳啟宗對唔同議題嘅睇法，例如政府有咩增加土地供應嘅辦法，佢就忽然爆咗一句：「香港一定要填海，唔填海解決唔到住屋問題，但填維港我好反對，應該喺合適嘅地方有限度填海。」<br>坐喺老闆隔籬嘅Weber，當然正襟危坐，但講起地產議題完全冇甩漏。上任兩個月嚟，佢話差唔多去晒內地所有項目，所以好多業務問題都係佢親自答，陳啟宗都話Weber過去兩個月嘅工作，同佢以前做銀行嘅經驗的確唔同，但相信佢會做得越嚟越熟喎。</p><p>李華華<br><br>mailto:LiWaWa@AppleDaily.com</p></body></html>