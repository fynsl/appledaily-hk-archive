<html><header><meta charset="utf-8"><title>操盤手札記：港股回購潮有啟示 - 割柑人</title></header><body><h1>操盤手札記：港股回購潮有啟示 - 割柑人</h1><p>股市從來係估市！恒指50天線同250天線kiss，10天線同20天線kiss，不過，前者係下穿，形成死亡交叉，後者係上穿，形成黃金交叉。好淡訊號同場，係生定死？短線好，中線淡？其實，移動平均線有滯後性，使到敏感度降低，喺未有大方向嘅波動市，指標作用亦降低。<br>估市唔睇線，睇咩？不如睇下回購，回購潮往往被視為大市見底訊號。截至周一，港股本月回購額達107.74億元，打破2009年11月嘅100.63億元單月回購紀錄。本月至少有70間公司回購，係2016年1月以嚟最多。而且，年初至今，每月回購額都有增加。<br>港股經歷過4次回購潮，分別喺2008年、2011年、2013年、2016年，每趟回購潮後，都會見底回升，隨後12個月內反彈18%至52%。今趟回購潮，亦有望翻身。回購通常符合兩大條件：一，公司大把cash；二，公司認為估值偏低，透過回購令流通股份減少，推高每股盈利同股價。<br>以板塊嚟睇，本月回購最多嘅係消費股，共49.3億元；其次係房地產股，共44.5億元。不過，消費股嘅回購額九成嚟自「國產宜家」紅星美凱龍（1528），房地產股則九成嚟自恒大（3333）同世茂（813）。房地產股中，我反而留意新世界（017），本月六度回購，花1.1億元。<br>雖然本地地產股有「娥六招」同息魔壓頂，但現時大中型地產股相對資產淨值平均已低至折讓五成，當中，市賬率0.5至0.6倍嘅更有機會跑贏同業，新世界係其一。野村剛發表嘅報告，亦睇好新世界、新地（016）、太地（1972）、九倉置業（1997）嘅業績。<br>野村睇好寫字樓同商場租務，估計新世界受惠尖沙咀綜合發展項目Victoria Dockside開幕。該股現價11.2元，走勢呈現區域突破。不過，喺後市未明下，入市宜睇定啲，吼低好過高追。<br><br>割柑人<br>本欄逢周二刊出</p></body></html>