<html><header><meta charset="utf-8"><title>冰說聰明：真係恭喜你呀岳少 - 青冰</title></header><body><h1>冰說聰明：真係恭喜你呀岳少 - 青冰</h1><p>麗展（488）兩個月前宣佈全購豐德麗（571），青冰在本欄都有撰文討論，話作價1.30元係比殘價更低的價錢，因為較NAV折讓八成啊，正常都冇人會沽畀岳少吖。當日青冰就指出，去年2月豐德麗曾以0.62元配售2.48億股，如以全購價1.30元計，已經賺一倍，而豐德麗長期都冇乜成交，趁這個時候沽貨畀岳少，都合情合理，2.48億股當中，只要有2億股沽畀佢，麗展就可以持股過半，正式將豐德麗納為附屬公司，合併財表喇。<br>上星期終於公佈全購的結果了，獲得2.31億股接納，佔發行股本的15.51%，麗展因此持有52.44%股權，達成要約的條件，全購變成無條件，終於完成任務，我真係恭喜你呀岳少！至於仲有冇後着，日後便知。咦咪住，青冰之前話有2.48億股喎，現在得2.31億，係唔係分析錯咗呀? 當然，不是內線人，冇可能得知究竟沽貨的是否友好人士，亦唔可能知道沽貨者是否就是當日配股接貨之人，但只要畀啲心機搵蛛絲馬跡，或者可以看得更清。<br>豐德麗在去年2月配股，數量是2.48億股，當日的配售代理是結好證券，CCASS顯示，結好證券的確在2月7日那天多了2.48億股，合理吖。自此之後，結好證券在豐德麗的交易唔算頻繁，當中只有一次2,500萬股射走。來到豐得麗公佈全購變成無條件之前，CCASS再次有大手變動，兩天合共約有2.3億股離開了結好證券，咁這個數字跟接納數字的確相當接近，如果用常理推測，是配股承接人接納了全購。<br>同兩個月前的結論一樣，若要改善市場對你的印象，搞少啲小動作，專心為股東爭取回報，相信有助改善嚴重折讓。不過華資老細可能會話：who cares？慣咗用以前嗰套做事，好難改啊，又或者博股東善忘囉。<br><br>青冰<br> http://fb.com/chingbing888 <br>本欄逢周四刊出</p></body></html>