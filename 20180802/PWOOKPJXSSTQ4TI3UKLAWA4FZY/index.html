<html><header><meta charset="utf-8"><title>爆相爆片：超豪海皇粥　鮑魚……刷加料</title></header><body><h1>爆相爆片：超豪海皇粥　鮑魚……刷加料</h1><p>「你又刷，我又刷，天天記住唔邋遢……」刷牙歌大家可能聽過，保持衞生固然係好，但有粥店職員一邊煲粥一邊用鮑魚刷喺煲邊枱面左刷右刷，會唔會反而唔衞生呢？上星期六晚（7月28號）9點幾，市民陳先生喺沙田好運中心嘅海皇粥店，見到呢一幕令人惡心嘅情景，搞到佢即時冇晒胃口，最慘係佢當時都買咗碗粥，最後食咗兩啖已經食唔落去。<br>陳先生話佢係第一次幫趁海皇粥店呢間沙田分店，估唔到就見到咁嚇人嘅場面，於是用手機影低經過，向《蘋果》爆片。當時佢買咗粥喺度排隊等餐，隔住玻璃見到廚房入面有三個盛載滾粥嘅煲，煲邊係高過枱面，灶面有積水同埋偶然滾得滯彈出嚟嘅粥水，有個職員喺度煮粥嗰陣，竟然攞住個鮑魚刷喺三煲粥旁邊嘅枱面來回係咁刷，等啲粥水唔好乾咗黐住煲邊難清理。<br>一邊煮粥一邊攞住鮑魚刷清潔已經令人反白眼，陳先生仲話，見到鮑魚刷刷完嘅污糟水，彈咗落啲粥度呀，直情想反胃！最後陳先生攞咗碗粥食咗兩啖，唔知係心理上形住食咗鮑魚刷粥，定真係啲粥污糟，佢話覺得啲味怪怪哋，唔想再食落去。</p><p>店方︰營業時間不應出現的刷</p><p>結果嗰晚陳先生返到屋企，瞓到凌晨兩點幾就覺得肚痛唔舒服，到凌晨4點左右佢電郵海皇粥店投訴㖭。事後粥店覆返佢，話多謝佢反映意見，仲話會跟進處罰番個員工，但陳先生覺得粥店係敷衍佢喎。<br>《蘋果》都有問海皇粥店點解會咁，業務經理曾先生解釋，佢哋有既定嘅清潔程序，所有職員都知嘅，就係用指定嘅不銹鋼鏟，用嚟清潔彈出嚟嘅粥渣，再用乾淨毛巾抹，因為一路煲粥會有機會滾瀉。而當晚用鮑魚刷嗰位同事入職個幾月，可能大意兼培訓不足，用錯咗個唔應該喺營業時間出現嘅刷，嗰個刷應該係收工後用嚟洗粥煲專用嘅。公司告誡咗嗰位同事之後，亦安排咗兩日再培訓畀佢。</p><p>爆相爆片</p><p>#MeToo個個都要爆，但係唔一定要舉牌！只要你肯爆，無論好事、壞事、憤怒事，正嘢、衰嘢、古怪嘢，影低佢，《蘋果》幫你爆，更設爆相爆片大獎賞，除咗爆相畀$500、爆片送$1,000嘅基本獎賞外，仲會選出每周之星，每星期最高單日總點擊頭5名即刻科水$10,000，而每月15號至翌月14號期間獲得全月最高單日總點擊者，更可以成為每月盟主，額外獎賞$100,000，係$100,000！爆相爆片必須為本報獨家採用，一經刊登立即有獎！<br>爆相爆片WhatsApp：6383 6568</p><p>參加細則</p><p>1.爆相爆片必須由參加者拍攝。<br>2.若本報發現任何造假情況，將取消其參賽資格。<br>3.壹傳媒集團員工及親屬不可參加。<br>4.本報會保留採用爆相爆片與否和獎項分配的一切權利，如有任何爭議，以本報決定為準。</p></body></html>