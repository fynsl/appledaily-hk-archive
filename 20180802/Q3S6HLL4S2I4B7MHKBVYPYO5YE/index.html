<html><header><meta charset="utf-8"><title>文化人物：IT男厭倦呃like死場開無人書店 - 呂麗嬋</title></header><body><h1>文化人物：IT男厭倦呃like<br>死場開無人書店 - 呂麗嬋</h1><p>35歲的盧漢文，不是典型文青，理大電腦系畢業的他，曾幾何時，是IT人，積極開拓綜合網絡平台，以出post呃like為業，找博客撰潮文爭點擊率、製作潛力圖博取網民熱談，在泥漿摔角式的爭拗中尋找話語權。千帆過盡，上月他卻選擇走出網絡，經營全港首間無人書店，與實體書打交道。「所謂無人，只係將成本壓低」。反璞歸真，拒網絡慣見一窩蜂式道德光環，為獨立書店尋出路：「你唔試過，又點知唔得呢？」以經驗取代想像，享受久違了的過程，這種感覺，你還記得嗎？<br>記者：呂麗嬋</p><p>熱門書吸人流</p><p>尖沙嘴人多車多，位處漆咸道南的首都商場，卻是出名的「死場」，劏舖租金較同區平近三分一，仍十室九空，而在2樓新開的本地café，對出則放了幾個書架，同樣沒有人，旁邊黑板寫着「無人書店，自助付款」。不過只要細心看書架上的書，卻發現排列整齊，每本書書脊印上價錢，語言小說管理旅遊童書，分類清晰，九把刀的殺手系列每本盛惠$30，還有幾米繪本和日本打工全攻略，大都是十大書榜的熱門書。盧漢文這個愛書人，揀書取向大眾化，一點也不曲高。<br>「香港傳統二手書店，書本大都堆積如山，但一般人會覺得，只有書迷先會在書堆中尋寶，我希望大眾化一啲，吸引唔同人入嚟」。無人書店，在香港是新鮮事物，但盧直言，自助安排是出於成本考慮。「無人書店，外國亦有經驗可以參考，不過最初租舖，商場都覺得好奇怪，需要時間解釋」。所謂無人，其實只是省略開舖關舖收銀的動作，他會不定期到書店上書和執書，清理錢箱。神出鬼沒，只因暫時仍需借補習的正職，補貼書店租金雜費。</p><p>賺到租仍要守</p><p>無人書店運作簡單，每本書的書脊都印上價錢，明碼實價，顧客想買就將現金投入木箱，要不就以手機即場付款，盧漢文說試業一個月，付現金的人明顯較多，亦不覺有人偷書。只是記者就好奇，在香港，偷書雅賊較少可以理解，但無人看管的「錢箱」誘惑力分分鐘較書高得多？「錢箱釘實喺書架，唔係話拎就拎，況且商場定期有職員巡邏，所以都唔係好擔心」。記者現場觀察，書店一邊面向咖啡店，另一邊對正商場管理櫃位，長者有職員駐守，要錢唔要書的真賊想要犯案，亦未必好易。<br>「開咗一個月，情況比我預期好，至少掙到租，唔使蝕，預期都要守一段時間」。因為愛書，所以希望開書店順理成章，但逆市經營獨立書店，無需精算師預測，也覺風險奇高。「最初係心大心細，幾個月前嚟商場，原本只為幫襯新開嘅café，見到對面咁啱有個吉舖，覺得應該有得做」。商場淡靜，變陣尋出路，傾掂租金坐言起行，橫豎二手書都要存倉，索性開間成本最低的實體無人書店，搞搞新意思，探索獨立書店新的可能性和出路。</p><p>拒絕道德光環</p><p>「其實只要你接觸過出版業，就會見到一個奇怪現象，就係有啲書總不能上架」。他舉例，上年回歸20周年，一本名為《有冇人熱烈慶祝香港回歸祖國二十年》的新書，在他眼中沒政治敏感，但同樣遭部份主流書店拒諸門外。「今日好多書店，揀書準則好奇怪；另如之前也有報道，就算係公立圖書館，亦不會入同性戀嘅書」。都說百花齊放的香港正在消逝，唔想咁樣可以點樣？萌生經營獨立書店的念頭，以補不足，但他強調，賣書到底也是一盤生意，頭頂的光環可免則免。<br>「唔想搞到好似文化遺產，因為你開書店，就要加好多道德光環，咁樣短時間可能有班人會嚟支持你，但唔可能持久，當有朝一日，多人鍾意睇書，賣書同你賣衫、開士多咁平常，市場會健康得多」。他認為「還原做生意的原則」就好，說追夢說使命感太沉重。「喜歡睇書，有興趣做呢門生意，計掂條數就去做，唔單止生存到，最好有微利，當然無可能做到好似三中商咁嘅規模，要賺大錢，不如炒樓做美容好過。」他說。</p><p>承受到就去馬</p><p>2005年理大電腦系畢業，在IT公司負責寫網頁，2012年開設專頁「博勢力」，找來不同博客撰文，他打趣謂，這些年，都以呃like為己任。「我讀電腦，好早已玩社交媒體」。對時局意見多多，喜歡利用網絡平台議事論事，也參與過社會行動。他直言在學時為考試讀書，08年在中大修讀性別研究碩士，才真正愛上看書。「十幾年前，喺樓上書店嘅高峯，近年走下坡，不單香港，台灣日本也如是，日本之前就有調查，過百行政區無書店，香港更加係屍橫遍野。」<br>早年走進市場的獨立書店經營者，大都對前景感悲觀，盧漢文自言無經歷過高峯，由零開始，反而沒太大負擔。「𠵱家已經係谷底，不可能再差吧？」他打趣反問。在網絡大世界走了一大圈，他直言期望反璞歸真，重返現實。「好多議題大家喺網度拗一輪，其實唔知為咩，覺得不如睇吓書，豐富吓自己知識比較實在」。經營網上書店的經驗，讓他遇上不少「找書的人」，他認為實體書以致能納百川的獨立書店，仍有市場。<br>「一本書嘅價值係好個人化，唔會有一個標準價值，邊本書最值錢」。故此，就是無人書店，他也不怕雅賊。而落實一盤生意前，他更親身到台灣及日本取經，由裝修到書本分類，一絲不苟。除了二手書，他亦會賣在主流書店無法上架的新書，繁簡書並存。「做咩生意都有風險，計過數確定承受到就去馬，無人店都係為咗減低成本，講真一個人嘅力量係好細，但每個人行少少，就會有多啲嘅選擇，至少唔會咁絕望先啦」。以務實的態度，探索不同可能性，這個愛書的IT人，與別不同。</p></body></html>