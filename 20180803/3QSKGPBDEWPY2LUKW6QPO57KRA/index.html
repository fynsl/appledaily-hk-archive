<html><header><meta charset="utf-8"><title>傳志偉太寸嘴得罪大台高層今年港姐冇得撈</title></header><body><h1>傳志偉太寸嘴得罪大台高層<br>今年港姐冇得撈</h1><p>昨日有報道指曾志偉被無綫封殺，死因係倒戈，及一言一行都與無綫對着幹。<br><br>事實上，志偉喺六叔(邵逸夫)六嬸(方逸華)年代一向都好賣命，每年都做港姐、台慶等大騷司儀，志偉更加係收視福將，《獎門人》系列一度成為無綫icon。但所謂愛之深，責之切，無綫易手後轉變越來越大，唔少節目縮皮製作，又不斷有裁員潮。<br><br>昨日《蘋果》再收到讀者爆料，指無綫每個部門都要裁減10%人手，娛樂新聞台約80人要裁5人，on air service約20人要裁2人，日內會派信。<br><br>一直有傳曾志偉同無綫綜藝組揸fit人余詠珊不和，近年余詠珊負責嘅港姐被指每況愈下，志偉不止一次寸爆港姐騷。好似去年就因為由現場(Live)變錄影，志偉喺錄影期間爆seed話﹕「X你老味！港姐係Live，點解要錄影呀？」事後志偉以四個字形容：「慘不忍睹！」<br><br>到今年港姐，疑為縮皮，到世界各地拍外景嘅傳統都冇埋，變咗去西貢，志偉噚日出席活動時又抵唔到頸話﹕「香港呀？乜離將軍澳咁遠呀？」加上志偉早前為ViuTV嘅《Good Night Show 全民睇波派對》做嘉賓，並以明星足球隊名義，同阿倫等人去俄羅斯欣賞世界盃冠軍戰，明落無綫面。種種因素下，搞到無綫高層下令要封殺志偉，連今年港姐司儀都一定冇得撈。<br><br>《蘋果》亦有聯絡志偉，但暫未有回覆。</p></body></html>