<html><header><meta charset="utf-8"><title>【iPhone二手價】先達放機價下調　iPhone X插水最勁</title></header><body><h1>【iPhone二手價】先達放機價下調　iPhone X插水最勁</h1><p>踏入8月，新一代iPhone的發佈又進入了倒計時刻，如無意外9月就有新機出現了；香港好多人都好精明，預早個多月前已開始放機！問先達場內收機佬，佢哋都異口同聲話，最近的確多咗好多人放iPhone，不過亦由於呢個關係，「二手放機價」亦開始作出調整。</p><p>論呢期最多人放首選，一定係iPhone X，不過好多收機佬都話收到佢哋怕怕！原因無它，就係佢個新OLED出事，好多二手放機都有「殘影」問題，如果遇到呢個情況，好多收機佬都未必肯收；甚麼是「殘影」？例如你好鍾意打網上麻雀遊戲，長年累月下，個芒就會有成張麻雀枱的殘影在芒面，點都整唔走！收機佬話：「有客嚟買二手機時，你話一開芒見到『成幅麻雀』佢仲會唔會買吖？又或者倒轉頭問你，因為殘影問題，二手放機價減$400至$600，你又願意嗎？這方面的確加大了放二手機的難度。」講返實質呢一刻的「放機價」，iPhone X 64GB由上周的$6,300剛下調至$6,000（-$300），256GB版則更進一步插水，由原本的$7,300下調至$6,800（-$500）。<br><br>另一部二手iPhone放機重點，一定是同「X」差不多同期的iPhone 8及8 Plus了！老實講，相對上周二手放機價，不同容量大概都下調了$200至$300左右，感覺情況要比iPhone X來得穩定一點，收機佬話：「買i8/i8+的人，一定比iX的人少，所以放二手機的人都會少啲，所以機價相對較穩定」現在講講不同容量的i8/i8+，相較上周二手放機價的下調幅度，分別為iPhone 8 64GB $3,600→$3,400（-$200）、256GB $4,200→$3,900（-$300）、iPhone 8 Plus 64GB $4,600→$4,400（-$200）、256GB $5,200→$5,000（-$200）。<br><br>講到最精明的選擇，都係iPhone 7！講返舊年9月新iPhone推出時，好多人都嫌iPhone X有點貴、iPhone 8/8 Plus底面玻璃有點心理壓力，所以最後都揀返性價之王iPhone 7/7 Plus取代舊機！老實講i7/i7+機價相當硬淨，在iX同i8系列一片降價潮下，二手放機價喺呢幾個星期，竟然完全冇減過！據場內人稱，原因一來是少人放機，更重要是市場的承接力亦相當好，在二手市場上簡直係一機難求；就算放上二手櫥窗，基本都可以在1、2小時內賣出，所以二手價才會如此硬淨，這點就涉及到簡單的「供求緊張」的問題了；現在的二手放機價為iPhone 7 32GB $1,800、128GB $2,300、256GB $2,400、iPhone 7 Plus 32GB $2,600、128GB $3,300、256GB $3,400。<br><br>查詢：PHONEBOOK（旺角先達廣場1樓F17舖 ）<br><br>記者、攝影：朱崇德<br><br>即Like全新飲食專頁【籽想好食】： https://www.facebook.com/food.appleseed/ <br></p></body></html>