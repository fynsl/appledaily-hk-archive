<html><header><meta charset="utf-8"><title>爆相爆片：爆喉後梯變瀑布　師奶玩水自拍</title></header><body><h1>爆相爆片：爆喉後梯變瀑布　師奶玩水自拍</h1><p>酷熱天氣警告發出好幾日，市民都有唔同消暑活動，不過牛頭角樂華邨有位女士就有特別方法消暑。星期二晚10點左右喺樂華邨寧華樓11樓，一條大廈淡水喉懷疑用咗太多年終於抵受唔住壓力要爆，搞到大量淡水沿後樓梯湧落樓下。<br>讀者陳先生話，當日佢一上到樓就成地濕晒，於是沿住水流見到後樓梯「好似瀑布咁」，再望真啲發現一位年約40歲嘅女士坐喺後樓梯地下。陳先生話當時以為位女士跣低，仲諗緊點幫手，但即刻就聽到幾下笑聲，原來佢喺度玩緊水。只見嗰位女士身穿黑色中袖衫同黑色短褲，紮起頭髮滿面笑容，手拍拍水又企起身，走上幾級再坐低擺pose，之後仲用手機自拍，自得其樂。<br>不過，呢種方式似乎只有少數人欣賞，陳先生話佢同其他街坊隔住防煙門睇呢位女士玩水（圖），有人話唔明有乜咁開心。事關陳先生指因為爆水管關係，寧華樓2至11樓所有住戶都冇水用，佢自己到第二朝都要拎水桶落街攞水，雖然有啲唔方便，但佢讚房署快手，兩個鐘內已搵咗師傅維修。</p></body></html>