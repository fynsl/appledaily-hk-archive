<html><header><meta charset="utf-8"><title>【海外試機】一萬元Sony RX100試真啲　光圈細咗換天涯鏡</title></header><body><h1>【海外試機】一萬元Sony RX100試真啲　光圈細咗換天涯鏡</h1><p>【海外試機】<br>Sony RX100輕便相機系列，用家一向不少，尤其是f/1.8大光圈更是焦點所在。不過在最新推出的第6代機種RX100 VI上，就唔再有f/1.8大光圈，但換上一支長至200mm的天涯鏡，實用性其實更強，不過價錢亦升級至近萬元，好貴！</p><p>RX100 VI雖然用上一支24-200mm天涯鏡頭，相比之前的24-70mm鏡頭，焦段無疑長好多，但好在機身只是比上一代略厚少少，除非好細心比較，否則都幾難感受得到分別，可放在褲袋隨時拔機影相。不過這部新相機最大光圈只有f/2.8，比之前的f/1.8大光圈差1.3級，當然這個設計有讚亦有彈，如夜景拍攝及散景問題，不過RX100 VI強在即使變焦時光圈值跌得唔快，即使去到200mm焦距最大光圈值亦有f/4.5，要比其他牌子同級機種強好多。</p><p>夜景拍攝不覺快門抖動</p><p>始終由於光圈問題，夜攝時要用上較慢快門，不過好在RX100 VI設有4級防震，記者測試時以ISO 1,600配合1/8秒快門都未覺有抖動問題，實用性其實都無太大影響。不過換上了8.3倍鏡頭後，畫質會唔會受影響？記者試過以24mm、50mm、70mm、100mm及200mm進行拍攝，最廣角24mm及最遠200mm的拍攝樣本邊緣位置有輕微鬆散，而24mm的變形亦好輕微，畫質都算幾高，維持到RX100系列的水準。</p><p>簡化使用觀景器更爽手</p><p>相比RX100 V，新機RX100 VI改進都有唔少，如換上新高速混合式對焦系統，將最快對焦速度由0.05秒加速至0.03秒，不過實際使用上是感受唔到這0.02秒時間，只是覺得快了，而且對焦都好準。彈出式觀景器向來都是RX100系列的標準設計，但每次使用都要彈出觀景器再拉一拉才可使用，但到RX100 VI時就簡化了拉一拉這個步驟，使用時更爽手。另一個記者覺得好的地方是可揭式顯示屏今次可向下揭90度，這個改動對拍攝高炒時更方便，如現時興用top shot拍攝食物呃like，確實方便唔少用家。<br>RX100 VI今次亦可攝錄HLG及S-Log3規格影片，方便後製需要，不過記者就比較懶，少有後製影片，這個功能就用唔着。本身是RX100系列用家的記者海外實試了幾天，都好滿意RX100 VI的表現，不過其$9,990售價確實幾驚人，所以暫時都未考慮升級；另外Sony同期都推出新版RX100 V，用回原有規格但提升了表現，開價$7,290反而可以考慮。</p><p>畫質測試</p><p>實拍效果</p><p>Sony RX100 VI規格：</p><p>感光元件：1吋2,010萬像素Exmor RS CMOS<br>鏡頭：ZEISS Vario-Sonnar T* 24-200mm （f/2.8-f/4.5）<br>顯示屏：可揭式3吋觸控式屏幕<br>體積：101.6×58.1×42.8mm<br>重量：301g<br>售價：$9,990<br>查詢： http://www.sony.com.hk </p><p>記者、攝影：布偉倫</p></body></html>