<html><header><meta charset="utf-8"><title>有港星透露需7折收酬</title></header><body><h1>有港星透露需7折收酬</h1><p>【本報訊】香港藝人近年紛紛北上拍劇拍電影，甚至拍攝真人騷，收入豬籠入水。由於內地市場大，加上抽稅又不高，一線影星如周潤發、梁朝偉、劉德華等藝人簽約時的數千萬身價（除稅後），甚至在香港半紅不黑的藝人，如劉愷威、鍾漢良及陳偉霆等，都賺到盤滿缽滿，而王祖藍等更開製作公司，簽了一批藝人助他們在內地發展。<br>今次內地改徵重稅，香港幕前幕後將大受影響，由於內地製作成本高，為了控制成本，有製作單位將會削減藝人片酬，昔日片酬高企的港星，可能最後亦無奈減價。另一方面，對於中、港兩地合資的製作項目，亦即時被打窒，對香港整個娛樂圈生態影響十分廣泛。<br></p><p>開新戲風險大</p><p>就此事《蘋果》訪問香港影視業界，他們都異口同聲表示對香港娛樂圈影響甚大。HMV數碼中國集團蕭定一表示，他已收到大陸新稅制通知，並指：「我哋會睇定啲先敢再開戲，因為風險大咗好多，可能演員同工作人員都要讓步，唔可以將稅款轉嫁晒畀出品方。」<br>至於男紅星經理人李某，坦言首當其衝：「原本我嘅藝人接咗一齣劇，價錢講好係除稅後，𠵱家投資方叫停，要求我哋七折收費，至接受我哋稅後收款，原則上我哋同意咗，因為資方都係受害人。」<br>不過資深監製梁家樹就表示，新稅制亦可能帶來積極意義：「呢個新稅制政策，可能迫使同業去均衡番製作費同演員嘅薪酬比例，等成個行業可以有一個健康發展！當稅太高時，咁我哋可能唔搵啲太貴嘅演員，因政府講明演員片酬只能佔總成本嘅40%，我哋都唔可以違法！」<br>■記者李淑嫻<br><br></p><p>影視界心聲
</p><p>HMV數碼中國集團蕭定一：「我哋會睇定啲先敢再開戲，因為風險大咗好多，可能演員同工作人員都要讓步。」<br>資深監製梁家樹：「新稅制可能逼同業均衡番製作費同演員薪酬比例，等成個行業可以健康發展！」</p></body></html>