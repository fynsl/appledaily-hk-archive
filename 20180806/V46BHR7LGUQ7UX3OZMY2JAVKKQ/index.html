<html><header><meta charset="utf-8"><title>笑到最後：建議派股票挽民心 - 高明</title></header><body><h1>笑到最後：建議派股票挽民心 - 高明</h1><p>行政長官林鄭月娥正就施政報告作諮詢，本欄認為，要重建港人信心，就係將政府持有嘅75.19%港鐵（066）股份全數派畀香港人。<br>根據港鐵2017年年報，代表政府嘅財政司司長法團持有4,517,196,134股或75.19%。參考2011年派錢6,000元計劃，當年估計合資格人數約610萬人，平分每名香港人大約可得740股港鐵，以上周五收市價42.6元計，相當於每名香港人獲得價值31,524元的股票。<br>香港人值得驕傲嘅事已經買少見少。近年嚟治港精英一面倒指摘香港人，搬出其他鄰近地區嘅經濟表現，以貶低香港人。不過，過去廿年，最直接反映治港精英表現跑輸鄰近地區政府指標有兩個：一、澳門政府派錢；二、新加坡政府派樓。喺呢兩方面，香港政府完全交白卷，治港精英自己都冇乜功績，仲好意思走出嚟鬧香港人，亦都係香港民怨嘅主因。<br>治港精英最大無能係：本來香港人係唔需要羡慕其他地區派乜派物，因為我哋自己識賺返嚟，不過發達嘅途徑已被逐一封阻。<br>炒股票同炒樓本來係香港快錢來源之一。先講股市，自從港股滲入太多中資股後，已變成橫行上落走勢。發展唔到好似美股咁長升長有嘅局面，惟有食老本炒樓。<br>以前樓市買樓借錢容易，最低消費甚至放低幾皮嘢已可以參與摸貨，但辣招挾高樓價，加上收緊按揭令門檻大幅提高，上到車已好僥倖，靠買樓向上流門路已被封。<br>香港人發達無望，食老本又冇份，政府應打破呢個困局，至低限度可分享港鐵帶嚟嘅經濟成果，亦令港人喺澳門人同新加坡人面前有番份自豪。如果施政報告真係想有「施政新思維」，應該派股票，提升廣大市民成為資產階級，重建香港人對特區政府嘅信心。<br><br>高明<br> http://fb.com/bigricetea <br>本欄逢周一刊出</p></body></html>