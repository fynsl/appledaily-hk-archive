<html><header><meta charset="utf-8"><title>自豪香港樂壇　向故友致敬阿倫阿Sam《光輝歲月》籲珍惜</title></header><body><h1>自豪香港樂壇　向故友致敬<br>阿倫阿Sam《光輝歲月》籲珍惜</h1><p>譚詠麟（阿倫）和許冠傑（阿Sam）相隔一年再合作舉行演唱會，前晚在紅館為一連11場「阿Sam &amp; 阿Tam Happy Together演唱會Part II」揭開序幕。雖然 67歲的阿倫和69 歲的阿Sam加起來過一百歲，但寶刀未老，在台上又唱又跳玩足三個半小時，唱到超時要罰錢，二人又為香港樂壇感到自豪，唱出《光輝歲月》向故友致敬。</p><p>譚詠麟和許冠傑兩位加起來過百歲的殿堂級歌手，繼去年8月合作開騷，前晚再合體在紅館舉行一連11場演唱會，許冠文、狄波拉及丈夫鬍鬚Kong一齊去捧場。今次舞台雖然設計成四面台，但可算是史上最細，因為舞台四邊都有四排觀眾，完全可以跟觀眾打成一片。<br>演唱會上，阿倫及阿Sam唱了不少經典金曲，阿Sam指有首香港人的校歌個個都識唱，跟住現場就奏起阿倫其中一首名曲《愛在深秋》，阿Sam繼續說：「八、九十年代有好多歌手，佢哋嘅歌令到亞洲人認識，樂隊亦影響好多華人，我哋想藉住呢個機會向已故藝人致敬。」接着唱出羅文的《幾許風雨》，還有Beyond的《光輝歲月》。阿Sam又說：「我加入歌壇半個世紀，好珍惜同身邊呢個美男子一齊演出。」阿倫亦向阿Sam笠高帽：「其實喺台上同阿Sam唱歌，一直係我夢寐以求嘅事，練歌時我已開始珍惜呢個機會。」</p><p>握手錫錫粉絲</p><p>隨後，阿倫又說自己都在屋邨長大，跟不少香港人一樣，見證香港由一個寂寂無聞的漁港，奮鬥成為一個國際知名的大都會，阿Sam說：「希望大家可以珍惜呢個福地、珍惜眼前人，為香港各行各業繼續不屈不撓嘅精神，happy together。」<br>二人全晚在台上落力搞笑，阿倫笑謂：「上年我哋開騷遇流感，衞生署叫我哋唔好有咁親密嘅接觸，今年未公佈前我哋有乜可以做？」阿Sam即謂：「梗係同大家攬攬錫錫，嚟個全接觸啦！」之後二人走到觀眾席跟大家握手，其間阿Sam更真的跟粉絲咀嘴。</p><p>超時演出罰錢</p><p>前晚阿Sam的兩位兒子許懷欣和許懷谷亦有上台演出，三父子合唱後，阿倫再加入jam歌，阿倫還笑懷欣中文好了很多，爆料指上次字幕機是拼音，今次是中文字，許懷欣表示有努力記歌詞，阿Sam則幫兒子窒阿倫：「歌詞係播畀你睇，為你而設。」演唱會前晚唱至11時47分才結束，因為超時，最終要罰錢。<br>完騷後阿倫及阿Sam接受訪問，對於有指曾志偉與無綫不和，阿倫笑說：「佢𠵱家有個好大嘅project，今晚叫咗佢都冇嚟，我知道佢另起爐灶，最近識咗個嚟自印度嘅油王，佢仲想走出國際，嚟緊會搞一個國際泥漿摔角騷，侵侵同金仔都會參加泥漿摔角。」問他可會做和事老？阿倫說：「邊有嘢，係咪港姐想搞吓氣氛？」<br>採訪：馬建華<br>攝影：仇志德</p></body></html>