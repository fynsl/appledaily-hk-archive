<html><header><meta charset="utf-8"><title>爆相爆片：新人地鐵站影相　乘客嫌阻路</title></header><body><h1>爆相爆片：新人地鐵站影相　乘客嫌阻路</h1><p>結婚係人生大事，唔少準新人都好重視Pre-wedding，不惜去外國取景影婚紗相，或者揀啲有特色嘅地標做背景。李小姐前日下晝5點幾同丈夫喺港島天后港鐵站搭地鐵，就見到一對準新人企正喺月台通道中心影婚紗相，但係佢哋冇讓路畀乘客行，李小姐形容要黐埋牆邊先行到過去。</p><p>冇職員干涉　乘客感奇怪</p><p>現場係天后站通去柴灣方向月台嘅通道，李小姐見到4個人喺度影婚紗相，包括一對準新人，同埋講普通話嘅女攝影師同助手。李小姐話當有乘客行過嘅時候攝影師唔會影相，但係一對準新人亦都唔會移玉步讓乘客行過，繼續企喺中間。<br>李小姐覺得佢哋咁樣阻住條通道都冇職員干涉好奇怪，但因為佢哋趕時間，去到坑口站先通知港鐵職員有件咁嘅事。港鐵發言人話，根據車站紀錄，當時天后站職員透過控制室閉路電視見到有人喺一號月台影相，當事人好快已經離開車站。不過港鐵都呼籲乘客為己為人，要保持車站通道暢通，唔好影響其他乘客。<br>至於喺港鐵範圍入面影婚照有冇違反港鐵附例？發言人話不能一概而論，要視乎實際情況喎。</p></body></html>