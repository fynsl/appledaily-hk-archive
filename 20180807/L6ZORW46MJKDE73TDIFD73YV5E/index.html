<html><header><meta charset="utf-8"><title>財路：嘉華賣樓套現極和味 - 錢雋</title></header><body><h1>財路：嘉華賣樓套現極和味 - 錢雋</h1><p>嘉華國際（173）樓盤熱賣，單係預售套現嘅金額，已經超過本身總市值，和味過和味龍。<br>嘉華上年由2月開始，全年銷售126億元，按上年年報講，上年入賬金額只係29億元，剩低97億元，會喺今年同明年入賬。又年報提及，集團喺大埔「嘉熙」（佔100%權益）喺今年上半年推售，到咗今年6月時，嘉華公佈，經過首三輪發售，項目已累售超過90%，累售54億元。連埋上邊上年預售金額，總數151億元，超過嘉華本身市值135億元。<br>諗到係，隨住嘉華入賬，享受到肥仔增值，成績單亦keep住靚仔。<br>嘉華家陣PB0.38倍，場內專業預估，嘉華2018年到2020年，PB調低到0.34倍、0.31倍同0.28倍。又呢三年專業預測EPS 1.44元、1.17元同1.63元，預測PE 3倍、3.7倍同2.65倍。嘉華10年平均PB同PE分別係0.54倍同7.8倍。<br>上年，嘉華喺中港兩地，吸納咗六幅優質地塊，應佔樓面面積超過450萬平方呎，嚟自物業銷售呢瓣，有後續力。<br>嘉華到上年尾揸現金58.5億元，負債175億元，淨負債116億元，淨負債比率33%，未計預售回籠，呢個負債水位，亦安全到爆。<br>而今年頭，嘉華同11間銀行落實咗一筆70億元嘅五年期循環貸款同定期貸款，平均借貸息率2.0%，按年下降0.7個百分點，借到平錢，慳到利息成本兼延長到整體還款期。<br>呢轉吼實嘉華，質到落4蚊兜轉，當上番DBS目標價6.45元，嘉華都要升61%，到時2020年PB0.42倍，都未追到10年平均值，又場內另一間大行麥格理畀嘉華目標價，講緊9.35元。<br><br>錢雋<br>細價股專家<br>本欄逢周二刊出</p></body></html>