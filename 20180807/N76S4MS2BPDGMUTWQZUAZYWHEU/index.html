<html><header><meta charset="utf-8"><title>大老闆巡餐廳 - 左丁山</title></header><body><h1>大老闆巡餐廳 - 左丁山</h1><p>幾乎係半個虎媽（或者係獅媽，因為佢嘅英文名係C字頭）嘅C媽媽搵左丁山食午飯，臨時約會，去邊度好？C媽話佢當日在九龍活動，於是就去咗尖東帝苑酒店嘅日本餐廳四季菊Shikigiku，左丁山其實一早約咗財務L在星期四去IFC四季菊嘅，本想叫C媽去Sabatini，但佢話忽然想食一大碗魚生飯，要到四季菊先有得食，唯有就佢啦。嗰碗魚生飯果然好大碗，鋪滿刺身，連拖羅也有一兩件，C媽又講明唔食蝦，唔要三文魚，於是食得相當滿意。食完埋單，點知後面有人叫一聲，回頭一望，竟然係郭大公子W哥親自巡餐廳，佢在四樓食完意大利菜，走落一樓睇吓日本菜，打招呼之後，W哥又介紹二樓J's Bar好正，叫左丁山得閒去飲番杯。如此大老闆咁親力親為，既要管億萬地產生意，仲要理埋帝苑酒店之餐飲，唔怪得啲高層員工好鬼落力，好似酒店總經理Jenny咁，好似只係識返工，唔識放工咁款，依家明白帝苑酒店餐飲點解受歡迎，門口餅店每日下午有人龍買蝴蝶酥嘞！既然W哥大力推薦J's Bar，下次新亞校友會主辦每月一次嘅校友黃昏Happy Hour聚會，叫會長Anthony問吓價先，啱中大年青在職校友消費嘅話，可以到帝苑J's Bar happy一次。<br>C媽好緊張個仔嘅學業，香港家長最緊張英文，佢亦不例外，有位英國人老師為兒子補習，兒子聽老師所言，在無溫習，不備課情況之下，去報考（網上）之CAT4（Cognitive Abilities Test），CAT4係畀6-17歲學生考嘅，C仔今年8歲，在毫無預備情況下，考到高分，評語係：「有87%機會達到預期水平」，即係乜意思呢？C媽話，根據英國人老師講，C仔如果今日就去英國寄宿學校TOP 30就讀，有八成七機會達到寄宿學校之英文標準水平，好為C仔高興！CAT4試就係英國寄宿學校嘅入學試一種。C仔兩位表哥就考到排名第一嘅Westminster，跟住入咗牛津劍橋。左丁山特登講「係你個公子優質吖還是英國人老師補習有功呢？」C媽不以為意：「兩樣都有啲啦，可惜呢位老師私家補習生意太好，住在港島西豪宅，新學年唔肯過海到九龍為我個仔補習呀！」講講吓，佢再透露多啲，補習老師去年有兩位學生考到英國Harrow（排名第十）在家長界引起小轟動。上市公司主席爭住要佢為啲王子／公主補習英文，C媽呢類本地中高產邊度夠強國人有錢父母爭吖。補習老師臨別贈言，叫C媽禁止兒子玩iPhone、iPad上網，最緊要就係手執書本，勤於閱讀！</p></body></html>