<html><header><meta charset="utf-8"><title>熊黛林囡囡百日「好似大個咗唔需要媽咪」</title></header><body><h1>熊黛林囡囡百日<br>「好似大個咗唔需要媽咪」</h1><p>熊黛林（Lynn）於今年4月榮升媽咪，為老公郭可頌（Ken）誕下一對孖女，轉眼囡囡出世已經100日，Lynn趁機宣佈孖女英文名為Kaylor及Lyvia，跟父母英文名頭一個英文字母一樣。其實Kaylor有「裁縫」的意思，而Lyvia則代表「生命力」，大概熊黛林是希望囡囡身體壯健，長大後成為時裝設計師。</p><p>少扭抱失落</p><p>前日熊黛林夫婦於香港遊艇會筵開15席，為一對小公主舉行百日宴，出席的賓客包括郭可頌家姐郭可盈、姐夫林文龍、甄子丹老婆汪詩詩、名模琦琦、楊千嬅老公丁子高、著名公關鄭紹康及熊黛林經理人Kim。百日宴現場以粉紅及粉藍色佈置，沿樓梯掛滿波波，回禮禮物則以粉紅、粉藍色手袋形盒子裝着樽裝糖果，充滿心思。<br>對於為孖女舉行百日宴，熊黛林昨日回覆時表示孖女比初生時較少扭計：「之前佢哋鍾意扭抱瞓，又一日喊到黑，𠵱家突然少咗，又可以自己上床玩玩吓就瞓，反而令我有少少失落感，好似大個咗唔需要媽咪啦！不過都好開心，佢哋越嚟越大個，會有更多嘅交流，𠵱家𠱁佢識笑。」<br>同一時間湊兩個BB確是不容易，熊黛林自言很幸運：「媽咪過咗嚟幫我手，奶奶又成日嚟幫手湊，壓力冇咁大。一開始好辛苦，一晚起幾次身，仲要輪住嚟，一個食完另一個又要食，初生BB兩個鐘就要餵一次，真係好辛苦，冇覺瞓，瘦咗好多。」</p><p>老公負責玩</p><p>問到老公郭可頌有否幫手湊孖女？熊黛林體貼地說：「有幫手湊，但佢工作太忙，有兩個女更加要努力去做嘢，喺屋企見到我忙就會主動幫手照顧，佢已經盡咗力。不過老公主外，搵錢就得，我去打理頭家，唔使佢落手落腳去湊，佢同BB玩就好啦！」<br>採訪：葉綠悠</p></body></html>