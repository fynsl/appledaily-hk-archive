<html><header><meta charset="utf-8"><title>爆相爆片：赤腳女疑縱火　燒橋底木屋</title></header><body><h1>爆相爆片：赤腳女疑縱火　燒橋底木屋</h1><p>深水埗通州街天橋底多年來成為露宿者嘅遮頭瓦，近年更出現一排排至少數十間用木搭建嘅構築物，有南亞裔人士盤踞，被形容為南亞人嘅村落及罪惡溫床，俾人印象烏煙瘴氣。噚日朝早上8點45分嗰度發生火警，讀者戴先生揸車經過，見到火光熊熊，消防員急步走去火場救火，戴先生話喺車入面都感受到熱力。<br>警方都接到好多人報案，差人到場發現天橋底通州街臨時街巿外面有6間木屋起火，大約10分鐘後消防員將火救熄。其間附近某啲道路要暫時封閉。火場受損面積8米乘20米，有一名44歲姓杜嘅越南籍女子冇着鞋匆匆忙忙喺火場走出嚟，差人上前截停佢查問。</p><p>去年已曾發生火災</p><p>差人喺嗰個女子身上搜到一個火機，經初步調查，懷疑同火警有關，相信起火原因有可疑；除此之外，差人又喺佢身上搜出一個唔屬於佢嘅手袋，於是以涉嫌縱火及盜竊拘捕嗰個女子，案件交由深水埗警區刑事調查隊跟進。<br>其實通州街天橋底已經唔係第一次起火，對上一次大火係舊年3月頭，當時露宿者嘅家當都俾火燒清光，但經調查就話冇可疑，係煮嘢食時失火引起。唔單止咁樣，之前警方曾經喺嗰度構築物撿獲武器同毒品。資料顯示，通州街臨時街市包括臨時街市同通州街公園之間嘅範圍，都屬於政府土地，由食環署負責管理。<br>警方喺構築物破案之後，今年5月，食環署同相關部門曾經採取聯合行動，拆除有關嘅非法構築物，清空構築物及附近雜物之後，以鐵絲網圍封該範圍，防止再有人搭建木屋。不過，問題似乎未解決，附近居民及商戶都擔心嗰度嘅衞生及治安問題，以及再有火警發生。</p></body></html>