<html><header><meta charset="utf-8"><title>中環在線：小小超愛將月底退休  - 李華華</title></header><body><h1>中環在線：小小超愛將月底退休  - 李華華</h1><p>講起「超人」李嘉誠，大家輕易想起佢嘅頭馬霍建寧，「小小超」李澤楷亦有一位心腹愛將，就係香港電訊（6823）董事總經理艾維朗。艾維朗效力李澤楷廿年，今年都已經67歲，終於決定做到本月底就退休去了。<br>艾維朗1998年加入李澤楷旗下盈科拓展，之後成為電盈（008）舵手，2011年香港電訊獨立上市，亦由佢擔大旗。</p><p>李澤楷私人借千萬美金</p><p>其實艾維朗早於2009年已經考慮退休，但當年有傳聞指，艾維朗計劃離婚，需要一筆錢，咁啱李澤楷愛才，唔想放佢走，於是私人借出1,000萬美金（約7,800萬元）、7年期免息貸款，艾維朗就同李澤楷一間私人公司簽咗份7年期顧問協議，7年顧問費足以抵償千萬美金貸款。<br>當年艾維朗指，安排雖然唔涉及公司資金，但仍然決定自願披露，希望「配合集團高水平企業管治要求」。<br>主席李澤楷噚日透過公司通告，祝福艾維朗喺人生新一章一切順利，又形容佢係集團高級管理層團隊嘅忠實成員。前日艾維朗主持香港電訊業績會，冇透露退休意向，但就花咗啲時間講述香港電訊分拆後嘅表現，似係講吓自己成績。<br>艾維朗效力李澤楷之前，獲香港政府聘用，制訂開放電訊市場改革大計，1997至1998年擔任香港政府特別政策顧問，之後就一直跟隨李澤楷。<br><br>李華華<br>mailto:LiWaWa@AppleDaily.com</p></body></html>