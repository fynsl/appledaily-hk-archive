<html><header><meta charset="utf-8"><title>無補習無狀元 - 左丁山</title></header><body><h1>無補習無狀元 - 左丁山</h1><p>在IFC行商場，碰到以前代理日本藥嘅馬迷N，馬迷N常在馬場沙圈睇馬，最鍾意睇中一隻半冷馬（10至20倍），就用來做膽買QQP（獨贏及位置Q）全餐，每注一百，不時命中幾百元嘅冷Q，扣去本錢2300-2600元，還是有賺，最過癮有一次中咗一條兩千元大冷Q及過千元位置Q，收錢之時，四萬咁口。<br>賭馬只係嗜好啫，佢以前代理日本藥，不是在香港賣，而係運入內地，直情賺到笑，因為中國人民不愛中國藥，反而拼命搶購日本藥，佢地買藥時高喊前進前進，就是前進去日本買藥也。但呢次碰到面，馬迷N係問一個問題，世姪考IB得34分，入唔到心儀大學，有乜法？間大學曾經「有條件取錄」（Conditional offer），條件係IB有35分，偏偏世姪考到34分，只差一分幾慘情。大學有冇人情味講呀？唉，講呢樣就唔會有甚麼人情，康文署一位兼職（非正式政府僱員）教練，新年期間收咗學員利是，都被康文署告上廉記啦。差一分考唔到35分，大學收生人員咪一於公事公辦。<br>香港學生考IB，成績全球最好，今年全港IB考試平均分係35.96，及格率96.85%，2285名考生之中，取得40至45分學生有584人（25.6%），狀元（45分滿分）有38人（英基15人，男拔7人，聖保羅男女5人，三間學校已佔27人，71%），香港狀元佔亞太區102人之37%，可見香港學生考試成績特別標青，比較之下，全球有163511人考IB，平均分得29.78，狀元有186人，五成半在亞洲，三分一在香港，自從香港及亞洲學生加入IB試後，英法德西意等學生只好靠邊站！好多家長怕仔女讀本地學校讀死書，冇創意，有能力者皆在國際學校讀IB，誰知要考到高分，仍然係香港模式，靠補習！補習名校遵理嘅母公司精英匯（1775）在7月13日上市，由七科5**狀元梁冠康敲鑼，呢位現時港大牙醫學院學生就係在遵理補習嘅。今年考到9科5**嘅喇沙超級狀元及七位狀元都係遵理補習學生，做成不補習不會做狀元嘅現象。有人話，唓，DSE點同IB呢？唉，咪又一樣，昨日講C媽媽嘅仔嘅英文補習老師就係專門補習IB英文試嘅名師囉，有幾間著名國際學校嘅學生，絕大部份係富二代、富三代，人人有補習先生跟住㗎！佢地興一對一補習，只要有成績，補習費唔會同老師計較，香港學生考IB成績冠於全球，要多謝補習先生啦！</p></body></html>