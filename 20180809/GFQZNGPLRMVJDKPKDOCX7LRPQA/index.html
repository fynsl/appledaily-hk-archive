<html><header><meta charset="utf-8"><title>【黑鏡線索】「乜都自己砌」的思迷</title></header><body><h1>【黑鏡線索】「乜都自己砌」的思迷</h1><p>【黑鏡線索】<br>前一段日子，公司營運得好差。產品更新好慢，係startup死症，個系統大重建變成黑洞，成本升得快過收入，燒錢越燒越快，命不久矣。作為最高話事，梗係我最大責任，而家諗起當時浪費咗咁多同事嘅青春，真係非常對唔住。</p><p>關於呢次挫敗，有以下嘅觀察：<br>一，深層次嘅問題唔容易解決，因為根本唔知個問題有幾深層。在未知的情況，當然係先假設問題唔深層，先試吓輕一些嘅解決辦法，因為重藥震盪大，難食。唔得，先再行落一格，一層一層咁剝落去，而如果最後發現問題真係好深層，中間已經用咗唔少時間，但又無可避免。<br>二，呢段日子，心情唔會舒暢，腦裏面諗嘅，大部份時候都係諗緊解決眼前問題，唔想見人，亦冇心情寫文，因為一講就少不免要講煩惱，據我觀察，有事想摺埋係唔少人嘅本能反應。好在有朋友公司遇到類似困難，可以搵相對客觀但又有相關經驗嘅人傾傾，否則更難捱。<br>三，營運問題，財政健康係滯後指標，到財政明顯有問題，已經係好後期。財政問題嘅（唯一？）好處，係本來有好多解決問題嘅路徑選擇，議而不決，錢嘅問題會令人馬上集中火力收窄範圍，手腳加快。<br>四，由越燒越快到健康，中間幾個階段：越燒越快，均速燒，越燒越慢，唔再燒。直覺可能會覺得唔再燒係關鍵一步，但其實最難係頭幾步，證明改變得到營利線嘅斜道。條線彎得番向上去，即有望終會到對面岸。<br>五，最後當然希望攞得番之前燒咗嘅錢，只要做到唔再燒，就可能有攞得番嘅一日。以呢個角度睇，扭局階段最唔想嘅係再揼錢入去，揼錢即係燒快啲，完全同目標背道而馳，大佬已經由負數咁多追起，仲揼錢落嚟掉頭行負多啲，幾時先望見家鄉？</p><p>用電郵嘅　唔會走去整電郵系統</p><p>結果做咗好幾樣深層改動，分幾次分享。今次講嘅一樣，係關於用出面公司嘅軟件。公司用嘅軟件分兩類，一類係內部運作用嘅，例如電郵，除非你本身做電郵，否則大概唔會走去叫自己同事整個自家用電郵系統。同樣道理，唔會叫同事自己由頭整部電腦，由頭整個作業系統而唔畀錢解決。另一類，係軟件係你嘅產品一部份。好多人會覺得，公司如果係做軟件，咁個軟件本身係一嚿嘢，唔會拆散嚟睇。而如果當一嚿嘢，就會自然覺得成嚿都要由頭到尾自己寫。所以好多時都唔會用出面嘅軟件。仲有其他理由，例如出面人寫嘅，控制唔到，有起事上來點算，等等等等，總之如果你問軟件部，好多時真正取決嘅，係軟件部覺得自己做唔做得到，或者有冇興趣做。<br>公司做嘅改變，係拆散個產品咁睇，然後問，第一，呢一忽，出面有冇世界級嘅軟件已經可以畀錢即用？第二，呢一忽，係咪我哋產品嘅最重要賣點？大部份時候，如果唔係核心賣點，都會出面已經有世界級嘅軟件可以租用。而如果你竟然搵到未有如此軟件，即係市場有好大嘅一個空間，可以考慮索性做呢個題目。</p><p>市場冇提供　就應檢討奇特要求</p><p>當然有好多質疑，咁就以登入咁基本嘅功能做一個例子。登入大概唔會係你個產品嘅核心賣點，但係冇咗又唔得。有冇世界級嘅軟件租用？有幾間，幾百蚊美金一個月起錶，同樣價錢請人只係請多幾個鐘。點解咁抵？因為有成千上萬客戶，好多人夾錢。可唔可信？有成千上萬公司用緊，起碼有好多人一齊考驗。咁簡單嘅功能自己寫都好快？看似簡單，但如果不只電郵加密碼登入，例如加入facebook同LinkedIn登入，要可以合併或拆散賬戶，又或者想加多重密碼，就非常不簡單了。但佢冇你想要嘅一個好奇特嘅要求？通常佢太多功能嘅機會，遠超太少。而如果真係冇，應該慎重檢討，點解你嘅登入要求，會咁奇特嘅？<br>呢個改變，其實係逼自己仔細多一格咁去睇自己真正嘅賣點係乜，最後會發現：一，原來團隊唔同人對於乜嘢係核心賣點，有唔同睇法。二，大部份嘅組件，其實都只係必要的惡，而必要的惡，係應該畀錢搵世界級嘅軟件解決，以釋放公司資源，集中做好核心賣點。三，就算唔計租定係自己砌，傾掂乜嘢先係核心賣點，本身就係一個做好營運嘅前提基礎，問題係，點解唔晨早做呢個練習？</p><p>撰文︰宋漢生</p></body></html>