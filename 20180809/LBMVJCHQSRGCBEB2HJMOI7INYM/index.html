<html><header><meta charset="utf-8"><title>中環在線：保監局發函：唔好喺高鐵sell單 - 李華華</title></header><body><h1>中環在線：保監局發函：唔好喺高鐵sell單 - 李華華</h1><p>廣深港高鐵傳下月23號通車，成條鐵路嘅管轄權從此割咗畀內地，正所謂「割地兩檢」，保監局噚日特登發通函畀各大保險公司，提醒佢哋要同保險代理講，如果遲啲喺高鐵上面sell保險單，有機會違反當地法例。</p><p>代理北上sell單激嬲阿爺</p><p>份通函特別解釋到咩叫做「內地口岸區」，例如話呢個區域已經係屬於香港以外地方，所以應用嘅法律有分別，保險公司要特別提醒代理記得要遵守當地法例。而根據內地法例，無論你係香港定係內地保險代理，只要你喺大陸sell香港保單，就一定會違法。<br>保監局仲特登補充咗句，話呢份通函唔構成法律建議，如果你對於以上嘅事有疑問，最好就係徵詢專業人士意見喎。<br>其實近年好多內地人鍾意買香港保單（特別係美元單，可以順便走資唔要人幣啩），所以會特登過境嚟到香港購買，但有啲代理就好踩界，會直接去內地搵鄉親父老sell單，而呢件事曾經激嬲阿爺，唔少不法中介公司曾經被嚴厲打擊，加上早前銀聯卡截水喉事件後要買保單都唔容易，所以內地人家陣買有剛性需求嘅醫保、人壽單比較多啲。<br>華華心諗，如果香港保險代理陪客人返內地家鄉，唔小心喺途中sell吓嘢，咁點計呢？<br><br>李華華<br>mailto:LiWaWa@AppleDaily.com</p></body></html>