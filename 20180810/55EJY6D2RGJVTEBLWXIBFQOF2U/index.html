<html><header><meta charset="utf-8"><title>爆相爆片：港建築密度高極限挑戰者新目標</title></header><body><h1>爆相爆片：港建築密度高<br>極限挑戰者新目標</h1><p>有人擅闖希慎16樓走火層影相搞到要報警，講開又講，近年rooftopping喺全球流行，即係極限攝影，拍攝者會潛入高樓大廈嘅天台，喺邊緣做出驚險動作嚟影相，簡直係玩命。<br>資料顯示，呢種極限攝影大約11年前喺俄羅斯同烏克蘭興起，兩年前更加有俄羅斯人嚟香港挑戰唔同建築物，貪香港建築密度高。舊年網上亦都流傳短片，相信喺中環一帶用航拍影嘅，片中一位俄羅斯金髮女同型男，企喺地盤內嘅一架紅色吊機上面額貼額，背景見到ifc等建築物同埋維港景色，加上好多幢大廈都喺兩人腳下，有晒構圖。有「國內極限第一牛人」之稱嘅26歲網紅吳詠寧，舊年11月8日喺長沙一高樓天台拍攝意外跌死，一度成為網上熱話。<br>雖然挑戰極限好刺激、影到靚相吸引人又滿足自己，但都係奉勸一句，命仔緊要，而且非法闖入私人地方，分分鐘要負上法律責任㗎！</p></body></html>