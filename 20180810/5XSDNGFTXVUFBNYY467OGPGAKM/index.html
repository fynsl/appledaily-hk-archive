<html><header><meta charset="utf-8"><title>求驗客手記：缺席天津操練恨離中超莫迪斯迪跟韋素跳船</title></header><body><h1>求驗客手記：缺席天津操練恨離中超<br>莫迪斯迪跟韋素跳船</h1><p>天津權健上季先由中甲升上中超，喺球會高層肯大搞揼水之下，簽入咗韋素、柏圖、莫迪斯迪呢三位星級外援，今年仲靠佢哋殺入亞冠盃八強。喺呢啲咁關鍵嘅時刻，權健將韋素賣咗去多蒙特，而莫迪斯迪仲疑似玩失蹤嗌走，一下子兩大外援「跳船」，權健認真頭痕！</p><p>收少近億想解約去俄超</p><p>權健上年由科隆引入莫迪斯迪，呢位法國前鋒亦都無令人失望，聯賽短短上陣八場就轟入七球，仲有三個助攻，係球會攞到聯賽季軍嘅一大功臣。不過法國《隊報》就話，莫迪斯迪想離隊搵新挑戰，仲想同權健提早解約，轉投俄超球隊莫斯科火車頭。莫迪斯迪嘅經理人亦都證實，雖然仲未收到火車頭嘅正式報價，但莫迪斯迪本人傾向走人。<br>中國傳媒就話，莫迪斯迪自從禮拜二開始就無參加操練，而權健就證實佢係以私人理由請假，令離隊嘅傳聞甚囂塵上。莫迪斯迪份約到2020年先完，不過佢已經委託律師團隊同權健傾有關解約嘅事，仲想追番1,000萬歐元嘅薪酬差距。原來莫迪斯迪𠵱家份約係同權健嘅前任高層簽落嘅，同權健𠵱家拎住嗰份唔同，所以就有薪酬差距，意味莫迪斯迪收少咗1,000萬歐元。佢就想用呢個理由同權健解約。<br>其實權健今年嘅表現唔算好好，聯賽𠵱家都只係能夠排喺第九位，下季隨時冇得打亞冠。雖然柏圖今季繼續有出色表現，但如果冇韋素同莫迪斯迪，球隊話唔定亞冠八強出局。</p><p>告魯夫囝囝教重慶斯威</p><p>有人走都走唔切，但另一支中超球隊重慶斯威喺周三就宣佈覓得新帥，就係荷蘭傳奇告魯夫之子佐迪告魯夫。佐迪同老竇嘅成就差得遠，球員時代踢過巴塞同曼聯，但表現好一般，上年就擔任以色列球隊特拉維夫馬卡比嘅教練。</p></body></html>