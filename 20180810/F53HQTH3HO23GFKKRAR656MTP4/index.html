<html><header><meta charset="utf-8"><title>【add人物】李玟態OK</title></header><body><h1>【add人物】李玟態OK</h1><p>43歲天后李玟今年入行25年，走過四分一世紀的歌手路。她上周難得回港受訪，坐在Lane Crawford的VIP房內，輕鬆講講心底話。回想93年新秀時的歌星夢，與今日仍未成功的打針造人大計，李玟總是開懷大笑，「低潮期絕對有，我都係一個普通人，但我選擇唔去諗遺憾，我會同自己講：You will be OK！」為演唱會的馬甲線，一日做七百次sit up，看老人廣告可以哭得一塌糊塗，樂觀背後，李玟其實也是擁有超強意志的感性女人。</p><p>撰文：林妙萍<br>攝影：郭賢興<br>服裝、場地提供：Lane Crawford（ifc）<br><br>李玟近年主攻內地，與美國、香港三地走。她早前回港在中環Lane Crawford舉行Good Feels講座，分享正面積極的人生態度，家姐Nancy伴在身邊，富豪老公Bruce亦低調在場支持。</p><p>有幾苦都不要怕</p><p>經常笑臉迎人，樂觀、自強不息的性格原來和她單親家庭長大有關，「我出生前，爸爸已經過身，媽咪一個女人要養大三個小朋友，好辛苦，she did it！有幾苦都不要害怕，你可以克服。」李玟非常有正面快樂的感染力，「先天後天都有，可能我喺屋企最細，我鍾意扮鬼扮馬令到身邊人笑、開心，見到媽咪開心我就會好溫暖、好開心。後天，我覺得一切都係一個態度，樂觀係一個自己的選擇，你可以選擇開心，亦可以選擇唔開心，全部睇你自己點揀。」<br>參加無綫新秀歌唱大賽，李玟獲得亞軍入行，今年剛好25年，走過四分一世紀的歌唱事業，當中的超亮點，包括2001年憑《臥虎藏龍》的《月光愛人》獲提名奧斯卡最佳電影歌曲獎、2016年參加《我是歌手》成為總冠軍。問她三個成就只能三揀一，會怎樣揀？她說：「嘩，好難揀，我可能會揀新秀，嗰時我18歲，我對我嘅世界、未來乜都唔知，只係知我好鍾意唱歌，對舞台好有feel，I feel for the stage，但唔知自己係咪made for the stage？因為當日參加咗新秀，我先有今日嘅機會成為歌手，由一個想像嘅畫面，變成真實。」<br>歌手路走得很順利，成為天后也嫁給愛情、跟富豪老公Bruce結婚，巨星朋友滿天下，李玟有否試過失意低潮？「低潮期絕對有，我係一個普通人，但人生係full of up and down，低潮時怎樣面對，我會不斷同自己講：you will survive！就算個結局唔好、係壞嘅，我都會接受，不會覺得係遺憾，而係當一堂必須上嘅課。」當然也少不了美食兼shopping的減壓治療，「唔開心時，就會食啲令我開心嘅嘢，好似菠蘿油。同埋我好鍾意去買鞋，我係大腳八，我鍾意買啲好靚嘅鞋，但如果唔舒服我就唔着，有啲嘥。」</p><p>下半場活在當下</p><p>上一次流淚不可以講，但李玟坦言自己是一個易喊的感性女人，好友失戀會一齊喊，看到相濡以沫的老夫妻廣告會不停喊，因為寫歌創作，就是需要敏感的一面，「最近去完朋友喺法國嘅婚禮，喺古老堡壘入面，我成日聽到個大鐘每15分鐘就噹一次，帶咗畀我好多新歌嘅靈感，人生其實就好似時鐘咁，噹噹噹咁不斷過。」人生的下半場，李玟坦言不想預期太多，只想活在當下，老公Bruce有兩個女兒，李玟亦希望和老公有愛情結晶品，今年4月，她公開承認做人工受孕，上天的禮物不可預期，「順其自然，如果有呢個緣份，會發生的，如果冇，It's Ok too。」</p><p>「承諾咗，就要做到最好」</p><p>李玟的火辣S身形、能應付不同曲風的強勁歌喉，背後全靠鋼鐵一般的意志，「《我是歌手》時比較誇張，每日兩餐，兩餐都係一模一樣嘅嘢，水煮豆腐、青菜同少少粉絲，因為我要我把聲最靚，所以唔要肉、唔要油、唔要炸、唔要甜，要係最best condition嘅聲線。」去年演唱會亦一樣，「第一場，我覺得個腹肌唔靚，冇乜線條，之後有一個月時間，我就搏命練，每日做700次sit up，兩星期就見到少少效，一個月就見到多啲。腹肌其實好容易練到，只要你有恒心同努力，好快得。」歌手、演員總有超乎常人的意志，「咁你承諾咗做一件事，就要做到最好，保持最佳狀態，係對工作嘅尊重。」</p><p>更多精采時尚內容，盡在 http://add.appledaily.com。 </p></body></html>