<html><header><meta charset="utf-8"><title>中環在線：太古A新主席「family matter」缺席業績會  - 李華華</title></header><body><h1>中環在線：太古A新主席「family matter」缺席業績會  - 李華華</h1><p>噚日好多間上市公司同一時間（下午4點）舉行業績會，仍無阻太古A（019）嘅吸引力，原因係今年45歲嘅太子爺施銘倫（Merlin Swire）7月1日擔正做主席後，首次主持業績會，好多記者想見佢真人，華華當然都有去朝聖喇，但點知佢竟然no show!</p><p>家族掌控鞏固大股東利益</p><p>太古解釋番，話唔係佢特登唔嚟，而係因為有urgent family matter，而且事出突然先至無預兆下缺席。<br>有位日本記者應該十分失望，以英文發問：「其實今日嚟，都期望見到Merlin，大家都知道施懷雅（Swire）家族控制住太古，可唔可以講吓個family matter其實係咩事？」<br>太古財務董事劉美璇回應話，其實係主席私人事務嚟嘅，冇補充太多，佢又話唔應該期望Merlin職位變更會有咩大變動，原因係過去10年佢都係太古非執董，本身好熟悉公司喇喎。<br>查實至今大家都未完全理解到施懷雅家族點解忽然咁hands-on，由第六代家族成員破天荒出任太古系主席一職，以往基本上係紅褲子出身打拼上去呢個位，有分析就話係家族直接掌控可以更加鞏固作為大股東嘅利益。<br>既然大家都咁想見佢一面，Merlin不妨考慮吓，安頓好family matter後，會一會傳媒喇。<br><br>李華華<br>mailto:LiWaWa@AppleDaily.com</p></body></html>