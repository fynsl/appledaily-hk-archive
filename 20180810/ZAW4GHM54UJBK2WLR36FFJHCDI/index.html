<html><header><meta charset="utf-8"><title>智取大市：風險胃納回升時 - 晉佳</title></header><body><h1>智取大市：風險胃納回升時 - 晉佳</h1><p>恒指用咗超過一個月苦守28000，指數未反映近兩周慘況。香港上市二三線股跟住A股跌，連續幾日每日跌三幾%，呢輪致命打擊令到大部分股份短期累積龐大跌幅，即使今個星期見到反彈，但都只係報返少少仇。<br>人民幣回穩預期出現，市場風險胃納亦開始提升，大跌股仍有反彈空間。究竟係逃生窗定係新轉機，稍後再決定。<br>小米（1810）、中興（763）、金蝶（268）一齊升，看似齊上齊落，但三股圖表趨勢各異，中興只係由低位反彈第一棍，至於金蝶喺恒指谷底反彈初期，已經率先破頂。金蝶作為SaaS（Software as a Service）概念股，你睇亞馬遜估值咁高（當然零售業務係更大殺着），就知市場對一間有收入增長潛力嘅雲概念股幾咁熱情。金蝶早喺2014年進入市場，早咗內地企業軟件界死對頭用友足足3年，於是金蝶股價遠遠跑贏用友。<br>每個板塊都只興炒一兩隻強勢股，皆因市場相信贏家全取。講雲概念大落後股，金山軟件（3888）係其中一員，不過，相信金蝶繼續跑贏，都未必等到金山大幅度追落後。再者，金山屬IaaS（Infrastructure as a Service）界別，對手係騰訊（700）、阿里，股價話過你聽，邊有着數。<br><br>晉佳<br> http://fb.com/advanceguy1 <br>本欄逢周一、三、五刊出<br></p></body></html>