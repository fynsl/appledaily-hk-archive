<html><header><meta charset="utf-8"><title>異動空間：熊市最傷算這種 - 魏力</title></header><body><h1>異動空間：熊市最傷算這種 - 魏力</h1><p>不止一次提過，熊市大跌唔會輸死，最傷係不斷博反彈，又不斷走唔切，最後在尾段絕望式下跌時全斬，輸錢更輸信心，到真見底之際，想出手都無能為力。<br>由2月初開始的量寬退潮市，至今維持半年，各位是否在等「熊二」反彈？答案是很可能不會出現。如此悲觀？實話實說而已。去年一路「慢牛」向上，有否出現雞犬皆升、全面皆股的「牛三」？及至2月至今，恒指用咗半年跌17%，對比2007年大牛市後，恒指3個月狂瀉三成，又算不算「熊一」？既然牛三、熊一全部缺席，如果你仍熱切期待一個幾千點升幅的「熊二」，是否不切實際？<br>參考恒指圖，2月以來，恒指每個月都出現一個超過1,000點的反彈，最持久為3月份的12天，最短癮為4月及7月份，只有5日。值得留意，反彈動力、日數似乎越來越弱，如果上周四28728點確認為反彈高位，則本輪只升了4日，漲幅1,124點，較7月下旬的升幅（1,338點）更少。<br>操作上，反彈頭兩日就算敢落注，都係雞仔注試水溫。何況新舊經濟股、增長股、防守股輪流做主角，要一矢中的談何容易？還是趁每次反彈，將手上爛牌打出去好過喇！<br><br>魏力<br> http://fb.com/2012jason <br>本欄逢周一、五刊出</p></body></html>