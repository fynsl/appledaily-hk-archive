<html><header><meta charset="utf-8"><title>魚樂無窮：兩個字KO神話 - 唐牛</title></header><body><h1>魚樂無窮：兩個字KO神話 - 唐牛</h1><p>教育股板塊噚日由天堂跌落地獄，長期佔據十大跌幅榜，事緣阿爺擬加強行業監管，限制併購活動等。一句說話總結，就係「國策KO神話」，最大鑊係噚日全部裂口低開，你唔自斷一隻手一隻腳，根本離開唔到災場。國策大於一切，所以除非係大升浪焗砌或者業績堅抽靚仔，否則我都盡量少沾手中資股。<br>「倉位冇教育股，成功避過一劫！」冇貨當然值得高興，但唔代表可以獨善其身。A股接近倒升收場，但港股無力反彈，下跌股份數目更是越來越多，原因之一，正是教育股大跌，令以其按倉炒作的戰友被追孖展，唯有焗掟其他股票套現。以上周三數據計，北水在楓葉教育（1317）、新高教（2001）、宇華教育（6169）持倉介乎11%至17%，總市值超過60億元，火燒連環船味濃，不得不防。<br>瑞港建設（6816）月初獲國企青島西海岸洽購控股，每股作價1.3175元，股份交易最新延至本周四（16日）完成，一旦落實，將觸發無條件強制性現金要約，青島西海岸個名好熟？冇錯，正是去年提出全購萬華媒體（426）那間。瑞港建設現價1.24元，潛在水位逾6%，入場風險有兩個︰1.交易告吹；2.一拖再拖。博定唔博，自己計數。<br><br>唐牛<br> http://fb.com/tongcow88 <br>本欄逢周二、四刊出<br></p></body></html>