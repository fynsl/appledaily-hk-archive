<html><header><meta charset="utf-8"><title>中環在線：一田「一姐」個個月飛日本 - 李華華</title></header><body><h1>中環在線：一田「一姐」個個月飛日本 - 李華華</h1><p>香港人鍾意去日本已經唔係咩新聞，日式百貨公司一田CEO黃思麗（Susanna），除咗工作需要飛去日本，私底下亦好鍾意去日本旅行，加加埋埋一年去足10到12次，即係一個月去一次！剛剛暑假，佢又一家大細去咗東京玩喇，佢話婆婆年紀大，希望多啲時間可以一家人去旅行，見到兩個仔女同婆婆玩捉魚仔，覺得好開心。</p><p>預仔女每人6,000蚊開學</p><p>Susanna話，每年會去日本滑兩次雪、夫婦倆人會去一次、一家四口去一次、連埋親朋戚友又會去一次、同朋友去一次，加埋飛去搞公事，其實一個月去一次都唔過份。<br>𠵱家一田部份分店搞緊開學展，Susanna話自己都預咗一對仔女每人要6,000蚊嚟開學，佢個人最着緊仔女嘅書包同枱燈，書包講求護脊，枱燈要防藍光，避免一對仔女近視加深，睇Susanna平時工作一臉認真爽直，一講起仔女就變得溫柔細心。<br>唔少香港虎爸虎媽都會趁暑假捉啲仔女去補習班，不過Susanna就唔同喇，由得一對仔女享受暑假。佢話，囡囡學業上未去到critical moment（重要時期），可以盡情enjoy暑假，至於仔仔仲有2年就考入大學，做媽咪的會比較着緊佢嘅學業，除咗游水，都要抽少少時間溫習。<br><br>李華華<br>mailto:LiWaWa@AppleDaily.com</p></body></html>