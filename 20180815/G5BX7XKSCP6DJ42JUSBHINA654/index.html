<html><header><meta charset="utf-8"><title>【add人物】劉心悠未長大</title></header><body><h1>【add人物】劉心悠未長大</h1><p>37歲劉心悠首部港劇《宮心計2之深宮計》上月播完，近期已火速投入新片，由向上爬的古裝元玥，變身非常貼地的靚女搬運工。劉心悠今次做訪問選擇題，入行14年近乎零緋聞的她，直認自己有愛情潔癖，心態上仍然未長大，想做一個小男孩。<br>撰文：林妙萍<br>攝影：周樂恒<br>化妝： Annie G.Chan of Annie G.Chan Make-up Centre<br>髮型：Eric Chow of Xenter</p><p>Q1：宮女vs公主<br>劉心悠：宮女。宮女可以自由自在啲，公主就成日要掛住儀態，唔啱我。<br>Q2：《步步驚心》 vs 《宮心計2之深宮計》<br>劉心悠： 《深宮計》！因為呢個角色對我挑戰大啲，由一個好細年紀做起，一路向上爬，集數亦比較多啲，難度高啲。<br>Q3：24歲vs37歲<br>劉心悠：37歲。呢個階段嘅我，更加懂得去體貼人、感恩，同埋會去珍惜身邊嘅事物，比24歲嗰個年紀聰明得多。其實，我心態上仲未長大，童心好似唔知幾多歲先，自己仲好似一個𡃁妹咁，但24歲時，有好多panic feeling。同埋，𠵱家健康我都幾滿意，so far so good！</p><p>愛情潔癖</p><p>Q4：愛情潔癖vs姊弟戀<br>劉心悠：愛情潔癖。我覺得我直情係啦，你睇我，仲唔係？不過，呢嘢樣都唔使太擔心，因為我都係未ready，我未長大呀！<br>Q5： 床戲vs癲婆<br>劉心悠：癲婆。兩樣都係我未演過嘅類型，咁床戲就係喺床上面做嘅戲，哈哈，咁我做過喇。我想做有肢體障礙嘅癲婆，好想試啲語言少啲嘅performance。<br>Q6：Wanna One vs Beyonce<br>劉心悠：Beyonce。佢由細到大嘅目標都好清晰，一直跟住自己嘅目標向前，佢好善心，係好啟發我嘅idol。<br>Q7：豬肉佬vs地盤佬<br>劉心悠：演戲嘅話，我會揀地盤佬。我好少食肉，見到咁多肉一齊好殘忍。我喺新戲係要做搬搬抬抬嘅，唔係好辛苦，我外形都fit到，有力嘅人唔代表要好有肌肉呀！<br></p><p>想做男人</p><p>Q8：男人vs女人<br>劉心悠：我想做男人。我係一個好boyish嘅女人，唔知點解做來做去都係啲好女仔嘅嘢，如果有boy，我會揀boy，因為我唔想長大。如果有得揀動物，我想做狗仔㖭！𠵱家做狗狗好幸福，成日俾人錫，俾人抱住出街，沖涼就咁攤喺度俾人沖，好好呀！<br>Q9：高跟鞋vs波鞋<br>劉心悠：波鞋。高跟鞋remind我開工，係開工鞋，波鞋就係放假嘅鞋。<br>Q10：長髮vs短髮<br>劉心悠：短髮。It's more fun、more playful，可以型、可以fun、可以亂、可以娘。可能我一入行就係長髮，基本上乜造型都試過，所以短髮好玩好多。</p><p>「麻煩大家笑多啲」</p><p>劉心悠由台灣來港多年，半鹹半淡的廣東話成為其標記，更連《深宮計》亦要為她度身訂做來自「外地」的宮女角色。其實有心人會聽得出，她由第一集到結局已大有進步，而她亦幽默到底，在網上開講做老師，挑戰廣東話急口令，「我好想分享，作為一個台灣人去講廣東話嘅難處係邊度，其實我一向好想work on點樣去減少口音，但原來唔得，都係一個特色！所以我以後會embrace我啲口音，麻煩大家笑多啲，我會學得快啲。」<br>至於有甚麼hidden talent？劉心悠說：「我乜用都冇喎，呢個係咪talent嚟？」苦思一輪，她才爆出特殊技能是閉上眼會看到七彩之色，「呢個係我學習冥想時，發覺合埋眼可以見到好多顏色，尤其係紫色，我以為自己有問題，仲走去睇眼科。」</p><p>更多精采時尚內容，盡在 http://add.appledaily.com。 </p></body></html>