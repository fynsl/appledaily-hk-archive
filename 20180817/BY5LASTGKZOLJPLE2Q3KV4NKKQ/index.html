<html><header><meta charset="utf-8"><title>【櫃員機迷思】渣打機變快咗？傳聞女人撳錢特別慢？</title></header><body><h1>【櫃員機迷思】渣打機變快咗？傳聞女人撳錢特別慢？</h1><p>櫃員機，雖然未必日日會去撳錢，但神奇嘅係每次都趕時間兼大排長龍，仲要前面班人個個手腳極慢用到2046。我哋就街訪咗大家用櫃員機最怕遇到邊啲情況。</p><p>第3位 排錯隊定打尖</p><p>櫃員機排隊方法有好多種。1部機1條龍，咁排法好似賭大細，唔一定人少嗰條隊就快，如果你前面嗰個人拎住成疊單瘋狂入數過數，就GG（gameover）喇！但如果1條龍排好多部機，有時又會有人懵盛盛唔知扮排錯隊定打尖。櫃員機點排隊最好?就好莎士比亞句「To be or not to Be」，係個永恒嘅難題。</p><p>第2位 櫃員機有垃圾</p><p>用得櫃員機，好多時都係本地人喇啩？但講到櫃員機衞生情況認真麻麻，櫃頂有飲品就成日都見，紙巾同單據都係通處丟，有受訪者仲話見過鍵盤位塞滿頭髮，希望佢唔係撞到污糟嘢啦！櫃員機有垃圾又核突又惡心，大家記得要有公德心。</p><p>第1位 無奈的等待</p><p>唔使估、又唔使inbox都知道答案，櫃員機最怕梗係等。有時前面嘅人好多操作，撳完又撳，嗰啲真係好想開口叫佢「再排隊啦！」。不過網上有網民就話，女人用ATM都特別慢，甚至話「女人」加「渣打櫃員機」係絕配，係慳時間嘅絕配啊！原來好多人都話渣打櫃員機特別慢。</p><p>去年動新聞都做過ATM撳錢速度實測，結果渣打櫃員機全港最慢，117秒、近兩分鐘先撳到錢。不過聽聞最近渣打櫃員機更新咗，我哋就再試多次，結果真係快咗唔少，從入卡到拎錢，33秒左右搞掂。渣打櫃員機都會快咗，女人撳錢慢都未必係一定嘅。<br><br>記者：司徒港燊、馬子聰<br>即Like全新飲食專頁【籽想好食】： https://www.facebook.com/food.appleseed/ </p></body></html>