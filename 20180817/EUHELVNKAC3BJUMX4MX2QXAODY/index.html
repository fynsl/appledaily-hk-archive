<html><header><meta charset="utf-8"><title>異動空間：「以毒攻毒」避難股 - 魏力</title></header><body><h1>異動空間：「以毒攻毒」避難股 - 魏力</h1><p>熊市寫欄，心情確實相當複雜，明知大勢向下，畀推介猶如叫人火中取栗，好似IGG（799）咁，業績、前景都唔錯，好不容易炒上10蚊樓上，但阿爺一句唔批新game住，一棍就插近1成。<br>叫人唔好買貨呢？收到的撈底查詢就更多！當小弟是燈還好，起碼閣下知道自己做甚麼；最怕就係唔睇文章之餘，又當股市係試手氣的地方，「上次望個市仲有29000㗎喎，無睇一排得番27000嘅，抵玩喎！」又或者「好彩隻吉利（175）我20蚊走咗咋！家陣平幾蚊買得番，正呀喂！」建議佢揸現金等機會，回覆往往是：「我有筆錢可以做長線投資，應該買咩好？」可能係「揸現金必然跑輸通脹」呢個概念太根深柢固。但今年如果閣下只係跑輸通脹，應該要大宴親朋兼還神，對吧？<br>整體而言，個市正逐級沉降，騰訊（700）高增長光環褪色；智能手機進入飽和期，舜宇（2382）、瑞聲（2018）要捱一排；大陸賣車連月倒退，吉利股價行後波；滙控（005）回購近尾聲，息都派埋，股價乏支持。債務高升之下，內銀、內房寒風陣陣。難怪資金要「以毒攻毒」避去中移動（941）了。筆者為證監會持牌人，未持有上述股份權益<br><br>魏力<br> http://fb.com/2012jason <br>本欄逢周一、五刊出</p></body></html>