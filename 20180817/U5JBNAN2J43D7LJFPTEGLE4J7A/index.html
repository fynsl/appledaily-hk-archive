<html><header><meta charset="utf-8"><title>中環在線：藺Sir沽清騰訊熊市喜迎孫女 - 李華華</title></header><body><h1>中環在線：藺Sir沽清騰訊<br>熊市喜迎孫女 - 李華華</h1><p>噚日「股王」騰訊（700）一度跌穿320蚊，有「開心果股評人」之稱嘅藺常念（藺Sir）都冇眼睇，一次過沽清手上所有騰訊股份，但藺Sir仍然好開心，梗係啦，皆因佢又做公公喇！藺Sir噚日喺facebook宣佈，佢第二個外孫女洋洋出世，仲上載咗洋洋嘅可愛照，恭喜晒！<br>藺Sir好開心話，仲未諗好小孫女嘅芳名，留番畀媽媽改，但小名洋洋，係取其喜氣洋洋之意。佢仲三句離唔開本行，鬼馬留言話洋洋「生於2018熊市」。 </p><p>「唔好諗住靠公公呀」</p><p>藺Sir覺得，港股已步入真正熊市，家陣最好沽清貨轉揸現金，最多買高息股同銀行股，穩穩陣陣。佢更話對騰訊已盡失信心，所以噚日沽清騰訊，一股不留。<br>佢喺騰訊未拆股之前已買入，成本價相當於家陣每股廿蚊，賺咗幾多佢冇講，但以噚日騰訊收市價325.8元計，利潤都相當豐厚喇，不過錢冇人嫌多，藺Sir話，如果以騰訊高位四百幾蚊計，足足賺少咗六位數，大呼好肉赤。問到賺咁多會唔會送畀洋洋做賀禮，藺Sir笑住話唔會，「唔好諗住靠公公呀」。<br><br>李華華<br>mailto:LiWaWa@AppleDaily.com</p></body></html>