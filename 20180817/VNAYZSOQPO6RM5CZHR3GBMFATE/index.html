<html><header><meta charset="utf-8"><title>爆相爆片：兩日冇換衫被認出快閃雌雄賊落網</title></header><body><h1>爆相爆片：兩日冇換衫被認出<br>快閃雌雄賊落網</h1><p>終於捉到喇！〈爆相爆片〉周二報道旺角有個大肚婆同男人，喺西洋菜南街一間影音店聯手「快閃」偷咗價值約600蚊配件，間舖頭事後公開CCTV片段及發通牒要求偷嘢嘅人自首。警方前日凌晨喺旺角拉咗嗰對雌雄賊，男嘅着墨綠色短袖恤衫、淺色牛仔褲同墨綠色帆船鞋；女嘅着黑色背心孕婦長裙、紅黑色波鞋。原來兩人一直冇換過衫，被街坊發現通知影音店職員報警拉人。<br>本周日（12日）晚上10點幾，着背心孕婦長裙嘅大肚婆企喺舖頭外貨架側邊一路食煙一路睇水，兩個人喺30秒內偷走4件價值約600蚊嘅「手機分插」等影音配件後走人，以為神不知鬼不覺，唔知道成個犯案過程同自己個樣已經俾舖頭CCTV影低。<br>嗰間舖頭姓盧經理批評大肚婆嘅做法係惡劣嘅胎教，原本應該即時報警，但可憐大肚婆可能要坐監甚至喺獄中生仔，佢同上司商量之後諗住畀個最後機會佢哋，喺網上公開CCTV希望佢哋返舖頭畀錢和解，結果佢哋冇出現，舖頭喺星期二晚報警。</p><p>大肚婆涉藏冰毒</p><p>至前日（15日）凌晨12點，盧經理收舖嘅時候收到巿民打電話通知佢，話見到嗰對雌雄賊喺朗豪坊對面嘅吉野家，佢同職員即刻過去，果然見到嗰對男女，「兩個幾日連衫都冇換」。個男嘅拎住袋吉野家外賣同大肚婆行去上海街小巴總站，佢哋一路跟一路報警。兩人上咗一架小巴，好彩差人及時嚟到叫返佢哋落車。<br>警方調查後，發現兩人原來係情侶，分別姓曾（45歲）及姓黎（35歲），佢哋涉嫌盜竊被捕。警方仲喺大肚婆身上搜到大約4克懷疑冰毒同少量懷疑白瓜子，佢另涉藏毒及管有第一部毒藥被捕。兩人已獲准保釋等候調查，下個月向警方報到。</p></body></html>