<html><header><meta charset="utf-8"><title>【馮仁昭四圍超】離港探仔過68歲生日阿倫帶曉風拜候阿Sam</title></header><body><h1>【馮仁昭四圍超】離港探仔過68歲生日<br>阿倫帶曉風拜候阿Sam</h1><p>譚詠麟（阿倫）同許冠傑（阿Sam）合體嘅一連11場演唱會，前晚喺紅館順利完成，王家衛夫婦、梁漢文、蔡一傑同郭藹明等捧場。下個星期四係阿倫68歲生日，唔少觀眾派利是畀佢預祝。完場後佢哋喺後台搞祝捷會，阿倫話唔捨得：「遲啲我哋有巡迴，因為有啲job定咗喺年尾，所以要夾一夾時間。」阿Sam話自己做巡迴冇問題，已經習慣。</p><p>幫手湊孫</p><p>阿倫提到今次演唱會後，同阿Sam關係變成一家人，更試過幫對方湊孫，又讚阿Sam孫仔好可愛墜手，阿倫仲讚阿Sam老婆好客氣：「唔知係咪驚我瘦得滯，送咗一大籃朱古力畀我，嗰度有成幾百粒，我同啲工作人員一齊食。」問到有冇見過阿倫個仔曉風？阿Sam搞笑話：「只係睇過啲相，未見過廬山真面目。」阿倫即話：「佢喺外地做嘢，一返嚟就叫佢即刻拜候你。」<br>問到阿倫點慶祝生日，佢話唔喺香港過，問到係咪去搵曉風慶祝？阿倫笑住話：「多謝關心，下個禮拜放假㗎喇，去亂食嘢。」阿倫講過唔會喺偶像面前講大話，不過阿Sam未追問，阿倫已同佢講：「我連你都會呃住先！」<br>撰文：馮仁昭</p></body></html>