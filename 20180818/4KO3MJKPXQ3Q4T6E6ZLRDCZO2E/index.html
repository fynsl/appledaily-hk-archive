<html><header><meta charset="utf-8"><title>食客：似計時炸彈喺隔籬</title></header><body><h1>食客：似計時炸彈喺隔籬</h1><p>【本報訊】對於有飲食業前線員工僅得20分鐘吃午飯兼設有計時器倒數，不少市民都表示難以接受，有人形容這樣吃飯像被人監視，有點似坐監，又似奴隸，有女食客更指食店員工這樣吃飯「好似有個計時炸彈喺隔籬」，大多數人認為一小時吃飯時間較合理，即使飯鐘再短也不應少於半小時。<br></p><p>員工：吃太急好似吞落去
</p><p>20分鐘午膳兼有計時器倒數的魚米家無回覆《蘋果》查詢，但不少員工在受訪時為僱主護航，指公司肯為員工提供免費膳食及有薪飯鐘，絕非無良，「的確係得20分鐘（食飯），但若冇客可以坐耐啲，經理唔會鬧……我哋食飯時間有人工已經好好，出面有好多食肆畀你食一個鐘又點吖，但係冇人工㗎，仲要你出去畀錢食」。中環一分店員工亦指：「倒數鐘其實只係做個樣，我哋有時都會食半個鐘，經理唔會理。」<br>但亦有女員工坦言20分鐘午飯時間不太足夠，有時吃飯太急「好似吞落去咁」，故她希望飯鐘可增至半小時，但她指不敢奢望增加福利。<br>而在譚仔雲南米線分店，記者發現員工亦只得20分鐘吃飯，並受電子鐘「監察」，員工吃飯甚快，還可邊吃邊傾偈，有女員工更帶來私伙豆鼓鯪魚罐頭加餸。有員工向記者笑說：「的確只有20分鐘食飯，但一日有兩餐食，都算係唔錯……不過如果老闆肯畀多啲時間，例如有半個鐘食飯就好喇。」<br>■記者徐雲庭、金敏琍</p><p>市民心聲</p><p>飲食業從業員阿濤：<br>飯後應該休息一陣先做嘢，要有一個鐘用膳時間先合理。</p><p>伍小姐：<br>若用膳時要用倒數器計時，壓力太大，好似俾人監視咁，同坐監冇分別！</p></body></html>