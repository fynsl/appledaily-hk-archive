<html><header><meta charset="utf-8"><title>港故事：餅女爆粗　老店逢春</title></header><body><h1>港故事：<br>餅女爆粗　老店逢春</h1><p>近日，粗口月餅於網上引來熱烈迴響，餅店第二代接班人孫芷玲（Naomi）6年前接手，OL由辦公室走入餅房，與母親傳統想法激烈碰撞，情緒曾陷於崩潰，修讀藝術的Naomi於是在曲奇餅上繪畫發洩情緒，出奇地受年輕顧客歡迎。32歲的她甘於留守老店，只因不忍亡父的畢生心血白費，憑創意無限，擦出新火花！</p><p>「我唔係老闆，我只係太子女！」接手華爾登餅店6年的孫芷玲心中，餅店老闆依舊是9年前肺癌離世的父親。家住西環，舖也在西環，留守舊區的Naomi十指塗上鮮色指甲油，跟老店格格不入。<br>原本任職市場推廣，6年前剛升職，便接獲母親命令要回舖幫手，當時年長兩歲的兄長欲於鴨脷洲開分店，守護舊店的重任，便落在自己身上，「其實接手半年前已知要回舖幫手，但一直拖住唔想辭工，真係唔想返去！」</p><p>「華爾登（Wellton）係阿爺個女朋友嘅英文名。」
</p><p>1984年，華爾登餅店於皇后大道西創立，「華爾登」這西化的名字，於當年算十分摩登，原來背後關乎孫芷玲爺爺的風流韻事。事緣當年孫氏夫婦不夠錢開店，向孫老先生商借，因此店名亦由老人家決定，「阿爺有兩個老婆，一個女朋友，華爾登（Wellton）就係佢女朋友嘅英文名。」然而，餅店的英文名只直譯作「Wah Yee Tang」，大抵也是為兩位妻子留點面子。<br>「同阿爸比，我係hea做！」Naomi直言，從小已知舖頭生意好，同學亦羨慕不已，「我梗係自豪啦，淨係夥計都10幾人，每日放學，阿媽就拎張500蚊畀工人帶我哋去玩！」童年的吃喝玩樂，父母全都缺席，因此兩兄妹與父母的感情並不親密，「我直情唔記得童年有佢哋存在。」<br>於孫芷玲記憶中，父親勤力如牛，每天只埋首工場，9年前確診患癌至離世只有短短9個月，化療期間身體虛弱，需以輪椅代步，仍堅持每天回店視察，孫父對店舖的重視及留戀，女兒謹記心中。「阿爸好勤力，亦都好保守！」孫父當年有能力買舖亦不敢出擊，最終錯失時機，港鐵西港島綫開通，租金大幅飆升至8萬6千元，老店不勝負荷，3年前遷到第二街現址，租金3萬多元。</p><p>「返舖頭3個月，日日同阿媽鬧交。」
</p><p>回首過去，孫芷玲只於中學時偶爾到店負責收銀，製作過程一竅不通，辦公室OL走入老餅店，現時主要負責構思新產品，兩年前加推綠茶豆沙餡及無糖紫薯餡月餅，親力親為自己製作，華爾登以曲奇餅馳名，孫芷玲將曲奇餅改良，減少一半份量，並以全蛋白製作，更加健康。不少年輕顧客亦會預訂曲奇作散水餅，餅上的顏色、圖案、字體，皆由孫芷玲負責。<br>熱愛藝術的孫芷玲坦言，眼見餅店老舊的裝潢「真係想死」，無奈礙於母親反對花錢裝修，拒絕改變，加上不情願下接手，孫芷玲內心的壓抑卻無處發洩，「返嚟頭3個月日日同阿媽鬧交！」孫母灰心下選擇放生愛女，「你咁唔開心，不如算啦！」丈夫病逝後，當年51歲的孫母，從收銀處走入工場，學習造餅。<br>年輕人毅然加入30年老店，與上一輩及老師傅的舊想法，難免產生激烈碰撞。華爾登出名的曲奇餅，出爐後，Naomi皆會逐件檢查再入盒，發現有雞蛋殼的皆會丟棄，「一、兩塊我會算數，多我會出聲，蛋殼喎，做壞咗個招牌點算？」某次店舖加租，孫芷玲提出加價，母親反對，「唔加價點交租呀？」要計算店舖收益，亦要守着30多年的家業，Naomi壓力爆煲，曾經拉上閘門大哭發洩。<br>別看今天的孫芷玲快人快語，原來過去不擅辭令，只愛埋首於畫紙及設計圖上，接手餅店後的負面情緒，孫芷玲創作出新款曲奇，並於餅上繪畫及寫字，放於店中展示，無心插柳下大受年輕顧客歡迎，「放喺架上面嘅唔賣㗎！」不少人預訂作散水餅，早前，有任職環保團體的客人預訂30件78元的曲奇餅，更指定每塊寫上不同字句，令她大受感動，由製作至後期皆一力包辦，「我發覺唔需要用咁大塊，建議佢買30蚊塊嗰種。」算倒米嗎？「咁大塊寫咁少字，出嚟效果唔靚嘛！」</p><p>「If you think you can，you can！」
</p><p>「If you think you can，you can！」（當你認為可以的時候，你就可以做到）是孫芷玲的座右銘，父親離世後，母親闊太生活不再，「心痛㗎，佢都60歲！」孫芷玲接手後，多次勸母親退休，惟對方仍放心不下，每天上午皆回舖坐鎮，現時售賣的唐餅及月餅皆出自孫母之手。「佢出咁多產品，唔係隻隻都賣得，大佬，要成本㗎，但話極都唔聽！」然而，孫母不屈不撓，支撐女兒繼續守着這老店。</p><p>童年回憶</p><p>■幾近絕迹的車輪包，售$8。</p><p>■坊間少見的懷舊荷蘭撻，一個$7。</p><p>■小時候的早餐——紙包蛋糕僅賣$5。</p><p>■經典果醬菠蘿蛋糕，每件$6。</p><p>港故事</p><p>有些人有些事，越是美好越留不住。本土手藝、傳統行業、街頭老店，都帶給我們生活的溫度和記憶的厚度，如果你知道有這樣的故事，歡迎提供。（致電或WhatsApp 6383 6568 註明「港故事」）。</p></body></html>