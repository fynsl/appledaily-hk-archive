<html><header><meta charset="utf-8"><title>【發燒專科】秘密基地變LEGOLAND　銀芽麻甩喪砌變形機械人</title></header><body><h1>【發燒專科】秘密基地變LEGOLAND　銀芽麻甩喪砌變形機械人</h1><p>【發燒專科】<br>LEGO和機械人──是不少大小男生必定喜歡的玩意，溝埋一齊，唔會變瀨尿牛丸，卻會引發出無限創意。十多個70後、80後大男人，在新蒲崗建立秘密基地，一有時間就去密密砌，機械人作品隻隻有型有款，形神兼備，不少更突破LEGO界限，又變形又合體，他們說：「因為機械人都會發出『銀芽、銀芽』的聲音，所以我們就叫做『銀芽騎士團』！」夠晒霸氣！</p><p>「其實起初都只係喺買LEGO零件的店認識，講起大家都鍾意砌機械人，便開了個WhatsApp group交流，玩玩吓便提議租一個地方，一起交流……」明嘅，LEGO玩具一向係屋企嘅入境違禁品，加上見到你哋咁多零件同作品，想唔組個秘密基地都唔得啦。據他們說，「組織」於2015年成立，「我們大部份都是70後，所以我們的機械人作品，大多是八九十年代的卡通。」高達、三一萬能俠、變形金剛等，應有盡有。他們指玩法大多是「MOC」，即是My Own Creation，運用LEGO零件，自由創作另一件作品；亦有挑戰「AMOC」，即Alternative My Own Creation，利用原本官方套裝的零件，創作出新作品，難度可謂更高。<br><br>「機械人有很多細節位，用LEGO很難呈現，要多花心思，有些人可能會選擇『剪件』、改色，甚至用『老翻』件，但我們堅持不會這樣做；所以有時唔好話砌，連搵啱色嘅零件都有難度。」他們也會以真實玩具作參考，一些變形較簡單的舊款超合金，亦是參考對象。除了變得，他們亦追求形態，變完要靚、無空隙，結構設計是最大難題，「我們會不停改，有新想法會改，有新出零件啱用，又改；所以你看到的作品，有些可能已改過十幾廿次，砌幾年都可能仲砌緊！」</p><p>人仔是靈魂　緊貼港漫「實體化」</p><p>神似、變得靚是基本，但原來還有一個大家都注重的重點，「機械人卡通入面，多數都有一位駕駛員，在LEGO世界中，人仔可說是靈魂，很多載具都坐得入個人仔，所以我們的機械人，大多以此為基本目標。」原來，眾人都有印上自己樣子的專屬人仔，放進自家作品，如同圓小時候駕駛機械人的夢想。最近，香港漫畫家葉偉青畫了《香港重機》，講述香港交通工具變成機械人，畫冊一出，當然立即成為「銀芽騎士團」的目標，「見到葉Sir畫得咁靚，即刻覺得可以用LEGO將它們實體化，所以未問作者，團員們已開始創作；幸好最後葉Sir都非常喜歡，更親自來到基地與我們交流！」他們指，與幾年前相比，今時今日砌機械人已容易得多。皆因近年LEGO推出了不少活動性高的零件，其中一些較細的ball joint，更是砌關節時極常用到──以它們作為骨架，再加上配件、裝甲等，有如砌模型一樣。「其實創作機械人，除了要有自己想法，更重要是參考別人的作品，所以我們不時會一起討論新砌法，甚至拆開別人的作品來研究，哈哈！」</p><p>Facebook：銀芽騎士團 Silver Sprout Moc<br><br>記者：韓繼聰<br>攝影：許先煜</p></body></html>