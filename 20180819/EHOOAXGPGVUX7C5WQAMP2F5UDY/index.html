<html><header><meta charset="utf-8"><title>【娛樂人物】情歌王子下月60歲冥壽長兄陳百靈　當我想起陳百強</title></header><body><h1>【娛樂人物】情歌王子下月60歲冥壽<br>長兄陳百靈　當我想起陳百強</h1><p>「當我想想起你，仍像昨天一般深愛你！」情歌王子陳百強（Danny）在二十五年前不幸離世，令不少歌迷大感惋惜。下月7日是他60歲冥壽，胞兄陳百靈早前接受訪問分享Danny生前軼事，Danny身邊一直不乏紅顏知己，但都只是把他當作弟弟。反而曾為Danny填詞的唐書琛大爆當年他拿着心儀女孩的照片，嚷着要寫歌獻給女神，經典歌《愛沒有不對》亦就此誕生。<br><br>撰文：祖李</p><p>下月7日是陳百強的60歲冥壽，今年亦是他逝世25周年，他的歌聲、才華即使相隔近三十載，依然讓歌迷難以忘懷。Danny的大哥陳百靈及好友唐書琛等早前作客港台節目《舊日的足跡》緬懷Danny的生前點滴。<br>「就算愛沒有不對，怎麼不可相對……」在Danny的《愛沒有不對》歌詞中，有一種欲愛不能愛但仍要愛的無奈，原來也是Danny的情路寫照。Danny的情歌大多哀怨纏綿，但陳百靈從未聽過弟弟拍拖︰「Danny有好多紅顏知己，好以鍾楚紅、張曼玉同梅艷芳，不過個個都當佢係細佬，至於佢同翁靜晶嘅傳聞，我都係喺報章睇到，但從來冇見過，佢亦冇講感情事。」</p><p>憑歌寄意送贈女神</p><p>《愛沒有不對》的填詞人盧冠廷太太唐書琛卻說出另一個故事，原來這首歌是Danny憑歌寄意，獻給心中的女神：「我哋約喺唱片公司見面，我坐喺梳化上等佢，陳百強攞住一張女仔相『飛』入嚟，坐喺我身邊，成個人黐住我，畀張相我睇，相入面個女仔好可愛，係圈外人。佢問我意見，問我靚唔靚，仲好坦白佢內心感情。Danny寫咗首melody畀我，要我為佢寫出心裏面嗰份愛，獻畀女神，當然我都有加鹽加醋。」<br>Danny早在79年入行，同年推出大碟《眼淚為你流》，陳百靈對此甚為難忘，皆因當時Danny與羅文到英國表演，但卻整天神經兮兮，不停打電話回港問銷售情況。Danny緊張工作之餘，亦甚為緊張親人，陳百靈當年每天拿着紙袋上班，Danny見狀就為大哥送上一個名牌手袋：「Danny睇唔過眼，就將佢嗰個，只係用咗個幾月嘅LV名牌手袋送畀我。我用咗十幾年，換過幾次拉鏈同手把，用到變咗『鹹菜』，𠵱家就珍而重之咁收藏。」除了手袋，Danny也為大哥送上衣服，不過陳百靈卻笑說無福消受：「佢每件衫都大兩個碼，佢有送衫畀我，但我唔敢着，無福消受。」<br></p><p>澄清同張國榮關係</p><p>Danny與張國榮曾屬同一經理人，又合作電影《喝采》及《失業生》，但兩人多次傳出不和。陳百靈為Danny澄清：「其實Danny同張國榮係好朋友，我見過佢哋喺麗晶一起飲下午茶，佢哋之間冇乜猜忌，不和係外間傳聞箒。阿強昏迷嗰陣，張國榮都會嚟探病。」<br>陳百靈指Danny生前其實有個心結，就是希望得到父親的認同︰「佢覺得爸爸唔欣賞自己，後來佢為咗討爸爸歡心，就學唱一首粵曲。如果Danny依然仲在世，60歲嘅佢一定仲好有型，可能仲喺樂壇好活躍，同譚詠麟一樣繼續扶持後輩，我以呢位弟弟為榮。」</p></body></html>