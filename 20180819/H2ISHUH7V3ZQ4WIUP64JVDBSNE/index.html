<html><header><meta charset="utf-8"><title>關愛座之父　心痛設計掀批鬥希望有天不再需要它</title></header><body><h1>關愛座之父　心痛設計掀批鬥<br>希望有天不再需要它</h1><p>【讓座之爭】<br>從關愛變批鬥，優先座由推廣讓座變成留座，退休九巴員工鄭桂興是當年引入關愛座的團隊骨幹，直認批鬥座的出現實屬始料不及。當年設立關愛座有段古，原希望提升巴士安全，減少長者因心急落車跌傷風險，故在車門附近設關愛座鼓勵讓座。不過他強調乘客人人都有不同程度需要，關愛座原意「從來都唔係留座」，旨在呼籲乘客關心其他有需要人士，讓座爭拗大多始於「唔夠關愛」，若懂得易地而處其實「冇乜好拗」。<br>記者：鄭啟源</p><p>「聽到連讓座都搞到上新聞，件心血研究搞成咁，都真係幾心痛」。今年69歲的鄭桂興，退休前為九巴安全及服務質量部高級經理，2010年加入九巴，負責「諗計」減低意外數字。當時各種涉及九巴的意外之中，乘客在巴士車廂內失平衡跌倒個案佔一半，長者更佔失平衡個案中的三分一，部門其中一個任務，就是想辦法減少「老友記」跌傷風險。<br></p><p>原意為減長者跌傷風險
</p><p>引入關愛座研究歷時約半年，鄭桂興說，當時內部曾對長者在車廂失平衡原因做研究，「一來佢哋心急，怕落車落得慢；二來長者出門通常唔係拎枴杖就會拎住一袋二袋，冇手捉實扶手；同埋唔少長者都貪巴士上層視野好，鍾意去上層坐睇風景」。碰巧他當時到訪英國探望在當地讀書的長子，留意到當地巴士已為長者及有需要人士設優先座，便覺得可以借鑑。<br>根據九巴網頁過去新聞稿，九巴在關愛座實施一年，曾公佈首年成效，2011年涉及65歲或以上長者的巴士意外總數，按年減少了一成；涉及長者在車廂中失平衡個案，在同期間更下降15%。<br>「我唔敢話計劃成功，只係覺得未算失敗得晒」。鄭桂興說，留意到網上不時出現使用關愛座起爭執短片，感到相當心痛，認為公眾對關愛座使用方式出現誤解。其中一段片段令他印象尤深，片中長者與坐在優先座上的女士爭執，長者要求女士讓座，但女士反駁正值生理周期感到不適，也有使用關愛座需要，不滿因而被長者責罵。<br>鄭桂興為關愛座使用「攻略」作出解說，「絕對唔係留座，任何人都可以坐，唔係禁坐，亦唔係批判（鬥）座」。他說，巴士車廂座位數目有限，明白每人對座位都會有不同程度需要，「關愛座作用係想大家留意，身邊係咪有人比你更加有需要，喺嗰刻讓座畀有需要嘅人」。<br>在設計關愛座時，項目團隊曾考慮過，當有需要人士多於4人，關愛座是否要定出使用的優先次序，最後想出一招，「留意一下關愛座頭枕背後有一隻手嘅圖案，寫住『你也可以讓座』。其實就係想話畀後面其他乘客知，車上面咁多個位都可以讓，任何乘客都可以關懷車上面其他有需要人士」。<br></p><p>易地而處　「人哋返工好攰」
</p><p>鄭桂興續說，乘客就讓座問題發表意見前，其實最好先考慮對方是否也有難處，「可能人哋返工返咗成日都好攰，唔可以淨係從自己觀點出發」。他又批評，動輒拍片有如誇大問題的武器，「全架車都唔係嗰4個座位可以讓。除咗拍片，係咪可以考慮建議其他乘客讓個位畀其他人呢？」<br>對於有立法會議員曾煞有介事要求立法強制要求讓座，鄭桂興直斥多此一舉，若社會真正有關愛文化，「全架車所有乘客都會主動讓座，就連關愛座都功德圓滿可以取消，呢個亦都係我最大願望」。他又笑指，自己乘坐巴士時亦曾獲學生主動讓座，「所以算係失敗唔晒㗎」。</p></body></html>