<html><header><meta charset="utf-8"><title>3000　vs　690 - 左丁山</title></header><body><h1>3000　vs　690 - 左丁山</h1><p>在投資論壇碰到陸東，陸東公開講佢個人揸得最多嘅股票，只買不賣嘅，就係港交所與金沙。港交所大家都明白吖，博呢隻股得益於未來滬港通，深港通，以至債券通各方面大大增加香港市場成交額吖嘛，咁講係長遠一啲，但投資策略之一就係長期持有，唔好成日做即日鮮，月月鮮，成日掛住換馬，否則猛咁蝕交易費用，甚至左一巴、右一巴，好時年，得個做字，環境逆轉就得個蝕字。<br>金沙呢？陸東話根據拉斯維加斯幾十年來數據，賭場長期表現靠博彩以外嘅收入，當然，貴賓廳收入，中場（散戶）收入係好重要，但博彩銀碼長期嚟講會達到天花板（ceiling），於是聰明博彩公司會盡量發展會議、酒店、家庭娛樂及演唱會等業務。呢方面，美國金沙做得最多最成功，正在將經驗轉移至澳門金沙，已初見成效，故此呢隻股值得長期睇好咁講！<br>陸東係以前瑞銀嘅星級分析師，現在係中港通資產管理有限公司嘅首席投資總監，買賣股票叻過一般人，既然夠膽向幾百人出席嘅論壇公開講，「港交所、金沙，我揸到一褲都係！」可見信心十足，那理得短期股價波動。問佢貿易戰等事，佢話投資市場總會不時出現風風雨雨，長期投資者最緊要企定，唔好畀人震倉！<br>長期樓價又點睇呀，陸東指出，本港樓價與中位入息比率已經高達19.4倍（2017年年尾數字，現在更高），創歷史新高；家庭負債與本地生產總值比率在2017年底升至69%，係歷史新高，總不能不調整而不斷上升啩？陸東言下之意，就係本港樓價越來越臨近調整邊緣，催化劑可能係加息。財政司司長陳茂波出席論壇致開幕辭，本以為佢講五分鐘客套話就過場，點知司長好認真咁檢討本地GDP第二季數據、今年趨勢，跟着講埋美國九月多數加息，香港要看情況跟隨。我哋睇司長之講話神情與身體語言，在現場感受到今年九月本港銀行好難唔加息咯，如果聯儲局加息嘅話！上星期已有幾間大銀行增加P按、H按利率，到咗9月，滙豐、中銀、恒生嘅最優惠利率大有可能調整上升0.25厘，或會影響樓價升幅。目前香港樓價點解咁堅？除咗超低息環境之外，陸東提出了兩個數字；1985至2000年，香港填海3000公頃，此段15年時期，樓價穩步上揚至1997年爆破；由2000至2015年也是15年，期內香港填海690公頃，只係前15年之23%，而樓價大幅度上升，遠超九七年水平，道理一字咁淺啦，土地供應不足，預期樓價必漲！</p></body></html>