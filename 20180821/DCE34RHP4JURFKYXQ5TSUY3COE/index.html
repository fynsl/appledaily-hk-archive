<html><header><meta charset="utf-8"><title>金手指：向林偉駿致敬！ - 孫柏文</title></header><body><h1>金手指：向林偉駿致敬！ - 孫柏文</h1><p>好多年前，孫柏文同火燎森喺商台主持一個叫「星火燎原」。有日，火兄就提議講佢啱啱幫親過嘅一間新零食店。產品好特別，又平。間嘢嘅名？759阿信屋。<br>當時，阿信屋分店數目唔過十間，連母公司CEC（759）嘅年報，都係用咗幾十字去交代營運情況。我哋係全港第一間傳媒訪問老闆林偉駿。<br>仲記得，當林老闆答完我點搞供應鏈控制，點即時知咩賣得，訂貨又點反應時。我預言話：「你隊IT一定遲早俾人瘋狂挖角。」幾年後再訪問佢，佢都突然間話：「老孫，你記唔記得你個預言？」我尷尬答：「我日日都好多預言，未必記得晒。」佢笑住答：「你話過我隊IT會被瘋狂挖角。真係不幸言中。」<br>林老闆搞嘅阿信屋，應該係近十年香港最大嘅奇蹟。唔係齋話分店數目、營業額等，而係喺一片學者、左膠、大律師話超級市場壟斷係冇可能有自由市場解決方法嘅咆哮聲中，殺出今時今日連柴米油鹽都賣嘅阿信屋，令該行業出現遍地開花嘅景象。今日，已再聽唔到班抽水王出來話得惠康、百佳。<br>不過，我對CEC嘅前景，係憂心。因之前分散咗注意力，搞散咗個brand。我哋香港人覺最可惜嘅，就係好期待林老闆將阿信屋重振旗鼓，再闖高峯。因阿信屋嘅核心賣點，係不斷試賣新嘢，即係會好多時賣錯嘢。林老闆去咗，內部有冇人可揸旗後有勇氣不斷試錯？喺填鴨式教育出來嘅幾代，唔使孭鑊係常識啊。希望CEC掂。<br><br>孫柏文<br>獨立股評人<br> http://fb.com/shuen <br>本欄逢周二刊出<br></p></body></html>