<html><header><meta charset="utf-8"><title>中環在線：張敬軒賣樓　賺得唔會多 - 李華華</title></header><body><h1>中環在線：張敬軒賣樓　賺得唔會多 - 李華華</h1><p>英皇旗下歌手張敬軒三年前豪擲千萬上車，花費1,530萬元買入北角天后廟道56號一個逾千呎、樓齡62年嘅舊樓，當時買入呎價近1.5萬元，無論樓價及呎價均創下呢座物業新高，至今紀錄仍無人能破。<br>噚日有地產代理報料，指軒仔剛放售呢個天后廟道舊樓，實用面積1,029方呎，開價1,650萬元，跟佢2015年7月買入價比較，只略高7.8%，同期整體樓價就升咗三成。<br>據中原成交紀錄顯示，呢座大廈一個同面積單位，今年5月成交價只係1,380萬元，比軒仔三年前買入價平150萬元。代理估計，如喺最理想情況下以叫價賣出，計及佣金和釐印費等，七除八扣後淨賺約31萬元。<br>軒仔當年買樓後，自爆係靠老闆楊受成借首期先上到車。據資料，佢買樓後向一間私人公司「PACIFIC QUEEN LIMITED」做樓按，呢間董事係澳門勵駿（1680）主要股東李志強嘅太太王海萍。<br>土地註冊處資料顯示，呢座大廈多個單位包括軒仔層樓在內，因屋苑範圍內一幅土地有整體或局部坍塌危機，2016年被屋宇署「釘契」（俗稱有Order），有關命令至今仍未被解除。<br>李華華<br>mailto:LiWaWa@AppleDaily.com</p></body></html>