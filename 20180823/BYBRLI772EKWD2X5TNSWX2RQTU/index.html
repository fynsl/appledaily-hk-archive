<html><header><meta charset="utf-8"><title>填海二千公頃 - 左丁山</title></header><body><h1>填海二千公頃 - 左丁山</h1><p>此日午飯後步行，行到身水身汗之時，經過中環街市通往恒生銀行之行人走廊，市建局正在翻新中環街市，叫做保育喎，實情多鬼餘，老早將街市拆咗興建甲級商廈好過。中環好缺乏甲級商廈，故此街市隔籬嘅中環中心畀炒家買入，分層拆售，千六七呎一個寫字樓單位賣七千幾萬，貴成咁，租金水漲船高，唔怪得外國律師樓都要搬出中環。相信中環中心最後只會剩番一樓商場賣唔去，呢個商場只有上班一族出入，辦公時間人流稀少，舖頭除咗新城電台嘅播音室，其他全部係小型麵包店、咖啡店、三文治店，及快餐店大家樂（星期六日不開門），連郵局都執埋，邊個會在此買舖收租，投資眼光就不敢恭維。<br>街市走廊有舊中環圖片展覽，附加說明，對中環街道歷史唔熟嘅話，不妨慢行欣賞。其中有一幅圖片，係1895年之中環，當年建築物，已不復存，努力猜想之下，左丁山以為係今日之皇后大道中近上環地點，前臨維多利亞港，海旁有大塊空地，作貨船上落貨之用，當年還未有干諾道中。<br>123年前之中環當然與今日大大不同，即使到了1971年，左丁山到聯邦大廈返工（今日之永安集團大廈），在統一碼頭落船（即今日之交易廣場三期），海皮還是在干諾道中，香港經濟自1842年後，不斷轉型，商業用地及住宅用地需求大增，於是中環不斷填海，海邊由水坑口一直伸展到今天之信德中心，直至維港不能再填為止。過去百幾年，香港唔係靠填海，如何有地發展成為世界級城市？<br>維港既然已填到自然限界（natural limit），在維港以外填海，如「團結香港基金」提出的強化「東大嶼都會」計劃，填海2000公頃，便值得政府積極考慮，土地供應專責小組也有填海的選項，與其在不同地區填海，到處「惹火頭」，與區議會、區議員及環保組織硬拼，倒不如集中精力財力，一填便是2000公頃，聚焦於東大嶼，更可省下不少寶貴時間。據「團結香港基金」的建議，填海土地之住宅用地，七成用來供應資助房屋，有望打破香港人現行的「理性預期」心態，擊破「買樓要趁早，行慢執輸晒」的概念，令今天樓價不斷上升的情況，逐漸冷淡下來，令樓價逐漸平穩，不至於急升。林鄭月娥有好打得之稱，有沒有膽量與器量接納填海2000公頃的理念呢？還是在18個選項中轉來轉去，受困於已知的制約呢？十月施政報告，或有答案。</p></body></html>