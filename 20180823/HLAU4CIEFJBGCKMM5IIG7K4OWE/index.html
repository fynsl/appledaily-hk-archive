<html><header><meta charset="utf-8"><title>中環在線：滙豐保險文德華講廣東話贏掌聲 - 李華華</title></header><body><h1>中環在線：<br>滙豐保險文德華講廣東話贏掌聲 - 李華華</h1><p>滙控（005）近年落力發展保險業務，為表現出推動香港業務增長嘅決心，噚日滙豐保險就做rebranding！滙豐保險香港行政總裁文德華（Edward Moncreiffe）宣佈，滙豐保險嘅英文名改為HSBC LIFE。</p><p>升職一年即rebranding</p><p>文德華係英國特許保險學院的認證保險師，早於2005年已經加入滙豐，舊年9月升為保險一哥，一年唔夠即刻做嘢，由rebranding行先。<br>佢仲識得𠱁香港傳媒，噚日講講吓英文，突然用半鹹淡廣東話，講咗句「承諾之後，才是承諾開始」，獲得全場掌聲。佢承諾，將會努力學廣東話，希望下次可以全程用廣東話做簡介咁話。<br>佢又順便推新產品，新產品係保監局6月豁免相關要求後，首隻免財務需要分析（FNA）嘅產品。客戶唔使落分行做冗長嘅FNA，上網自行選擇每月供款金額並投保，5分鐘就搞掂，兩、三日內就會收到銀行發出嘅SMS，7日內獲批。<br>文德華賣花讚花香，話對銷情極之有信心，至於未來有乜目標？佢就話會繼續擴闊網上銷售渠道，期望未來一年，將網上投保產品，由目前3隻加到6隻。<br><br>mailto:LiWaWa@AppleDaily.com</p></body></html>