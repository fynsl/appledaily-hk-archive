<html><header><meta charset="utf-8"><title>恒指7月至今跌4%貿戰無阻美股破頂　港股料持續跑輸</title></header><body><h1>恒指7月至今跌4%<br>貿戰無阻美股破頂　港股料持續跑輸</h1><p>【本報訊】美股標普指數前晚再創歷史新高，帶動港股昨升174點，收報27927點。雖然近日恒指已連升四個交易日，累升827點，但自7月中美貿易戰開打後，港股與美股走勢明顯背馳。7月至今，恒指累跌4%，標普則累升5%。有專家認為，港股將持續跑輸美股。<br>記者：李芷珊</p><p>豐盛金融資產管理董事黃國英指，港股表現差是因為人民幣弱勢，「舊年港股升咗好多，拉返起步位有咁高，都係因為北水，嗰陣時開始冇咗北水，冇咗個主力嘅支持，咁所以冇北水就冇咁高喇」。他指6月份港股跌勢加速，是與人民幣同步，「人民幣當時貶值，加速嗰陣時我哋先跌得急」。</p><p>蘋果帶起美股氣氛</p><p>他認為美股強勁，是蘋果公司帶起了整個氣氛，「破咗成為股王之後，啲人由有頂好似變到冇頂咁，美股都係嗰幾隻大嘢帶起，其他嘢跟上。」他認為，美股最終都會較港股強，「雖然可能有啲短暫嘅時候，港股復蘇得快啲，但最終港股都係會跑輸番。」<br>騰祺基金管理投資管理董事沈慶洪表示，港股表現差，最主要因為受A股表現不理想而受影響。他指，中美貿易戰導致股市下跌只是一個藉口，「就算俾你徵關稅徵到5,000億都好，5,000億貨品計25%稅率，其實講緊都係千幾億美金，計個GDP比例唔高嘅」。</p><p>內地水緊利淡股市</p><p>他指真正原因是「內地錢水緊」，在環球股市中，內地和香港都是表現比較差，「始終內地企業部份近年都發咗啲美元債，美國加息都影響咗，加上內地又去槓桿，形成資金比較緊張，資金比較緊張嘅時間，好自然貿易戰個因素會成為藉口，大家好自然會沽貨，又冇咩新錢入返個市，個市就調整。」<br>沈慶洪又認為，當內地的財政和貨幣政策寬鬆，企業營運資金增加，基本鏈改善，便會令市場轉好，但需要比較長的時間。他表示，美股強是因為美國經濟確實比較強，加上息差關係，「好多時會揸番美元，揸住美元好直接會揸番美國資產，所以變咗佢嗰邊創新高。」他認為，內地對港股影響多於美國，「港股好多時係跟A股走」。</p></body></html>