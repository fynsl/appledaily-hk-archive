<html><header><meta charset="utf-8"><title>冰說聰明：向二次私有化Say Yes - 青冰</title></header><body><h1>冰說聰明：向二次私有化Say Yes - 青冰</h1><p>前身為寶姿時裝的寶國國際（589），私有化正式獲法院批准，昨天正式在港交所除牌。這隻前基金愛股，在海嘯前炒到上30蚊，但6年前的民企風暴，被指隱瞞多宗關連交易，形象插水，大股東見你哋唔識貨，在2015年決定以3蚊全購，目標想私有化，最後雖然失敗，但都收番唔少股權，今年5月底再出價4.10元私有化，加價36%，由出價至寄通函至股東會投票，剛剛兩個月，有決心又有效率，留意番佢地係6月半年結，一切搞掂晒就連業績都唔使出，究竟最後條數係點，自己諗。<br>懂形勢的大股東，如果見到自己間公司股價長期低殘，私有化的確係出路，畀高幾成溢價，小股東已經爭住Say Yes，港機工程（044）及國浩（053）就係例子，前者出價慷慨，後者個價比NAV仍低三成，結果係點之後投票便知。<br>溫馨提示，去年新世界百貨（825）都嘗試過私有化，下星期二便是一周年了，換言之，可以舊事重提。去年私有化係出價2蚊，一直唔肯加價，最頂癮係青冰記得佢地在幾份報章登廣告叫股東接納，最後結果係只獲得83.9%公眾股東同意，唔夠九成，失敗告終。<br>大股東在要約期間，曾在市場上掃貨，買到持有75.67%股份，由於公眾持股不足25%，所以在十月時減持1,137萬股。青冰在CCASS看過，是亞洲太平洋證券接貨，在11月時再接了1,281萬股，比較有趣的是，此證券行這一年來都冇乜買賣，最近的變動是6月時射走了560萬股，現時仍持有1,858萬股，佔1.1%權益。這些貨源誰屬，留給大家想像一下。<br>管理層想大家沽貨真係不遺餘力，上周更發盈警幫手，結果股價也沒大變動。新世界系二次私有化有前科，新世界中國2014年因數人頭而失利，捲土重來加價15%便成功了，故事會否重演，下星期開始睇實吧。<br><br>青冰<br> http://fb.com/chingbing888 <br>本欄逢周四刊出</p></body></html>