<html><header><meta charset="utf-8"><title>求驗客手記：阿根廷新帥史卡朗尼爆料美斯唔想踢 - 求驗客</title></header><body><h1>求驗客手記：<br>阿根廷新帥史卡朗尼爆料<br>美斯唔想踢 - 求驗客</h1><p>阿根廷喺今夏世盃決賽周表現認真麻麻，分組賽幾乎出局，雖然最後死裏逃生晉級16強，但對住應屆冠軍法國都要輸波出局，決賽周後國家隊暫時由少帥史卡朗尼接任。再次喺國家隊爭標失敗，球王美斯自然好失望，唔知係咪已經意興闌珊，之前已經主動要求缺席下月兩場友賽，史卡朗尼日前接受訪問時仲透露，唔知美斯幾時會重返國家隊，唔通球王從此同阿根廷講ByeBye？<br>世盃之後，阿根廷教練森柏奧利離任，由暫代教練史卡朗尼臨時領軍，同樣係前阿根廷國腳艾馬做副手。馬斯真蘭奴同碧基兩名老將宣佈退出國家隊，至於美斯就宣佈無限期暫停代表阿根廷比賽，大家擔心已經31歲嘅美斯一路喺阿根廷都贏唔到重要錦標，會唔會索性結束埋國家隊生涯。</p><p>點兵揀新人大換血</p><p>史卡朗尼喺周二接受訪問嘅時候，被問及美斯嘅國家隊生涯係咪已經結束，史卡朗尼話：「我喺公佈九月國家隊大軍名單之前同美斯傾過，之後佢就冇喺未來兩場比賽嘅名單上出現。老實講，之後我哋冇再講過未來會有乜嘢計劃，之後佢會唔會再入選國家隊，惟有拭目以待。其他球員都好樂意為阿根廷效力，大家都以國家隊利益為大前提，呢點我好滿意。」<br>美斯喺2016年連續第二年喺美洲國家盃決賽落敗之後，曾經宣佈過要退出國家隊，之後回心轉意。阿根廷將會喺9月7同11日友賽危地馬拉同埋哥倫比亞，史卡朗尼首次點兵冇美斯之餘，亦揀咗唔少新面孔，29人名單裏面，有成12人係從未代表過國家隊上陣。</p><p>同阿蘇攜眷出海玩</p><p>美斯暫別阿根廷，暫時一心一意為巴塞隆拿效力，人都輕鬆啲，喺上周六新球季首場西甲3:0大勝艾拉維斯之後，就同隊友兼老死蘇亞雷斯，一齊帶埋另一半出海玩。美斯同老婆安東莉娜，加埋阿蘇同另一半蘇菲亞，四個老友鬼鬼，除咗周時一齊去玩，安東莉娜同蘇菲亞仲有生意夥伴關係，一齊合作開鞋店。</p></body></html>