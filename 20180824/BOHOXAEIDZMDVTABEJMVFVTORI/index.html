<html><header><meta charset="utf-8"><title>智取大市：生物科技的機遇 - 晉佳</title></header><body><h1>智取大市：生物科技的機遇 - 晉佳</h1><p>手機類股份前排大幅下挫，主要係手機市佔率飽和，舜宇（2382）、瑞聲（2018）股價更一度腰斬。<br>當一個行業飽和，變為成熟市場，增長股就開始變成周期股。科技板塊嘅好處，係產品有升級機會，產品有可能重新進入增長嘅機會，但喺升級發生之前，股價難免接受摧殘。長遠唔代表佢哋唔好，但先留意另一個增長板塊。<br>生物科技股暫時未受中美大戰所拖累，而香港將會有更多冇收入生物科技公司上市，話唔定將來有好嘢。<br>冇收入嘅生物科技公司，好就好在有想像空間，當一隻股由概念完全轉化為收入，冇晒幻想空間，反而係股價見盡之時。由最基本出發，一間生物科技公司，開發一隻藥，分好多階段，由臨床前開發，去到分成4期嘅臨床試驗，剩係前3期臨床試驗，即推出市場前嘅試驗階段，短則兩年，長則5年，然後再等FDA批准，先可以有新藥周圍賣。<br>講生物科技股，有上市年幾嘅藥明（2269），近排上市嘅歌禮（1672）同百濟神州（6160），仲有CAR-T療法前途未卜嘅金斯瑞（1548）。藥明暫時係較好嗰隻，最好嘅可能喺將來先上市，稍後再詳談。 <br><br>晉佳<br> http://fb.com/advanceguy1 <br>本欄逢周一、三、五刊出</p></body></html>