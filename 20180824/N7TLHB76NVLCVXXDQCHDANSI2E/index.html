<html><header><meta charset="utf-8"><title>中環在線：藍鼎暴跌　劉央又「中」 - 李華華</title></header><body><h1>中環在線：藍鼎暴跌　劉央又「中」 - 李華華</h1><p>藍鼎國際（582）忽然暴冧三成半至停牌，公司仲發公告話聯絡唔到主席兼大股東仰智慧，就算唔講基本面或者市場傳聞，都會發現藍鼎注定黑仔，皆因有「中國女股神」之稱嘅西澤投資（前稱西京）主席劉央上年底先誓神劈願咁話睇好藍鼎，認為前景「非常藍色」、「非常明亮」。<br>受到女股神「祝福」，藍鼎今年股價點可能冇一個大「變幅」？<br>眾所周知劉央燈力驚人，銀基集團（886）、人和商業（1387）等買完即跌嘅舊戰績無謂重提，齋講今年騰訊（700）喺400蚊水平時，佢估騰訊有力升到1,000大元，結果去到今日，400蚊已經由底變做頂，就知女股神個朵唔係浪得虛名。<br>講番仰智慧，唯一確認嘅消息係連公司都聯絡唔到佢，市傳佢喺柬埔寨金邊被捕，話同早前被內地調查嘅華融（2799）案有關，而佢的確同華融關係密切，2015年收購中慧國際後改名為華夏健康（1143），收購後立即配股，你估下配畀邊個？咪就係華融囉。<br><br>李華華<br>mailto:LiWaWa@AppleDaily.com</p></body></html>