<html><header><meta charset="utf-8"><title>李蘊封肚兩個夠晒數</title></header><body><h1>李蘊封肚<br>兩個夠晒數</h1><p>娛圈喜事多，除了王力宏添丁外，李蘊本月8日亦誕B仔，再做媽咪。大女契媽何超蓮與鄧紫棋前晚齊齊去探李蘊及BB，李蘊昨在Ig貼相：「小寶貝，你睇吓，有兩個靚女嚟探你喎，點解你仲可以瞓得咁冧嘅？」<br>李蘊昨接受電話訪問，她說：「佢哋上咗嚟睇BB，我坐緊月唔方便出街，囝囝全程瞓覺，佢哋話囝囝靚仔啲，但我覺得囡囡細個靚啲，囝囝係男仔，唔使太靚仔，但要叻。」談到湊B趣事，李蘊說：「囝囝食飽就瞓，瞓飽就食，又屙。」李蘊又笑說：「我老公有個前世情人，我生咗畀佢，再生畀自己，好公平。」問李蘊是否兩個夠晒數？她說：「同老公傾過兩個都正常，三個有啲多，同埋要教、要養，暫時唔諗再生啦！」</p><p>今年4月誕孖女的熊黛林（Lynn）昨亦在網上晒B女寫真相，萌爆的孖女身穿粉紅與白色橫間兔仔裙，還各攬住兔兔公仔，Lynn就留言︰「Mini Ken and Mini Lynn！」看來是一個眼仔睩睩似爹哋郭可頌，一個樣貌標致似媽咪。<br>採訪︰陳杰 </p></body></html>