<html><header><meta charset="utf-8"><title>爆相爆片：拳來腳往再亮兵器　街市擂台　師奶鬥大媽</title></header><body><h1>爆相爆片：<br>拳來腳往再亮兵器　<br>街市擂台　師奶鬥大媽</h1><p>估唔到買餸都可以變拳頭交。讀者冼女士上星期六下晝5點半喺大圍街巿外圍買餸，睇到一對港人母女同另一個操普通話嘅女人，因為街頭碰撞問題嘈起上嚟，雙方一言不合，普通話女人一嘢捉住港女件衫大鬧，對方大叫縮手，繼而就兜腳踢落對方個小腹，然後港女阿媽見到，加入戰團用枴杖加多一招「鐵拐李」送畀對方。</p><p>街檔擠迫　疑碰撞起爭執</p><p>冼女士話當時普通話女人一直捉實港女件衫唔放，又向身邊人大叫「打人呀」，嗰對母女試過夾手夾腳屈住對方手指想鬆人，圍觀途人一直喺度食花生。之後冼女士睇唔過眼，打999報警，警察嚟到將3個女人分隔，經調查拉晒3人上警車，話要返差館錄口供，成件事先可以拆得掂。<br>冼女士解釋，大圍街巿外邊不時有人擺街檔，價錢比街巿平，加上臨近傍晚會再減價，有啲瓜菜平到10蚊有兩、三盤，吸引唔少街坊幫襯。不過呢條路好窄，食環署小販隊又唔係日日巡，如果加上人群同街檔堆埋一齊，碰撞難免，佢估計嗰度一個月起碼有一、兩次嗌交，但打交都係第一次見。</p><p>警方回覆話一個35歲姓林女人同一個39歲姓李女人，當日下晝5點喺大圍街巿外發生口角，林女腳踩李女腹部，對方則施拳還擊，之後林女嘅64歲母親用枴杖毆打李女，警方到場以涉嫌公眾地方打架拘捕3女，其中兩女報稱受傷，送咗去威爾斯敷治。為咗爭幾條菜或膊頭撞膊頭就大打出手，你話係咪好無謂呢？</p><p>爆相爆片</p><p>爆相畀$500、爆片送$1,000嘅基本獎賞外，仲會選出每周之星，每星期最高單日總點擊頭5名即刻科水$10,000，而每月15號至翌月14號期間獲得全月最高單日總點擊者，更可以成為每月盟主，額外獎賞$100,000，係$100,000！爆相爆片必須為本報獨家採用，一經刊登立即有獎！<br>爆相爆片WhatsApp：6383 6568</p><p>參加細則</p><p>1.爆相爆片必須由參加者拍攝。<br>2.若本報發現任何造假情況，將取消其參賽資格。<br>3.壹傳媒集團員工及親屬不可參加。<br>4.本報會保留採用爆相爆片與否和獎項分配的一切權利，如有任何爭議，以本報決定為準。</p></body></html>