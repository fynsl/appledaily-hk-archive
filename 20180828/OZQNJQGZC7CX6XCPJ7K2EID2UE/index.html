<html><header><meta charset="utf-8"><title>【娛樂人物】陳智燊離無綫　嚇親老婆</title></header><body><h1>【娛樂人物】<br>陳智燊離無綫　嚇親老婆</h1><p>男人四十，陳智燊（Jason）覺得是時候作出轉變。上月約滿無綫，離開工作了十二年的舒適圈，全職做YouTuber。不過Jason未有放棄演藝事業，離開是為了回來，亦代表想做得比以前更多。這個舉動卻嚇倒下月生B的老婆宋熙年，Jason早前接受《蘋果》專訪，他直言：「佢有反對，但同時知道呢個時間唔闖，唔知五年、十年後仲有冇勇氣去做。」<br>採訪：嵐山<br>攝影：林賓尼</p><p>現年40歲的陳智燊入行十二年，曾被喻為陳豪接班人，12年憑《幸福摩天輪》升呢做男一，可惜後勁不繼，之後只能穩守第二男主角。無綫近年幕前凋零，條件不俗的Jason原可等待機會上位，加上他與老婆宋熙年（Sarah）的BB仔將於下月出生，留守無綫相信是大部份人的選擇。不過上月剛約滿無綫的Jason，卻在此時離巢往外闖，全職做YouTuber。<br>Jason日前接受《蘋果》專訪，滿肚大計的他說﹕「做演員唔一定喺電視台，亦唔一定喺某間公司。我覺得可以試好多唔同嘅嘢，例如內地、馬來西亞同新加坡都有好多機會，之前都搵過英國Netflix casting，如果有機會當然好想去荷李活啦，我知係好遠嘅事，𠵱家仲物色緊經理人。」</p><p>被圈中人潑冷水</p><p>雖然Jason計劃多多，但其實未有一樣落實，事實上他在無綫已經十二年，一朝離巢確有風險。Jason坦言：「話唔擔心就假嘅，但要有信心，信心大唔大就一時一時。我會諗一啲前輩做例子，好似劉德華同古天樂，佢哋一開始就拍好多電影，但呢啲例子好少，係咪要做到咁勁先離開呢，當你唔係佢哋，就更加要勤力啲，諗多啲唔同出路。」<br>Jason表示在考慮過程中，大部份人都潑冷水，曾被喻為陳豪接班人的他直言也有問對方意見：「仲問咗好多前輩，台前幕後都有關心，佢哋會擔心我有家庭，會唔穩定，陳智燊會唔會handle唔到。」幸好他得到太太Sarah理解，他說：「女仔點都會保守啲，呢方面佢有反對，但同時亦明白我呢個決定，知道呢個時間唔闖，唔知五年、十年後仲有冇勇氣去做。我覺得𠵱家狀態係唔錯嘅，就算撞板，要chur、要捱、要飛都好，Sarah係擔心，但會理解同支持。」</p><p>毅然回港更不安</p><p>逆線而行，其實對Jason來說並不陌生。他於03年就曾經放棄在英國的穩定工作，毅然隻身回流返港發展。相比之下，Jason覺得當年更加不安：「其實當時環境同現況好相似，但以前比𠵱家更細膽，唔知乜可以講，乜唔可以講，中文仲差啲，返嚟香港係由零開始，嗰個驚比𠵱家大好多。」<br>畢業於名牌大學的Jason，能操流利英語、法文及拉丁文，又夠高大靚仔，於電視圈來說確是異數。更令人詫異的是，他入行不久已經封盤，跟07年華姐冠軍宋熙年發展地下情。一提起Sarah，Jason臉上總是帶着笑容，今次訪問拍攝其中一個地點位處旺角街頭，Jason表示選址亦是為了太太：「成日想帶佢去啲香港特色地方，但佢𠵱家大住肚唔方便去人多地方，所以好想影啲相返去畀佢睇。」他透露太太會留港產子，問他為甚麼不去英國生B順便攞英國護照，Jason衝口而出說：「咁咪好耐見唔到Sarah同囝囝，呢排我又要處理自己工作，唔可以陪佢哋，真係唔捨得。」<br>拍拖多年，Jason兩年前終與Sarah拉埋天窗，回憶兩人相識到拍拖的經過，Jason笑得甜絲絲：「選美時冇留意㗎，之後佢加入娛樂新聞台，慢慢熟，佢爽朗、率直，覺得佢幾正，唔複雜、冇機心，相處落就鍾意咗。」自認宅男的Jason笑言向來很少桃花，他笑言：「拍劇宣傳嗰啲有，每部劇都有，嗰時未公開拍拖，全部都係吹水。」</p><p>嘆愛妻慘遭欺凌</p><p>可惜Jason與Sarah甜蜜滿瀉的同時，亦粉碎了不少Jason粉絲的玻璃心。由兩人公開戀情開始，Sarah便經常遭受網絡欺凌，令身為愛妻號的Jason十分心痛。一提起這件事，Jason不禁皺起眉頭說：「無論鬧我定鬧佢，鬧你樣衰，鬧你唔鍾意，冇乜邊樣值得記喺心，嗰下係愕然嘅，但delete咗就算，唔知佢睇唔睇到啦，或者佢都有幫我delete。」有想過反擊嗎？Jason苦笑說：「好難，我都唔知有乜方案令件事舒服啲，好大個問號。但𠵱家都有好多message話Sarah大肚後靚咗，可能母愛浸咗出嚟，都接受咗。」<br>幸好Sarah天性樂觀，從未為此流過一滴眼淚，她還建議Jason效法美國著名主持人Jimmy Kimmel拍片自嘲。Jason回憶說﹕「佢話不如攞住部電話，讀番啲刻薄留言，但啲留言有時得粗口，完全冇重點，除非鬧番佢。不過我覺得香港玩唔到，出咗嚟應該『嘩』，然後上C1。」最後Jason跟太太決定繼續以平常心面對。拒絕隨波逐流，正正是Jason在工作上，以及面對網絡欺凌的最好方法。<br>場地提供：Alibi - Wine dine be social</p></body></html>