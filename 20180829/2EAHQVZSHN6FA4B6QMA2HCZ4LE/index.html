<html><header><meta charset="utf-8"><title>隔牆有耳：聲討抄牌警變吸嬲　白鴿區議員認衰 - 李八方</title></header><body><h1>隔牆有耳：<br>聲討抄牌警變吸嬲　<br>白鴿區議員認衰 - 李八方</h1><p>八方早前報道過，民主黨大埔區議員區鎮樺違泊收到「牛肉乾」之後，周六凌晨喺facebook長篇大論聲討抄牌警無禮貌，點知冇人支持佢之餘，佢篇長文仲猛咁吸嬲，惹嚟大批網民留言鬧爆。</p><p>強調冇用特權施壓</p><p>當時區鎮樺回應過，表明接受抄牌安排，會承擔法律責任，但指嗰位警員態度真係好有問題，出得po都預咗外界反應。事隔3日，區鎮樺終於認衰，噚日再喺fb發文，重申違泊不當會承擔責任之餘，強調對於違泊以及可能對其他道路使用者造成嘅不便，「本人誠懇向公眾致歉」。<br>區鎮樺更特別澄清，警員抄牌時，佢冇表露議員身份，亦冇要求以此身份獲特別對待，強調「不認同任何利用特權施壓的行徑」，但承認今次處事手法需要改善，並主動提及，「承認在社交媒體上發文的用詞及語氣或有過火之處」，繼而再就此事處理手法嘅不當「誠懇致歉」，重申重視警民合作，期望彼此互相尊重，多謝大家嘅批評同意見，文尾第三度耍冧，似乎都唔想事件再升溫。<br>不過八方見到呢篇文有成800幾個網民留言，好多仲係繼續鬧，怕且今次關公災難唔係咁易拆彈。<br><br>李八方</p></body></html>