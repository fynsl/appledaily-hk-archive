<html><header><meta charset="utf-8"><title>智取大市：跌市之強股軌迹 - 晉佳</title></header><body><h1>智取大市：跌市之強股軌迹 - 晉佳</h1><p>8月中，大家領教過斬倉式下跌嘅恐慌，但大家未至於2015年大時代後股災般失去冷靜、唔理好醜將股票不問價拋售，早前有一部分未跟大市跌得厲害，而優質股票，眨下眼特價時段已過，藥明（2269）就係好例子。<br>2015年融資融券斷糧，2016年1月熔斷股災，連環跌市不乏人為出錯因素。喺近一輪跌市，恐慌來自外圍特朗普，但喺中央嚴陣以待之下，暫時冇出現嚴重資金危機。最近一輪跌浪為期達6個半月，相當長時間嘅中線跌浪，可見缺乏資金危機下，股市跌浪時間反而拉長咗，成為一大特色。<br>優質股喺跌市當中，會唔會一浪低過一浪？強如之前股王級別嘅舜宇（2382），喺2015年7月大跌市，跌到12蚊附近，喺8月跌市再低至10蚊樓下，但2016年1月熔斷大跌市期間低位已講緊13蚊樓上，長線優質股嘅低位不一定同大市同步。另一值得參考地方，係2015年兩個股市危機相差唔夠兩個月，強股股價更容易觸發浪比浪低，而2016年初熔斷股災喺事隔超過4個月後再發生，舜宇已未有再創低位了。<br>除非估計港股急跌危機好快再出現，否則優質股要有更特價嘅機會，似乎唔易。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>