<html><header><meta charset="utf-8"><title>爆相爆片：彈彈波黃雨走佬　海港城碌去廣東道</title></header><body><h1>爆相爆片：<br>彈彈波黃雨走佬　<br>海港城碌去廣東道</h1><p>尖沙嘴天星碼頭旁邊嘅海港城外面空地，近排舉行緊展覽，設置一個放滿巨型純白彈彈波嘅大球場。不過喺噚日晏晝黃色暴雨警告信號衝擊下，彈彈波充份發揮其彈跳力，跳出大球場嘅框框，有人發現幾個彈彈波一直係咁碌，碌到至少1公里外嘅廣東道，馬路上嘅車、擔遮嘅路人都要左閃右避，即興玩場閃避球遊戲。</p><p>路人食波餅　的士慘被圍</p><p>讀者陳先生噚日親身落場參與，佢話噚日下晝大約1點經過海港城停車場，突然見7、8個有半身咁高、沾有雨水嘅白色彈彈波衝得好快，由停車場飛出廣東道。佢話當時反應唔切，一擰轉面就有彈彈波迎面飛來，成個人當堂嚇一跳，仲俾其中一個彈彈波撞中大髀，好彩彈彈波唔算重，所以冇撞親受傷，但個身就遭殃濕晒。<br>片段睇到彈彈波沿住停車場斜路，來勢洶洶咁彈彈吓衝出馬路，有停喺路邊等客嘅的士俾彈彈波圍住，好彩冇人受傷。陳先生話嗰時好大風、好大雨，而且停車場嘅出入口一向扯風，估計因為咁吹晒啲波出嚟。佢話彈彈波碌落廣東道嗰陣，有停車場保安嘗試攔截，但係彈彈波來勢既多且快，結果都係碌晒出街，吸引途人圍觀，部份人都好奇彈彈波點嚟。<br>由於馬路俾彈彈波佔領，有司機即時停低部車睇，令到交通一度擠塞，另外都有司機響按示意。陳先生話大約15分鐘後再行過上址，發現廣東道嘅彈彈波俾人移走咗，但行到戲院門外，又見有6、7個彈彈波彈吓彈吓。<br>巨型白色彈彈波係海港城聯同美國空間設計團隊Snarkitecture舉辦嘅展覽，展期由今個月10號去到嚟緊星期日，製作單位介紹創作靈感嚟自細個時候成日玩嘅彈彈波，市民只要攞籌就可以入去大球場自由滾動、掟吓巨型彈彈波。《蘋果》記者事後到現場，發現地下有放咗氣嘅彈彈波，至於大球場嘅彈彈波已經用紗網冚好，避免又吹出街。</p><p>爆相爆片</p><p>爆相畀$500、爆片送$1,000嘅基本獎賞外，仲會選出每周之星，每星期最高單日總點擊頭5名即刻科水$10,000，而每月15號至翌月14號期間獲得全月最高單日總點擊者，更可以成為每月盟主，額外獎賞$100,000，係$100,000！爆相爆片必須為本報獨家採用，一經刊登立即有獎！<br>爆相爆片WhatsApp：6383 6568</p><p>參加細則</p><p>1.爆相爆片必須由參加者拍攝。<br>2.若本報發現任何造假情況，將取消其參賽資格。<br>3.壹傳媒集團員工及親屬不可參加。<br>4.本報會保留採用爆相爆片與否和獎項分配的一切權利，如有任何爭議，以本報決定為準。</p></body></html>