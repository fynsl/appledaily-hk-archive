<html><header><meta charset="utf-8"><title>健康大使洗咗紅館廁所未 - 陳也</title></header><body><h1>健康大使洗咗紅館廁所未 - 陳也</h1><p>紅館女廁清潔工被炒，牽涉黃子華金盆O浪口26場其中一場。清潔工埋怨「今日fans唔乖」，屙到一地那位，冇走雞，必屬鐵粉，除非被人脅持入場啫。粉絲唔乖，辣㷫女工，女工又辣㷫其他如廁者，冤冤相報，面斥不雅，香港人躁狂，遍地開拖，由台下到廁所，如火如荼。自己廁所自己洗這回事，是有的，四年前雨傘運動政總一角的女廁，如廁者個個都是自愛的乾淨女神，真令人懷念。咁啦，永遠站在雞蛋這邊是正確的，廁所清潔，穿說了跟管治爛笪笪的香港差無幾。女工加強培訓，再次面對女廁一地都係的災難時，可以學777語氣：「本人支持依法辦事，對此予以強烈譴責。」也可以學陳煩，擺個黑人問號樣出來：「一地兩檢？好！一地都係？哎！我希望高估使用人次，但相反喎，睇報紙至知道。其實48分鐘可以去廣州啦，快到生理反應都未ready。未有尿意前已經到站，一小時生活圈嘛。」喂，家吓講緊地下一大灘尿啊，女工老神在在學專家上身：「係咩？我見到好乾爽喎。」女工愛佛系，學馬主席出糗前的金句：「我話OK就OK！」蹺埋對手，沉降都唔會死，何況屙通地？若果女觀眾開罵，叫她望吓紅館對面那張車頭相，急call那位健康大使，移尊就駕，當紅館洗樓咁洗，不就地解決了麼？屎坑，自此蚊都冇隻，唔係咩！</p></body></html>