<html><header><meta charset="utf-8"><title>【馮仁昭四圍超】陳凱琳欣賞靚仔有禮權相佑減肥谷肌</title></header><body><h1>【馮仁昭四圍超】<br>陳凱琳欣賞靚仔有禮<br>權相佑減肥谷肌</h1><p>韓國男星權相佑噚晚同陳凱琳喺中環出席珠寶品牌HYÈRES LOR開幕，已有兩年冇嚟香港嘅權相佑，吸引半百fans到場支持。問到對珠寶有乜要求？權相佑話：「簡單為主，男人多數都係戴手錶、手鏈同頸鏈，價錢唔係最重要，最緊要係手感，我未收過女仔送嘅鑽飾，反而就有送畀老婆。」<br>提到電影《偵探：Returns》喺韓國票房好好，權相佑話：「返韓國會約電影中嘅朋友，大家傾吓出DVD同開慶功宴。」佢仲透露：「𠵱家拍緊另一部動作電影，入面都有好多動作場面同埋要騷肌，所以好用心減肥同做運動。」</p><p>喬妹甜笑派心</p><p>啱啱做咗人妻嘅陳凱琳，喺現場同權相佑合照，就讚對方keep得好好，但係講到咪心目中嘅男神，佢就話：「心目中另有其人，呢個人梗係我老公，不過權相佑keep得好好，欣賞佢係靚仔，而且又有禮貌，佢知我係13年港姐。」對於今屆港姐三甲人選，當晚評判之一嘅陳凱琳話係心水選擇。講到出爐港姐冠軍陳曉華都係粗口港姐，陳凱琳話：「人人有情緒，亦都有唔同發洩方法，最緊要係當晚表現。」<br>至於今晚出席另一活動嘅宋慧喬，噚日下午到港，喺機場行去上車嗰陣，喬妹邊行邊揮手同派心，又不時甜笑兼晒左手婚戒，吸引近10名粉絲接機。<br>撰文：馮仁昭</p></body></html>