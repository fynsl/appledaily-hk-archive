<html><header><meta charset="utf-8"><title>拒轉行致離婚李道洪指前妻厭惡影視工作</title></header><body><h1>拒轉行致離婚<br>李道洪指前妻厭惡影視工作</h1><p>李道洪強調雖然經常到夜場工作，又曾投資過卡拉OK，但自己不愛飲酒，不愛在夜場流連：「尤其自己係一個咁樣嘅job，就更加要錫身，通常我唔喺夜場蒲，反而拍完我就走，唔會喺度玩。要錫身同好小心啦，我寧可談情說愛交女朋友，都唔敢周圍食野味。」<br>談情說愛的結果，為李道洪換來兩段婚姻。他的前妻是梁小玲，亦即是無綫「御用癲婆」趙希洛的母親。「我哋係好早期一段婚姻，可以話誤會而結合，了解而分手。麗的時間認識，跟住我哋拍拖，跟住我哋唔合就離婚，前後都有四年。74年結婚，78年離婚。」退出娛樂圈多年的梁小玲，是李道洪麗的訓練班師姐。梁小玲鏡頭前飾演情婦、二奶角色，但李道洪透露，其實她早已厭倦娛樂圈這個花花世界：「佢係一個好純樸嘅人，佢唔慣影視圈嘅虛偽圓滑，我哋影視圈鍾意埋堆，佢又唔埋堆，唔鍾意太多應酬，而我係幾喜歡埋㗎，譬如同發仔（周潤發），我哋收工會一齊去消夜。」</p><p>拒轉行致離婚</p><p>梁小玲除了不喜歡應酬，希望李道洪轉工也是二人離婚原因之一。李道洪苦笑說：「我讀書係讀理料，跟住去台灣讀土木工程，佢認為我應該做工程師，但你台灣讀書，喺香港係攞唔到牌做工程師。我認為電視條路啱行，但佢認為條路唔啱行，我哋為呢件事拗咗足足四年，拗到我喺台灣紅咗，佢都唔接受呢件事。」跟前妻再見亦是朋友嗎？他說：「再見有打吓招呼，因為雙方有不同家庭，唔希望有另外一個誤會。」<br>李道洪於96年在亞視版本的《我和春天有個約會》飾演白浪哥，劇集在內地反應熱烈，帶挈李道洪在內地長搵長有。99年尾，他娶了比自己年輕21歲的上海姑娘為妻，「到咗我呢個時間年紀漸大，我希望家庭為主，所以由我大仔出世之後，我就減少工作量。」兩人育有18歲大仔Winston和14歲細仔Victor，兩子漸大， 李道洪坦言有興趣回歸拍港劇：「今年我同亞視無綫接觸番，有啱嘅角色劇本，我好有興趣返嚟。」<br>場地提供：Gulu Gulu</p></body></html>