<html><header><meta charset="utf-8"><title>中環在線：冼國林提控鄧清河：清者自清 - 李華華</title></header><body><h1>中環在線：冼國林提控<br>鄧清河：清者自清 - 李華華</h1><p>第一信用（8215）前主席冼國林早前入稟告宏安（1222）主席鄧清河，咁啱噚日宏安舉行股東會，鄧清河就話唔想講咁多私人嘢，只係講咗一句「清者自清」，「無謂解釋喇，到時上到法庭睇下點囉。」<br>到底誰是誰非呢，就真係幾難定奪，冼國林指控「街市大王」鄧清河夾埋吳金龍用低價去挾佢隻殼，鄧就發聲明話絕無此事，似乎難免要對薄公堂喇。噚日同場出現嘅，仲有「街市大王」個仔鄧灝康（Nick），佢負責管理同系宏安地產（1243）。翻查資料，今年31歲嘅Nick早於2011年加入宏安地產，三年前升做執董，實行兩仔爺拍住上。</p><p>向碧桂園派高帽</p><p>雖然接班味道甚濃，不過鄧清河就講到明，成個集團涉足地產、醫藥、街市咁多瓣，咁多嘢搞，自己未夠鐘退休咁話，仲強調「我比較年青」。<br>講番宏安業務，佢哋有個白石角新盤，同近期負面新聞纏身嘅碧桂園（2007）合作，鄧清河都好撐拍檔，派高帽話對方身為藍籌企業，生意規模又比宏安大，有好多嘢需要向碧桂園好好學習喎。<br><br>李華華<br>mailto:LiWaWa@AppleDaily.com</p></body></html>