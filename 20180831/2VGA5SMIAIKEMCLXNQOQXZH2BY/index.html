<html><header><meta charset="utf-8"><title>異動空間：港股再上衝誘因 - 魏力</title></header><body><h1>異動空間：港股再上衝誘因 - 魏力</h1><p>業績有潮文，睇落更醒神，有內房商半年做唔夠3,000萬人仔生意，按年跌7成，在業績「MD&amp;A」部份，老闆（我諗無夥計夠膽咁寫）以傳神的廣東話，將矛頭直指美國「整冧別國的資產市場」，與全世界為敵，但又話「幸好川普（特朗普）沒有毛澤東的智慧」，要整冧中國模式無咁易。講咗成大段，但同公司盤數有幾大關係？又真係睇唔到。<br>公司資產淨值375億人仔，市值得23億，即係100蚊資產，賣緊5蚊。之不過，要賣得出的資產才值錢，講完。<br>講番個市，結算日落番28100，看來短期要先回試8月27日的裂口頂部27956點。反彈「雙箭頭」騰訊（700）無力再攻360關，平保（2318）高位更現「三飛烏鴉」，內銀、三桶油紛紛腳軟，加上業績期屆尾聲，又少咗個炒作因素。<br>資金流向方面，下月美聯儲加息在即，阿爺逆周期因子（即係干預滙市）托市都出埋，剩餘招數買少見少，而港股就繼續走資，加上下月又有美團、海底撈兩隻IPO，合共抽水50億美金，可說「乞兒兜拿飯食」。想來想去，暫時唯一推動恒指上衝的誘因，應是熊證街貨佔比達60%吧！<br>筆者為證監會持牌人，未持有上述股份權益<br><br>魏力<br> http://fb.com/2012jason <br>本欄逢周一、五刊出</p></body></html>