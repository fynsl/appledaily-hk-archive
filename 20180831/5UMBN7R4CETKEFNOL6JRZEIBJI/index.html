<html><header><meta charset="utf-8"><title>智取大市：網龍的傳奇半生 - 晉佳</title></header><body><h1>智取大市：網龍的傳奇半生 - 晉佳</h1><p>網龍（777）績後曾爆升兩成，不如先講佢嘅主席劉德建。千禧科網熱潮爆破後，讀完番書返大陸幾年、當時30歲未夠嘅劉德建，01年將17173.COM上線，03年11月2,050萬美金賣畀搜狐，賺咗第一桶金。<br>07年，網龍用10萬人仔，向生意partner熊俊買入"iPhone PC Suite"，即係之後嘅91無綫。做咗兩年，91無綫就佔據內地手機助手90%市場，2013年以天價19億美金（網龍佔57.41%）賣畀百度，6年回報10萬倍！<br>91無綫係網龍當時最值錢嘅業務，賣走後剩返冇賣點嘅網遊業務，股價即時急瀉。91無綫之後變成點？手機廠商自行開發app平台，令91無綫失去生存空間，已消失於空氣中，百度呢百幾億total loss了，證明劉德建做對事。<br>網龍賣91無綫後，用咗幾十億派特別息，餘下資金搞教育業務。今年5月，網龍附屬貝斯特，用約10億收購免費全球教育網絡公司EDMODO，公告講到「貝斯特的使命是透過整合全球資源及利用先進技術（包括VR/AR、雲計算、大數據及AI）打造全球最大的終生學習社區。」相信大家明白了。目標遠大誇咗啲，但業績得唔得，下期再講。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>