<html><header><meta charset="utf-8"><title>【娛樂人物】11A女兒煉成術　梁芷珊</title></header><body><h1>【娛樂人物】11A女兒煉成術　梁芷珊</h1><p>梁芷珊與前夫羅傑承育有獨女羅樂桐（Eily），昨日是Eily的16歲生日。生日未正式慶祝，Eily就為媽媽送上驚喜報答養育之恩，就是Eily在GCSE/IGCSE考獲11A的佳績。愛女獲得佳績，芷珊接受《蘋果》訪問時強調自己絕非虎媽：「嗰啲贏在起跑線嘅說話，我從來唔認同亦唔入腦，我成日同朋友講要做hea媽。」<br>探訪：皓騫</p><p>著名才女梁芷珊早前在社交網報喜，祝賀女兒考GCSE/IGCSE（International General Certificate of Secondary Education）獲得11A，包括1A**、9A*及1A的好成績時，芷珊留言說：「嗰一刻我感覺好安慰，因為最少我唔需要安慰佢。」昨日《蘋果》致電訪問芷珊，她自言Eily有好成績，絕非因為她是怪獸家長。芷珊說：「嗰啲贏在起跑線嘅說話，我從來唔認同亦唔入腦，我成日同朋友講要做hea媽。因為我媽咪夠hea，佢冇栽培過我，佢只係畀好嘅環境我同細佬健康成長，童年好開心，所以希望我個女都係咁。」</p><p>讓囡囡開心成長</p><p>芷珊寧做hea媽，皆因她希望女兒跟自己一樣，有一個快樂童年：「Eily國語發音似『愛你』，呢個女我好愛佢，亦都希望好多人愛佢，中文名叫樂桐，因為想佢有一個快樂童年。我諗番自己嘅童年幾快樂，雖然只係小康之家，爸爸係公務員，有兩個細佬，媽咪絕對冇逼過我，更加冇補習，𠵱家咪又好人好姐。」</p><p>語言基礎最重要</p><p>多年來身體力行地hea的芷珊，平日Eily放學回家就聽歌睇戲，她絕不干預：「我冇幫個女報幾間幼稚園、上下午班都讀齊，只係報間一條龍學校，因為IB課程唔使點考試，記得佢四年班先第一次考試，冇得考試就冇得逼，佢喺學校已經做完功課，返嚟就玩，佢好細個開始只係睇英文嘅戲。」<br>那麼11A女兒是如何煉成的？芷珊女兒原來從小到大只有一個補習先生，負責跟她講英文及普通話，女兒成績好，芷珊亦歸功於語言基礎打得好：「其實我同羅生（前夫羅傑承）都係冇逼個女，我哋一直覺得最重要語言好。曾經喺佢去英國讀書前，叫佢上堂學creating writing，呢個係個女唯一一次上補習班，上咗六堂。佢一向作文成績都好好，其中一科A**係宗教，另外9科A*包括英文、法文，我都好安慰。所以嗰日我同羅生講笑今次係不勞而獲，呢個係我教女形式，好細個當佢係朋友，爸爸就默默支持佢。」<br>就算兩年前送女兒到英國讀書，芷珊表示亦只是見步行步：「我冇早幾年籌備報定名或睇學校，只係過去搵一間agent，之後agent提議佢可以報邊間學校，我同佢報咗三間，攞成績過去三間都有offer，結果我哋只去咗一間面試。」至於agent的費用，芷珊直言是零：「其實成個過程到我個女入學，agent係冇收過一毫子，我相信agent同啲學校過濾揀學生，相信收費由學校嗰度嚟。」</p><p>出書講狀元成長</p><p>對於現在香港的教育風氣，芷珊十分感慨：「呢九年睇住教育制度、學校風氣、家長風氣，令到小朋友真係好辛苦，一間學校100個位，有三、四千人面試，真係好瘋狂。點解有咁多人報名，因為大家都報十間學校，呢樣係冇辦法理解！我將會出一系列書，想搵讀書成績好嘅狀元講成長，全部爸媽都唔應該係怪獸家長，想帶呢個意思出嚟。」 <br>芷珊敢對女兒的學業無為而治，但她准許16歲的Eily在讀書時期拍拖嗎？芷珊答得很爽快：「畀，只要佢鍾意。」原來Eily有個青梅竹馬的男性朋友，在IB考獲滿分45分，剛成為港大醫科生，日前更與芷珊及Eily慶祝考獲佳績。該男生的母親是芷珊的中學同班同學，他是否囡囡的男友？芷珊笑說：「我諗佢哋唔會啩，呢個好叻仔，6呎幾高又打籃球，喺學校好受歡迎，我覺得佢哋唔會囉，我個女未有男友。」</p></body></html>