<html><header><meta charset="utf-8"><title>隔牆有耳：哈囉喂大餐殘肢盛宴vs至萌美食 - 李八方</title></header><body><h1>隔牆有耳：哈囉喂大餐<br>殘肢盛宴vs至萌美食 - 李八方</h1><p>海洋公園今年搞嘅「哈囉喂全日祭2018」，為咗配合具視覺震撼嘅「堅係驚」互動景點，以及「Sanrio characters HELLO-ween聯萌派對」，9月19日至11月4日期間會呈獻驚慄至萌套餐，招呼一眾愛驚嚇嘅大膽鬼或鍾情魔幻萬聖節嘅「萌主」。</p><p>急症室餐廳有喪屍侍應
</p><p>其中海洋冰室會變成急症室，餐廳入面滿佈鮮血淋漓嘅斷肢內臟同冷冰冰嘅醫療工具，工作人員仲要係喪屍醫生，唔知大家見到呢個環境，仲有冇膽量享受極盡驚嚇嘅血色盛宴？屆時據知前菜如「靈魂之窗」同「曲張靜脈」，以及主菜「天殘掌」（煙肉燒雞卷）或「幽靈鬼手」（焗鮮茄雜菜釀燒烤菇）等會放喺托盤一齊送上枱，畀食客自行開刀施手術。<br>海洋公園同時與Sanrio聯乘呈獻一系列限定哈囉喂至萌美食，等怕咗地獄嘅食客，可以揀返天堂嘅味道，以一班萌爆Sanrio角色例如南瓜伯爵造型嘅Hello Kitty、玉桂狗同Little Twin Stars等為主題，等粉絲同遊人盡情發揮「萌」聖節色彩。</p></body></html>