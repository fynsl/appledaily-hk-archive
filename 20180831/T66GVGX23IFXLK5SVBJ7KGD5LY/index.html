<html><header><meta charset="utf-8"><title>僅開1場唔賣飛Eason請弱勢社群睇免費騷</title></header><body><h1>僅開1場唔賣飛<br>Eason請弱勢社群睇免費騷</h1><p>事隔三年，陳奕迅（Eason）終於出廣東新歌《可一可再》，唱片《L.O.V.E.》籌備6年，是嘔心瀝血之作，昨日Eason更在facebook開live談新碟。</p><p>想設立歌迷會</p><p>Eason於6年前構思新碟時，剛剛做完66場《DUO》世界巡唱，與樂手建立深厚感情，孕育了《L.O.V.E.》的計劃，收錄隊員創作的歌曲。《可一可再》由Eason作曲，而剛離世的at17盧凱彤（Ellen）當年都是Eason and the duo band成員，所以她也有份參與，唱了「無限笑容的」一句歌詞，透過歌曲遺愛人間。<br>Eason開live，其間fans問他何時開個唱？他支吾以對，最後都透露少少：「其實呢隻碟做咗好多嘢，有個documentary（紀綠片）剪緊，其實成件事係大過出專輯。所以我有個idea，開一場，唔賣飛。我決定唔賣飛，總之我自己頂，係咪好勁、好老闆？」再追問他是否門票不設公開發售？他想一想又說：「咁點呀？呢啲咪宣傳手法囉。講笑。你問環球啦。」他亦想過做直播，但都是構思中。他呼籲歌迷不要買黃牛，更謂想設立官方歌迷會。</p><p>計劃自己包辦</p><p>之後Eason接受採訪，談到不賣門票的演唱會，他說︰「個騷我打算自己包辦，做完一場可以喺電視度重播，畀人拜年時睇都唔錯，自己都諗緊，嗰場可能招待啲住得好遠、弱勢社群，佢哋可以慳番幾百蚊睇騷，自己鍾意做live，講得嘅已經諗到大概。至於賣飛嗰個就冇咁快。」期間他突然隔空向劉德華攞飛︰「有人問我，唔係攞陳奕迅嘅飛，係攞華仔嘅飛。都係唔好，華仔你專心做騷啦。」<br>採訪：曹家誠　<br>攝影：陳慧安</p></body></html>