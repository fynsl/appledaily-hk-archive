<html><header><meta charset="utf-8"><title>嘆個唱加場無能為力華仔網上賣飛　見步行步</title></header><body><h1>嘆個唱加場無能為力<br>華仔網上賣飛　見步行步</h1><p>劉德華監製兼演出的電影《掃毒2天地對決》昨晚在尖沙嘴舉行煞科宴，古天樂、三哥苗僑偉、林嘉欣等演員都有現身。大會在台上舉行拮波儀式，寓意針筒拮破大藥丸，向毒品說不。</p><p>嘉欣獻第一次</p><p>劉德華本年底將舉行跨年演唱會，對於日前有排隊人士捱斬，主辦方改為網上售票，華仔表示︰「暫時得呢個方法，因為可以阻止肢體衝撞，最緊要人身安全。」他承認仍會有問題產生，目前只能見步行步︰「非常時期用非常方法，希望主辦商同其他歌手，大家都一齊諗吓。」至於外界期待的加場方案，華仔表示無能為力，擔心應付不來。他自言目前較擔心是網上賣飛時死機，所以已加強有關人士溝通。<br>華仔和林嘉欣在片中合演夫妻，林嘉欣笑說：「第一次同華仔合作，好開心可以做佢老婆。」被問到親熱戲時，華仔說：「我哋呢啲戲叻得去邊吖？都係生活上甜蜜，幾真實。」林嘉欣之後自爆將第一次獻給華仔：「今次係我戲裏戲外第一次着婚紗，因為自己結婚時都冇着，着嘅時候有啲怕醜。」提到華仔演唱會引起撲飛潮，林嘉欣自言會趁機會向對方撲飛，稍後亦會嘗試上售票網碰運氣。</p><p>古仔狂收電話</p><p>古仔自言今次飾演大反派，有很多槍戰場面，更要飛車被火車撞，三哥則自言戲中不少動作場面都是親身上陣，他說：「除非係一啲高難度好似6樓跳落嚟、打觔斗就由替身做。」三哥笑言每次華仔舉行演唱會，都會收到朋友電話撲飛，他一律回應都是：「我同劉德華唔係好熟。」古仔今次亦有透過特別渠道撲飛，他說：「我都係買咗幾張咋，每次有演唱會，啲親友都會打嚟搵飛，當我好似乜嘢人都識咁。」<br>採訪：張俊銘<br>攝影：陳慧安</p></body></html>