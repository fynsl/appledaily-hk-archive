<html><header><meta charset="utf-8"><title>不被金錢左右　最緊要有收穫</title></header><body><h1>不被金錢左右　最緊要有收穫</h1><p>縱橫樂壇四十年的張偉文，由歌手轉和音再做回歌手，由幕前退居幕後再重踏舞台，都是隨心而行，唯一沒變是他對音樂的熱忱。他在78年參加歌唱比賽入行，半年後簽約永恆唱片，一張唱片單是香港市場，銷量就高達30萬張。可惜後來與老闆音樂理念未能達成共識，他寧願捨棄幕前，退居幕後做和音。</p><p>做藝人有挫敗</p><p>張偉文坦言唱和音的日子比做藝人更享受，因為沒壓力又賺到錢︰「以前做藝人，乜都係老闆揸主意，要商業、易入腦，好似自己畀乜意見都係廢嘅，好有挫敗感。於是我開始隱形、玩失蹤，但我唔可以轉公司，要等合約滿。咁之前我都唱過和音，咁順理成章就全職囉，一做就十九年。做幕後好開心，係冇幕前搵咁多，但都有幾十萬一年。」不過他直言和音與歌手是兩個世界，除非之前已經與歌手很熟，否則很有階級，彼此沒有交集。<br>千禧年代後，樂壇經歷低潮，演唱會大大減少，和音事業萎縮。於是他東山再起，加盟環星音樂，推出個人專輯《唱好女人》，翻唱女歌手歌曲，銷量達白金，更乘勢在伊館舉行演唱會，場場爆滿。<br>儘管在娛樂圈賺到幾桶金，但張偉文從不做金錢奴隸，不愛置業卻愛花費，全因母親從小教誨。在他4歲時，父親離世，母親也在七年後因癌症病逝，不過他遺傳媽咪樂觀個性︰「媽咪成日教我，死都帶唔走，（錢）唔係啲好有價值嘅嘢，佢話做嘢最重要腦袋有收穫。不過出嚟社會工作，初期都要為生活奔波，係賺到錢，但當我賺到好多，又真係覺得，又如何！唔係好開心咋喎！我媽咪講得好啱，做人要感覺行先，唔好俾錢左右你，否則到老都係空白一片。」</p></body></html>