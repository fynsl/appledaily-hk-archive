<html><header><meta charset="utf-8"><title>拍片提防騙徒黃牛華仔籲市民勿買來歷不明門券</title></header><body><h1>拍片提防騙徒黃牛<br>華仔籲市民勿買來歷不明門券</h1><p>自從劉德華宣佈在今年年底於紅館舉行跨年演唱會後，不少樂迷引頸期待，大家都希望可以成功買到門票。華仔的演唱會本來將於下周二公開發售，不過已經有市民提早排隊等開售，結果在上月25日於柴灣售票處發生斬人事件，最後主辦商決定取消於售票處出售門券，華仔前晚出席活動時，承認不設售票處賣飛都會有問題產生，現階段只有見步行步，非常時期用非常方法，希望主辦商和其他歌手一齊想辦法。</p><p>收錢後失聯絡</p><p>在一票難求的情況下，相信黃牛黨的炒賣情況更加猖獗，華仔為政府拍攝了一條宣傳短片，呼籲市民避免受騙，要透過正確渠道購買演唱會門券。昨日警方透過官方社交平台，上載一條長1分40秒的短片，身穿白恤衫的華仔說：「我知道好多人喜歡睇演唱會，點解？因為可以近距離接觸，同支持自己喜歡嘅偶像，但如果你哋喺網上，或一啲非官方渠道買飛，我真係希望你哋小心啲，好多騙徒利用你哋嘅心理，然後透過好多唔同social media話畀你哋聽有飛賣，第一樣嘢就叫你過咗數先，到攞咗錢會想盡辦法，用好多藉口拖延交收，最後唔見咗。」</p><p>有懷疑停交收</p><p>華仔再三叮囑地說：「唔好信網上like、留言，一切一切我都覺得係博取你哋嘅信任，我又呼籲大家千祈唔好買來歷不明嘅門券，因為真係有機會墮入陷阱，亦唔鼓勵買賣黃牛飛。如果唔想做受害者我有個建議，就係一定要去官方同正確渠道買門券，如果買唔到，要喺第二啲地方買，買飛過程有任何懷疑，希望即刻停止所有交收同報警。」最後華仔呼籲大家，支持偶像的同時，還要保護自己，避免受騙。<br>撰文：唐琛悠</p></body></html>