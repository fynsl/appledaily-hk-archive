<html><header><meta charset="utf-8"><title>財路：北控食正國策有運行 - 錢雋</title></header><body><h1>財路：北控食正國策有運行 - 錢雋</h1><p>北京控股（392）啱派半年成績單，有唔錯盈利增長，食住環保國策，主打天然氣瓣數keep住有運行，嚟緊幾年預測PE，得5、6倍水位，呢瓣當中，北控殘到爆，平到笑。<br>北控啱最新呢期半年度，盈利增長13%，到42.7億元，管道燃氣係最重要貢獻來源，佔咗稅後溢利70%，上到35億元。食住環保國策，北控旗下燃氣瓣數，加快實施郊區鍋爐煤改氣、農村煤改氣，成為增長動力。<br>又據國際能源署預測，到明年，中國會成為全球最大的天然氣進口國，到2023年天然氣進口量可能達到1,710億立方米，將貢獻全球天然氣消費增長的37%。而社科院亦都預期，未來30年天然氣將會係中國需求增長最快能源產品，到2030年，天然氣需求將近5,200億立方米，到2050年兼超過8,000億立方米。睇到係，無論長中短期，天然氣keep住有運行，北控長搵長有。<br>場內專業預測，北控2018年到2020年EPS5.8元、6.4元同7.1元，3年預測PE6.5倍、5.8倍同5.3倍，又場內專業預估，北控同期PB 0.64倍、0.59倍同0.54倍，北控旗下中燃（384）2019年同2020年預測PE15.5倍同13.3倍，港華（1083）2018年到2020年預測PE 14倍、12.3倍同11倍；華潤燃氣（1193）17.5倍、15.5倍同13.6倍；新奧（2688）16.2倍、14倍同12倍，北控至抵搞！<br>數咁計，當北控中線翻半番到57蚊，2020年預測PE都仲未到雙位數，係遠未有耐追到任何一隻燃氣股，我唔講，咁你話，北控殘唔殘？<br><br>錢雋<br>細價股專家<br>本欄逢周二刊出</p></body></html>