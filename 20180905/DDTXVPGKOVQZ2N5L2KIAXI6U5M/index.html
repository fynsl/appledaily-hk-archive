<html><header><meta charset="utf-8"><title>爆相爆片：樂壇有救　的士歌神Ukulele Solo為娥特唱作《香港老鼠多》</title></header><body><h1>爆相爆片：樂壇有救　的士歌神Ukulele Solo<br>為娥特唱作《香港老鼠多》</h1><p>都話高手在民間，讀者周太移民美國多年，上個月佢同丈夫返香港見婆婆最後一面之後就出街行吓；上個月25號星期六，周太喺尖沙嘴搭的士過海去中環大館參觀，遇上的士歌神自彈自唱，佢聽返啲舊歌勾起唔少昔日回憶，呢程車令佢度過咗開心嘅時光。<br>周太話，佢一上車聽到姓何嘅的士大哥播緊譚詠麟啲歌，佢隔籬嘅乘客位放咗個Ukulele夏威夷小結他，周太問佢係咪識彈結他，的士大哥話佢後生夾band嘅，彈咗幾十年，佢慨嘆：「香港冇晒音樂㗎喇，人哋醒嗰啲都係去外國讀音樂，我哋要搵食咪揸的士囉！」</p><p>隧道口塞車唱《鬼馬雙星》</p><p>喺隧道口塞車等候嗰陣，佢自彈自唱許冠傑其中一首名曲《鬼馬雙星》娛樂吓周太兩夫婦，哼咗幾句就開車。到咗目的地，周太又問佢仲有乜嘢飲歌，佢就話：「𠵱隻唱畀林鄭月娥聽，我作嘅，叫做《香港老鼠多》」，的士大哥好投入，身體跟住節拍擺動邊彈邊唱：「香港老鼠多，見到老鼠嚇死我，老鼠多到一籮籮，嚇死林鄭月娥！」周太聽得好開心，佢老公唔識聽中文都覺得好得意。  <br>今次返嚟香港，周太話好少遇到好嘅的士司機，佢第一日落機去探婆婆，第二日婆婆就過咗身，佢飛的去醫院見婆婆最後一面，「我上咗架的士，個的士司機同我講約咗人食飯，唔車我去，我求佢佢都話唔得，我覺得好冇人情味。」不過，之後佢遇到何大哥肯車佢過海，仲私人獻技，大讚佢好好人。<br>呢位的士歌神3年前已經試過俾人拍片擺上網，當時佢喺的士入面攞住Ukulele示範畀乘客睇點樣掃chord，又唱許冠傑80年代名曲《半斤八両》獲網民激讚，有人甚至打探點樣可以撞到的士歌神。以前有個的士司機夏金城，好鍾意作曲同唱歌，仲自資出碟，包括1991年推出嘅《為了靚靚》同《夏金城98作品集》，唔通的士司機專出歌神嘅？</p><p>爆相爆片</p><p>#MeToo個個都要爆，但係唔一定要舉牌！只要你肯爆，無論好事、壞事、憤怒事，正嘢、衰嘢、古怪嘢，影低佢，《蘋果》幫你爆，更設爆相爆片大獎賞，除咗爆相畀$500、爆片送$1,000嘅基本獎賞外，仲會選出每周之星，每星期最高單日總點擊頭5名即刻科水$10,000，而每月15號至翌月14號期間獲得全月最高單日總點擊者，更可以成為每月盟主，額外獎賞$100,000，係$100,000！爆相爆片必須為本報獨家採用，一經刊登立即有獎！<br>爆相爆片WhatsApp：6383 6568</p><p>參加細則</p><p>1.爆相爆片必須由參加者拍攝。<br>2.若本報發現任何造假情況，將取消其參賽資格。<br>3.壹傳媒集團員工及親屬不可參加。<br>4.本報會保留採用爆相爆片與否和獎項分配的一切權利，如有任何爭議，以本報決定為準。</p></body></html>