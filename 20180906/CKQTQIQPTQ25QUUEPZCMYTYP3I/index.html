<html><header><meta charset="utf-8"><title>實習生時裝騷初體驗我在Moiselle的日子</title></header><body><h1>實習生時裝騷初體驗<br>我在Moiselle的日子</h1><p>一個時裝騷，模特兒穿新裝在賓客前來回穿梭，全程才17分鐘，但背後團隊付出幾多，沒有真正參與過的人是無法估計的。為此，Nana獲安排當Moiselle的見習生，從中體驗一個大型時裝騷是怎樣籌備出來。</p><p>Day 1：視察場景</p><p>Nana首天上班便接獲一份「員工守則」，內裏列出19項規條，其中包括「樣子不用漂亮，但要有自知之名」、「如身上有異味請立刻請假」、「粉底要對色」、「眉毛不能過長」，明顯這份職業非常要求個人儀容。熟習了工作環境後，Nana便被派往機場做實地考察。今次Moiselle時裝騷的主題為「Stop the Air Traffic」，顧名思義在香港國際機場舉行，Nana負責跟production team配合，更首次接觸Moiselle的創作總監Harris。Nana說：「通常我啲朋友做實習都係喺office度hea，冇諗過第一日就即刻見到老細。」問到Harris對Nana的印象如何，他說；「幾開心吖，我覺得正面。圍繞住正面嘅員工係幾重要，因為好多時好多細節嘢都好煩，突如其來嘅嘢好多。」</p><p>Day 2：模特兒試裝</p><p>這天來到模特兒試裝，起初Nana以為比較簡單，誰知原來有很多細節要記低，加上幾十個模特兒擠在一起，並要在三小時內試穿近百套服裝，單是整理飾物配件已經令她相當頭痕。由於現場氣氛緊張，加上有不少甩漏情況，Harris這天換了一條紅色手環，根據「員工守則」，那代表着「不要騷擾」。可是Nana未有為意，還斗膽問他要不要咖啡。事後問Harris可有感到被對方打擾思路，他笑說：「唔知點解我戴咗紅色手環後，心情又好番啲。佢可能有犯規，不過我冇理佢。」</p><p>Day 3：員工大會</p><p>距離時裝騷還有三天，一切已經準備得七七八八，但還要應付一大難題，就是天氣。根據天文台預測，時裝騷舉行當天會有狂風暴雨，加上那裏位置空曠，增添佈置場地的難度。Nana這天被召回公司，跟近半百員工坐在一起，只見眾人神情嚴肅，便知有大事發生。原來是時裝騷舉行前的簡報，Harris跟同事商討了當日下雨的安排，如準備雨傘、雨衣斗篷等，以確保當日不會發生混亂。Nana說：「之前最擔心係落雨嘅問題，原來Harris已經諗晒backup plan，所以個心定咗好多。」</p><p>Day 4：時裝騷舉行</p><p>終於來到時裝騷舉行當天，眾人一早抵達現場佈置，由於前晚橫風橫雨，令佈置進度比預期落後，情況非常險峻。猶幸天公造美，在時裝騷舉行前一刻停雨，令整個活動得以圓滿。Nana說：「好緊張呀，17分鐘原來做咗好多好多嘢，尤其係backstage嘅時候，又要執呢樣嗰樣。」Harris十分滿意Nana表現：「我覺得佢比第一日淡定好多，我估佢都係有一份熱誠喺度。」他寄語年輕人應主動多作嘗試，以及珍惜每個機會，那麼任何一份職業都能發揮所長。</p><p>採訪：馮國康、倩宜、Sapna<br>攝錄：Neo、馮峰、Dominic、Teddy<br>攝影：陳慧安、仇志德、陳俊強</p></body></html>