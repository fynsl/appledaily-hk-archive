<html><header><meta charset="utf-8"><title>財經人物：陳志雲做個出色打工仔</title></header><body><h1>財經人物：陳志雲做個出色打工仔</h1><p>不少人對陳志雲的印象就是傳媒高層，經歷商台、無綫又再回到商台，但高層對上還有老闆，老闆在上，高層亦只是個「中層」。超過20年管理經驗，從俞琤的「屎堆尋鑽石」到TVB的「山頭文化」，他亦應付自如，多年經驗累積下來，就讓陳志雲來教你如何做好一份工！<br>攝影：卓振輝<br>撰文：張活儀　倪敏慧</p><p>在辦公室環境中，上司成本控制、下屬有山頭文化、四周充斥「老屎窟」、「老鼠屎」等等，陳志雲見盡人生百態，如何拆彈？ <br>TVB以存在山頭文化聞名，於TVB工作多年的藝人汪明荃更曾於50周年台慶上狠批，陳志雲加入TVB時公司改由行政人員主導，並非「紅褲仔」出身的陳，面對公司內不同山頭亦受過不少苦頭。<br>當年陳志雲加入TVB主要處理續牌，要接受傳媒訪問，經常被質疑「你入咗嚟幾耐呀，代表TVB，講你就天下無敵，做你就無能為力！」當時他的內心亦武裝起來，「我可能係唔識做，但你製作咗個節目好唔好睇我識睇，等如我可以唔識掃地，你掃得乾唔乾淨，我都會知。」他惟有用這個心態面對。</p><p>員工勿說「唔係我部門負責」</p><p>在處理上，他自有一套方法，就是以工作賺取別人認同，「同事與同事之間，或者山頭與山頭之間，如果你幫到手嘅話，佢唔會排拒你嘅」，他說「嗰間機構（TVB）裏面，就算到今日都仲有好多好有心嘅人想做好啲嘢」。當人感受到你的處事態度，山頭是可以攀越的。<br>「老屎窟」亦是延申出來的管治問題，「有啲人唔係佢唔勤力，但唔係努力緊佢應該努力嘅嘢」，他指出，有些同事職級未必與他應該做的事對等，作為管理層需要將他重新抽出來，安排他做應做的事。「如果佢真係做唔到，你就要坦白同佢講，無論佢做咗幾耐」，但作為管理層，亦需要自我檢討「點解你升佢而佢做唔到？咁即係話你判斷有問題」，所以怪責他人之前，先要怪責自己。<br>「老屎窟」形成，在陳志雲眼裏是人性表現，當知道自己到了極限時不希望被人爬頭，或者自己地位被威脅，「但係呢啲人上面，都仲有個老闆，如果老闆容許佢擋住下面嘅人，即係老闆都唔夠叻囉」。<br>除了「老屎窟」之外，大機構很多時候亦會有「老鼠屎」，陳志雲認為對付這種人要手起刀落，「你要搵啲屎出嚟，如果perform（表現）唔到，即係阻住地球轉嗰啲，就唔好要」。<br>有兩類同事最令陳志雲反感，其中一種是以種種理由說不行的同事，「我有一樣嘢搵你幫手做，你畀10個理由我話唔做得，我就好憎」。他說：「個機構請你返嚟係幫手做嘢，你知點解做唔到，咪去解決佢囉，你解決唔到咪出聲大家一齊諗點解決囉。」第二種就是說「呢樣唔係我部門負責」的同事，他說：「你𠵱家好大咩？好多個部門咩？你咪同負責部門溝通囉。」<br>處理「老鼠屎」有時甚至須重組公司架構，管理層都會要作出炒人決定，如何交代亦是難題之一，陳志雲認為，這惟有直接說出，「人對人真心去交流去講，佢會明白嘅，即係唔好對人有任何侮辱成份。」</p><p>老闆不應隨便放工後聯絡下屬</p><p>對於公司管理層，陳志雲亦有一個強烈建議，「所有管理層，所有公司嘅高層，認真考慮一下訂落一啲守則，乜情況下喺放工之後先用通訊軟件同員工聯絡，同埋要求人哋即時答覆」。他又說：「有時有啲嘢係咪樣樣都要咁急？」如果是一個生死攸關的問題，無人會怪你，你就打過去吧。</p></body></html>