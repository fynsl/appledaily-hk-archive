<html><header><meta charset="utf-8"><title>Sammi接收紅姑爛衫再着</title></header><body><h1>Sammi接收紅姑爛衫再着</h1><p>鄭秀文（Sammi）前晚在中環出席名牌轉售網站酒會，在活動上分享她對衣物的二手經，Sammi說：「唔介意用舊嘢，不過我好少上網買嘢，我買嘢鍾意摸到，又怕網上買嘢貨不對辦。」Sammi提到外國演員接受着二手衫，她說：「我自己都接受，只係怕香港觀眾需要新鮮感，其實偶然行紅地毯都可以着，自己遲啲都想試吓，早排紅姑（鍾楚紅）搬屋，佢都畀咗十件八件舊、爛、殘嘅衫畀我，我唔介意，洗乾淨就得啦。」<br>Sammi透露平時着衫，老公許志安也有給意見：「佢以男性嘅角度去睇，佢畀嘅意見通常都中，因為佢好了解我嘅身形，優點同缺點，當然最了解我嘅，係我自己。」<br>提到好友劉德華年尾開演唱會，Sammi笑言如果可以自薦，一定要報名：「唔知佢演唱會使唔使要我去做，如果需要可以隨時搵我攝位，就算我唔喺香港都要返嚟支持，華仔要特別優先。」她更笑言已拒絕所有親友代訂華仔演唱會飛，她說：「一攞就唔掂，一攞就幾十張，我唔想煩到佢，親戚都係市民，用番普通市民公平嘅方法去做。」</p><p>讚發哥捐身家</p><p>對於周潤發曾經提過計劃離世後捐出身家，她亦認同發哥方法好好，她表示：「我暫時冇具體嘅想法，我仲後生，仲係工作mode，未諗分資產，因為我仲要做好自己，照顧父母先再回饋社會。」此外，Sammi日前推出新歌《Creo en Mi》MV，在短短兩星期MV已破百萬點擊。<br>採訪：張俊銘<br>攝影：仇志德</p></body></html>