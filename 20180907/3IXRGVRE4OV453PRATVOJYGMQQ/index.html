<html><header><meta charset="utf-8"><title>陳百強臨終　陳家瑛：心情麻痹咗</title></header><body><h1>陳百強臨終　陳家瑛：心情麻痹咗</h1><p>【娛樂人物】陳百強昔日跟經理人陳家瑛無所不談，Danny亦為陳家瑛帶來很多有趣往事。陳家瑛回憶說：「當時我鍾意着鬆鬆哋嘅男仔頭衫，有次佢攞獎，叫我剝衫，攞咗我件衫着上台，我問咁我冇衫點，佢叫我去廁所匿埋先，佢係貪靚到咁嘅程度。」Danny甚至跟陳家瑛親密過母親：「佢試過打畀我話『今日好想食牛腩。』我喺九龍住，佢住香港，我喺九龍買靚牛腩河上佢屋企，點知佢阿媽煮咗好多餸，原來佢唔肯食阿媽啲餸，搞到佢媽咪發脾氣呷我醋。」</p><p>苦戀意國女生</p><p>提起Danny情路，陳家瑛說：「佢成日喺度呻冇愛情！」又爆他曾戀上一個意大利女生：「個女仔喺蘭桂坊做侍應，Danny晚晚坐喺度等，但又怕醜，唔識得約人去街，跟住發覺酒保係嗰個女仔男朋友，話自己失戀，好sad，走去買咗架車𠱁自己開心，改架車個名就係女仔嘅名。佢最鍾意嘅歌叫《凝望》，發現女仔有男朋友，返去作咗呢首歌，好淒涼！」<br>Danny後期事業發展欠佳，試過以酒送安眠藥，然後致電陳家瑛，她說：「當時我丟底所有嘢去佢屋企，佢話飲咗一支香檳，食咗十粒、八粒安眠藥，我帶佢去洗胃，佢要身邊朋友注意佢。」<br>Danny在92年昏迷入院，陳家瑛黯然地說：「佢出事時我做緊嘢，佢阿媽打畀我，我即刻過去，之後佢就一直昏迷。」到93年10月25日，Danny終於離開，陳家瑛慨嘆：「永遠記得佢走嗰日，我喺泰國祈福，希望佢快啲醒。我落機打畀黃柏高，佢話『唔掂啦，你快啲嚟醫院，個個都嚟同佢講拜拜，只係剩你，佢死都唔斷氣，佢唔肯斷氣。』我話唔嚟醫院住，當時我心情麻痹咗，返咗屋企，飲咗成支XO先去醫院，我接受唔到佢會斷氣！」最終她見不到Danny最後一面，但她不覺有遺憾：「雖然走咗，但一生活得好精采，雖然係好短，好過夾硬拖長生命。喺我心裏面，佢永遠都喺度，唔使睇住佢變老。」<br>採訪：余燕儀<br>攝影：陳俊強<br>場地提供：Harlan's（The ONE）</p></body></html>