<html><header><meta charset="utf-8"><title>中環在線：長建成交好旺　小超咩玩法？ - 李華華</title></header><body><h1>中環在線：長建成交好旺　小超咩玩法？ - 李華華</h1><p>「小超」李澤鉅獲「超人」李嘉誠交棒，出任長和系主席一職後即刻idea多多，例如將長和（001）零售業務加入科技元素，重建長實（1113）旗下商業物業或者買入高收益嘅海外地產，兩間公司呢排更不停回購，但似乎冷落咗佢嘅親生baby長建（1038）喎。<br>不過噚日長建成交似乎有啲唔尋常，全日成交額高達19.2億元，係第4位成交多嘅股份，亦都創咗3年半新高，而平時嘅長建只係trade緊1億至2億元，甚至係得幾千萬，背後似乎有大茶飯喎。<br>翻查彭博機交易數據，噚日中午1點起有多個大型買盤掃入長建，成交接近2,255萬股，作價58.1元，即差唔多13.1億元。長建噚日升1.3%至58.75元。2015年1月21日長建單日成交52億元，當中39億元係因為配股，今次唔知係小超覺得股價低去增持定抑或配股，可能要遲啲股權披露先至睇到真相。<br><br>李華華<br>mailto:LiWaWa@AppleDaily.com</p></body></html>