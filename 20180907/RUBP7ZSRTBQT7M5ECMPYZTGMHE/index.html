<html><header><meta charset="utf-8"><title>【姐匙Talk】榮榮愛滑嘟嘟手毛多</title></header><body><h1>【姐匙Talk】榮榮愛滑嘟嘟手毛多</h1><p>公仔箱以往盡收天下兵器，有一段時間差唔多最紅嘅明星都係幫佢打工，近排姐匙煲番一套叫《烏糟衫》嘅陳年劇。呢套劇就勁囉，集齊現今紅遍影壇嘅「榮榮」同「原居民」，又有成日扮警察扮到上晒身嘅「春田花花」，仲有食咗防腐劑嘅「滑嘟嘟」做女主角，今時今日，真係多多錢都請唔到佢哋合作，搞到姐匙都諗番起兩件有關榮榮同原居民拍劇嘅趣事。</p><p>原居民三號波漂出海</p><p>榮榮當年仲係新人，不過佢一攰又或者唔開心，就會拖住當時已經係公仔箱阿姐滑嘟嘟嘅手仔。大家唔好誤會，以為榮榮有心抽水，佢曾經同工作人員解釋過，原來佢鍾意女仔有啲手毛，咁啱滑嘟嘟就係呢個type，所以當年年紀仲係好細嘅榮榮，先向呢位大姐姐撒嬌啫！<br>另外，當年原居民要拍一場搭艇戲，咁啱開工就掛緊三號風球，只不過當年通訊唔係咁發達，所以冇人知，只係覺得現場好大風。而呢個鏡頭好快拍完，劇組嗱嗱聲準備下一場，當佢哋忙緊嘅時候，見到已隨艇漂遠嘅原居民猛咁揮手呼叫，不過原居民一向貪玩，所以大家都冇理佢。點知要拍下一場戲嗰陣，原居民仍然未返上岸，大家至知出事，好彩轉頭就見到原居民搭警車返嚟。原來當日太大浪，原居民隻船埋唔到岸，當年又冇得用手機求救，後來有捕魚船經過救咗原居民，佢先至上到岸兼坐警車會合劇組。<br>撰文：Jessie<br>本欄逢周五刊登</p><p>姐匙Talk</p><p>我姐匙縱橫歌影視幕後，咁多年嚟冷眼旁觀，娛樂圈大小事都走唔過我雙眼，真係頂唔順要爆啦！歡迎大家嚟剝花生。</p></body></html>