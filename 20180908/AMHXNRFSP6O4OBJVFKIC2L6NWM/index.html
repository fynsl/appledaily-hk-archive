<html><header><meta charset="utf-8"><title>瘦一圈　劉國樑學從商援助社運</title></header><body><h1>瘦一圈　劉國樑學從商援助社運</h1><p>公眾對劉國樑的名字也許感到陌生，然而翻閱跟東北案有關的新聞，總會看到他的名字出現在13名被告的名單裏。不是鎂光燈下的焦點，劉國樑出獄後開始學做生意，支援社運戰友，「睇返𠵱家好多參與社運嘅人可能都要坐監，之後有案底，可能出到嚟出面啲公司又唔請，我希望自己可以搵多啲錢，第時可以做到幫助佢哋嘅位置」。</p><p>坐監「啲嘢真係好難食」</p><p>回想4年前東北抗爭，劉國樑笑言被捕跟東北案另一被告梁曉暘有關，「佢俾人拉咗先，跟住send咗個訊息出嚟話俾人打，我就幫佢公佈出去，順手又鬧咗警察兩句，我估應該就係嗰陣俾人點咗相，跟住到清場俾人抬走嗰陣，有個反黑見到我，就指住我話︰『係佢啦！』，我就俾人拉咗上車」。當時他仍是社工系學生，看到東北村民面臨逼遷而憤怒，「同埋身邊嘅朋友都關注呢件事，係好自然會嬲，之後就會行動，一早已經有俾人拉嘅心理準備」。<br>劉國樑覺得獄中生活不算難適應，情緒也無太大起伏，「頭一個禮拜會有唔適應，因為啲嘢食真係好難食，但自己適應力比較強，之後都無咩特別」。偶爾會有囚友替他覺得不值：「阿仔，乜你咁蠢㗎，錢又無，又咁樣搞到入嚟坐」。劉國樑在獄中與女友琳琳書信傳情，細訴每天獄中生活。琳琳憶述：「我哋日日都寫信，好似因為寫信可以更加去了解到對方諗緊咩，同埋會寫多啲自己嘅感受」。入獄3個月後，劉國樑回到外面的世界，瘦了一圈。他開始比較認真思考人生路向，正在學做生意，「保釋完出嚟之後，個經濟狀況唔係好好，好似越嚟越衰，有段時間會覺得自己好無用，後尾開始返工，有朋友搵我幫手搞一檔爬蟲用品專門店，我都可以喺過程入面學吓點做生意」。<br>官司纏繞4年，對劉國樑來說，很漫長，也很磨人。他不怕再次入獄，也慶幸琳琳一直伴在身旁，「𠵱家想快啲解決成件事，如果要繼續坐就快啲坐埋剩低嘅刑期，然後可以專心做自己嘅嘢」。<br>■記者李雨夢</p></body></html>