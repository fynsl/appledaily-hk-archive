<html><header><meta charset="utf-8"><title>建制派父親引以為榮很堅強　黃浩銘續抗爭</title></header><body><h1>建制派父親引以為榮<br>很堅強　黃浩銘續抗爭</h1><p>【回首東北路】<br>屬鄉議會建制派的黃裕財與社民連成員兒子黃浩銘就像歡喜冤家。記者訪問財哥，阿銘即暗暗溫馨提示「老竇好很長氣」；財哥也不諱言「同個仔有隔膜」。兩父子同場，要不相對無言，要不爭持不下，但一說到因替村民出頭，無辜被黑社會淋紅油恐嚇，瞬即歸位敵愾同仇。由被建制友好問候「點教仔」，到寫信給獄中黃浩銘明言「以兒子為榮」，建制父親財哥說：「個仔係硬骨頭嚟，比我堅強。」沒有鎂光燈下的深情擁抱，卻滿載「你出事我在旁」的承諾。<br>記者：呂麗嬋</p><p>下月便三十而立的黃浩銘在東北案終審大限前雖亦心情緊張，但身為社民連副主席的他，仍忙於擺街站，參與籌備補選和土地大辯論，還得跟進服刑期間赤柱囚友的投訴。接受訪問當天難得留在家，只因痛風發作舉步維艱。「平時放工好夜，都係留飯入房食」，阿銘雖與父母同住，卻見面不多。不知誰先提起「做星還是做樹」，兩父子又爭辯起來：財哥堅持從政先要爭取做星才再做樹，「唔做星行先死先」，阿銘就說寧願深耕細作先做好一棵樹，為人遮蔭。「佢（爸爸）係商人，我係農民，根本唔同。」阿銘總結。<br>類似的各執一詞，過去10年在黃家不時發生。在黃爸爸記憶中，衝突最嚴重一次，是2011年「粟米斑腩飯」風波。「佢示威掟飯盒傷到當時特首曾蔭權，我個朋友係區議員，一打嚟就問候我老母：你識唔識教仔㗎？」當晚即時炒大鑊。「佢有同我解釋，爭取全民退休保障，不過已經火遮眼……」兒時家裏窮，未做村長前，黃裕財做過搬運、小販，黃浩銘是老大，對下還有3個弟妹，「佢係好硬淨，可能同以前屋企窮有關，我讀書唔多，咁多年一直跑街，佢係屋企老大，幫手出去執頭執尾」。<br></p><p>「做得人老竇，辛苦供書教學，咁難得讀到大學，梗係想佢有份穩定職業，可以喺社會向上流」。理大社會系畢業，又是中大碩士，阿銘是家族中首個大學生，但也是首個入獄，財哥說很心傷。「（銘）坐監也不怕，人前人後都不會流露悲怨，根本唔感覺到佢退縮，但我係老竇，喺佢背後反而忍唔住流眼淚」。上網追看衝擊立法會的影片，悲從中來：「佢係叫停啲蒙面人唔好用暴力嗰個，但最終成為被告，坐監嘅係佢」。<br>黃裕財也「因子之名」失去某些「朋友」，也失去部份地區委任議席。對此，黃爸爸欲言又止：「試過有人新官上任，半講笑同我講：唔好叫你個仔嚟搞我。」但切肉不離皮，他還是緊張兒子前程多於自己。「我都半退休，有咩所謂？」財哥苦笑反問。<br>財哥向記者說了一個故事：他4年前因替寮屋村民出頭，被惡霸淋紅油致電威脅殺全家，兩女兒被迫到親戚家暫住，兩個仔即時歸位，報警後買了8部閉路電視回家安裝，齊心對抗惡勢力。「因為呢件事我先明白，個仔點解會為新界東北受影響嘅村民出頭，我係村長尚且如此，其他人又如何？」<br></p><p>「國家要同年輕人和合」</p><p>「阿銘入獄嗰晚，3千幾人喺我facebook讚好同留言，鼓勵我加油，多謝我生咗一個咁嘅仔，為香港出力；仲有13+3大遊行嗰日，嗰個老師（韓連山）揸咪介紹黃浩銘係我個仔，好多人爭住同我握手，叫我堅強啲……」他開始明白，這個「衰仔」在他從來不熟悉的陣營，原來很得人心。他開始思考兒子口中「爭取雙普選係應有嘅嘢」或許不無道理。由猶豫到豁出去，他以父親身份為兒子站台，遇市民批評拉布禍港，他這個建制派竟然代兒子解釋，「市民唔理解，好多大白象工程如沙中綫，問題係陸續浮現」。<br>同樣性格剛烈的父子倆仍然口硬，只是已「不再吓吓火星撞地球」，財哥甚至不介意與長毛同枱食飯。在他眼中，因政見不同而受壓，是時勢下的宿命。「我始終覺得，國家要同年輕人和合」。但作為父親，他的願望很簡單：「除咗東北案終審，仲有佔中，希望佢判之前同未婚妻結咗婚，我就安樂晒。」</p></body></html>