<html><header><meta charset="utf-8"><title>「你唔係仲信政府吓嘛」想退後　嚴敏華要跑數</title></header><body><h1>「你唔係仲信政府吓嘛」<br>想退後　嚴敏華要跑數</h1><p>軒尼詩道是遊行必經之路，與嚴敏華的新辦公室只一街之隔，但身份不同，心情也不同。昔日寫上政治口號的T恤，換上今日的套裝皮鞋，馬尾束在腦後，就像城市內你我熟悉的上班族，勤懇進取，口若懸河。「我叫人買保險，一定會講呢句：你唔係仲信呢個政府吓嘛？全民退休保障，爭取咗10年都遙遙無期，除咗自求多福仲可以點？」在東北案終審判決前兩個月，嚴敏華考了保險代理牌照，走進人生下半場。「預咗維持原判，入去坐埋嗰幾個月，最擔心係跟唔到單又跑唔到數。」26歲的她說。<br>記者：呂麗嬋</p><p>曾幾何時，嚴敏華有「社運小辣椒」之稱，指天椒級數。2011年《金融時報》亞洲版頭版刊登她聲援艾未未的被捕相片，2012年七一遊行她因咬傷女警長被裁定襲警罪成，還押更生中心，去年又因反東北案入獄13個月。10年間兩度入獄，如今遇到不公義，她仍然感到憤怒，但不諱言，步履沉重了，顧慮也較以前多。<br></p><p>「從無後悔過公民抗命」</p><p>「我從無後悔過公民抗命，但如果知會坐監，坦白講可能會考慮多啲。我有家人，始終要為佢哋諗，抗爭成本太高，受咗兩次，唔想再坐第3第4次監」。出身基層家庭，母親是推拿師，父親是退休司機，嚴敏華前年與來自非洲多哥的丈夫註冊結婚，住在大角嘴劏房，「個天對我叫做唔錯，未坐監時佢（丈夫）工作嘅文件剛好批咗出嚟，𠵱家做工程，有收入，生活好好多」。<br>17歲投身社運，今年26歲，這個在示威區總是情緒高漲的烈女，坦言走得有點累。「我最記得嗰時仲讀緊中六，參與維園行動。一班人喺涼亭傾五區公投，當中仲有黃浩銘」。反高鐵、佔領滙豐銀行，傘運，她無一缺席。<br>17歲前的嚴敏華，套用她的說法，是乖，但面目模糊。在保守的主流學校讀書，她直言格格不入，就如坐監。「校服裙係同學之中最長嗰個，短頭髮，交功課準時，永遠不過不失，只係唔知點解，年年老師嘅評語仍然係特立獨行」。同學在說愛情煩惱，她要不懶搭腔，要不一開口就是：世界上仲有好多嘢值得關注。換來的，自然是同儕間一陣沉默。<br>「最初參與社運，同學都唔理解，覺得你做呢啲嘢係為出風頭，無光環，反而會排擠你」。我行我素的她自然不在乎，在社運圈，她找到志同道合的朋友、找到心中的理想。<br>只是人生下半場，她說希望站後一點，重新開始。「保釋後等上庭，無嘢做就喺會展做散工，捧吓餐咁，當時嘅上司見我手腳勤快態度好，問我有無興趣做保險，佢係嗰種典型沉默大多數，好少睇新聞，當然唔認得我」。在沒有前設的環境，看似不同陣營的人，反而「有偈傾」。「佢問得我，我一定要坦白，就同佢講我因為社運坐過兩次監，咁佢當然即時O咗嘴，我有同佢解釋，我追求嘅唔係好虛嘅政治論述，係希望為弱勢發聲，係出於義憤」。夏蟲語冰，原本打定輸數，她的上司竟細心聽完，並說不介意，還多謝她讓自己理解更多。「可能佢好奇怪，覺得我唔似佢想像嘅推欄廢青吧？」她自嘲似的說。<br>6月考獲保險代理牌照，正式開展新事業。訪問當天重回維園，站在鐵欄前的她，穿的不再是寫上口號的文化T，而是套裝皮鞋，她笑說對這2.0造型已很適應。「以前sell政治理念，𠵱家sell套餐，其實叫人投票，同叫人買衫或者叫人畀錢買保險分別唔係咁大」。小辣椒其實無變，還是一貫直腸直肚。「結婚後我小產過一次，喺公立醫院感受好深，講真，好有錢嗰啲人係唔需要保險，不過我唔係」。就如她的口頭禪：「你唔係仲信呢個政府吓嘛？」沉澱後的結論，是有點無奈，但除了自求多福，她反問：「仲可以點？」</p></body></html>