<html><header><meta charset="utf-8"><title>【娛樂人物】被老婆反出軌收伏Eric Kwok唔敢越線</title></header><body><h1>【娛樂人物】被老婆反出軌收伏<br>Eric Kwok唔敢越線</h1><p>郭偉亮（Eric Kwok）在《Good Night Show全民造星》當眾問參賽者是否同性戀者，被歌手藍奕邦斥責他行為邪惡，引起軒然大波。談性，Eric從不忌諱，他日前接受《蘋果》專訪時，亦大談出軌理論：「男人唔出軌一係佢性需要好低，一係就係佢道德觀念好重，而我……就係道行好高……哈！」他未與葉佩雯（Grace）結婚時曾經出軌，後來對方反出軌回敬，雖然事過境遷，但自此Eric意識到要刻意與女性保持距離，似乎Grace才是道行較高的一個。<br>撰文︰祖李<br><br>攝影︰林德雄</p><p>郭偉亮近來為ViuTV節目《全民造星》擔任導師，早前他在節目當眾問參賽者是否同性戀者，被藍奕邦及不少網民認為他是歧視同志，Eric終在社交網致歉。事件發生前， Eric接受《蘋果》專訪，他對自己在節目說話不留情面，有此解釋︰「我係咁，呢個騷所有嘢都係真實！我係嚴，因為我見到佢哋好嫩，好自以為是，嚴可以令佢哋聽話。」Eric認為男人要堅強：「好竧！尤其男仔唔應該多喊，你見到佢第一次喊，你會心軟。但次次都喊，開心又喊、唔開心又喊，你就會覺得佢需要俾人鞭策多啲。」</p><p>道行高靠睇AV</p><p>男人要人鞭策，稱這些「鞭策者」為「人生導師」應該較為合適。Eric訪問中開口埋口都提到老婆，葉佩雯就像一塊植入了他腦內的晶片。Eric去年拍音樂劇《短暫的婚姻》，有場戲講述他曾出軌爆喊。事實是他與葉佩雯未婚前，曾經歷感情危機，先是他出軌，後來Grace亦反出軌回敬，雖然事過境遷，但代價還是不小。他說︰「太太偏向欠缺安全感，呢方面我要畀好大信心佢，其實我已經成日喺屋企做嘢。我studio喺屋企，基本上我二十個鐘都喺度，我係一個好好嘅家庭成員，冇一個老公可以spend咁多時間陪老婆，陪佢傾偈。」為了令老婆安心，Eric亦刻意與女性保持距離，連社交網的交流也杜絕。<br>不過提及出軌，Eric仍然理直氣壯︰「我覺得男人唔出軌，一係佢性需要好低，一係就佢道德觀念好重，可以控制自己。男人嘅衝動，咁多十萬年進化，一定想同唔同嘅女人繁殖下一代。如果個老婆永遠都唔知，永遠都發現唔到，呢個世界冇人影到你，咁一百個男人都會做！」那麼生理定律與感情範疇如何平衡？他慧黠的眼神一轉，徐徐說︰「你實問我會唔會做，我會答你……唔會……我道行好高！哈。呢排啲AV好好睇！呢樣嘢解決到，我諗呢個世界冇AV，應該會好多人出軌！」</p><p>男女關係格食格</p><p>Eric說男女關係是格食格，他表示與太太開始拍拖以來，都是由他主導︰「Grace話佢以前嘅男朋友，我諗有八、九個，佢都係話事嗰個。佢講到好誇張，佢使佢嗰啲男朋友、摑佢啲男朋友，總之佢係王后。我識佢嗰陣佢20歲，可能因為年紀，又可能係格食格，後嚟我哋同居一、兩年，佢就calm down。」語畢，Eric突然一臉認真︰「可能我識𠱁佢開心、引佢笑，男人有幽默感係好啲，要另一半估你唔到，你一定要同佢一樣咁聰明或者聰明過佢少少，先至可以令佢笑㗎嘛！」<br>戲外的Eric變得循規蹈矩，不過螢幕上他的角色大部份偏向狂野，床戲、咀戲連場不在話下，更做過變態殺手姦屍。「咁多年我都好favourite我太太，所以如果拍戲有得抽離現實，攞正牌去做嗰陣我會好享受。我講笑！哈！」不過字裏行間，聽得Grace對Eric其實很有辦法。Eric說：「初時接電影《老笠》，我飾演嘅江湖大佬同崔碧珈有好多親熱戲，我有同佢報定案。佢當時好大方話，你做啦！我會嚟片場睇你！接完呢齣後，齣齣都有啲關於性嘅嘢，接到第三、四齣，太太就覺得係時候要停，佢覺得自己開始頂唔順，所以之後我都少再接呢類角色。」<br>Eric與太太同是水瓶座，他說自己有時沒耐性，會對太太無故發脾氣。例如他自己不貪靚，但太太很緊張他的皮膚，會幫他定時敷面做清潔︰「佢有呢鋪癮，尤其最鍾意同幫我黐鼻頭啲污糟嘢。佢好享受，反而我會容易竧。」太太更做他的形象顧問，幫他襯衫，但每次叫他換衫試衫，穿不到幾套他又覺得煩︰「我明白佢係為我好，但有時我就忍唔住向佢發脾氣，唔明點解要我試上身，其實佢襯好就得。」</p><p>愛上做戲增情趣</p><p>Eric近年愛上拍戲，太太Grace名正言順成了他的導師︰「以前我睇佢啲戲，好似《創世紀》，只會笑佢，彈佢做得唔好，唔會由演員角度去體諒佢辛苦，但自從我鍾意咗做戲之後，我會問佢點演，又會同佢對戲。」角色轉換了，兩夫妻之間亦多了體諒及情趣。「以前監製佢啲歌嗰陣，我好嚴，但𠵱家輪到佢笑我，對我指指點點，世界輪流轉囉。我哋識咗十八年，好似搵到個新景象，大家有新話題，我從來未拍過樣嘢太太會日日追嚟睇，我哋𠵱家會晚晚一齊睇《全民造星》，多咗好多樂趣。」<br>成功男人背後都有賢內助，Eric一向口沒遮攔，他說 Grace曾多番告誡：「太太會提醒我，要小心講嘢，平時我講嘢唔會刻意避忌。」可惜Eric仍未做到這一方面。Eric訪問中三番四次多謝老婆，懂得感恩、珍惜，就是他對愛妻最大的回饋。<br>化妝︰Circle Chong @AnnieGChan  <br>髮型︰Adrian Tong<br>場地提供︰FUMI</p></body></html>