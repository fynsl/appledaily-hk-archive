<html><header><meta charset="utf-8"><title>爆相爆片：5便衣擒背心男　冇Show委任證</title></header><body><h1>爆相爆片：<br>5便衣擒背心男　冇Show委任證</h1><p>旺角街頭日前上演疑犯與警員角力場面。有巿民喺fb討論區上載一段短片，內容顯示係上星期六夜晚10點左右，旺角奶路臣街龍豐Mall藥房對開馬路，一開首就見到3個便衣警夾手夾腳捉實一名黑背心男，其間雙方不斷爭拗，你來我往。</p><p>涉事男子吐口水兼藏咳水
</p><p>黑背心男不斷要求三個便衣警鬆手，又叫對方出示委任證，「你㩒住我，我拎唔到嘢呀！」其中一名便衣警一度勸喻：「你冷靜啲好唔好 ？」隨即被背心男反駁：「我冇郁過企喺度，𠵱家係你哋郁手呀，你哋三個郁我一個呀，警察大晒呀？」其後背心男情緒開始激動，不斷掙扎：「你放手我咪冷靜囉，你哋三個恃人多呀？我吐口水㗎！」未幾即向其中一個便衣警吐口水，該警員見狀取出手銬，三警同中途加入增援嘅兩個伙記，合共五人將背心男推向欄邊，雙手放背後鎖上手銬，之後再推疑犯貼向藥房玻璃櫥窗，防止再有過激行為。<br>背心男不甘被鎖，連珠炮發：「差人打人呀！我要睇你證件，我要打（電話）去警察投訴課，你冇合理懷疑唔落得我鎖，我好痛呀，襲乜警呀？」警員只講咗一句「先生，你唔好講粗口」，同埋「已經同你講咗（罪名）！」之後冇理會背心男大叫，影片之後就咁完咗，冇交代事態發展。有大批網民質疑警察冇出示委任證就捉住背心男唔放嘅做法，認為有不妥。<br>我哋問過警方，就話旺角警區特遣隊上周六晚9點半喺奶路臣街進行反罪惡巡邏期間，見到一個40歲姓冼男子形迹可疑，喺佢身上搜出一支咳水同一把生果刀，其間對方向警員吐口水襲擊，最終嗰個男人涉嫌襲警、藏有第一部毒藥、藏有攻擊性武器被捕。</p><p>爆相爆片</p><p>#MeToo個個都要爆，但係唔一定要舉牌！只要你肯爆，無論好事、壞事、憤怒事，正嘢、衰嘢、古怪嘢，影低佢，《蘋果》幫你爆，更設爆相爆片大獎賞，除咗爆相畀$500、爆片送$1,000嘅基本獎賞外，仲會選出每周之星，每星期最高單日總點擊頭5名即刻科水$10,000，而每月15號至翌月14號期間獲得全月最高單日總點擊者，更可以成為每月盟主，額外獎賞$100,000，係$100,000！爆相爆片必須為本報獨家採用，一經刊登立即有獎！<br>爆相爆片WhatsApp：6383 6568</p><p>參加細則</p><p>1.爆相爆片必須由參加者拍攝。<br>2.若本報發現任何造假情況，將取消其參賽資格。<br>3.壹傳媒集團員工及親屬不可參加。<br>4.本報會保留採用爆相爆片與否和獎項分配的一切權利，如有任何爭議，以本報決定為準。</p></body></html>