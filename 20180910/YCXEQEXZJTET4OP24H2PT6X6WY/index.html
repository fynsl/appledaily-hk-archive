<html><header><meta charset="utf-8"><title>讚嘆秋官專業　埋位會漱口</title></header><body><h1>讚嘆秋官專業　埋位會漱口</h1><p>郭偉亮除為ViuTV擔任《全民造星》導師外，最近亦夥拍鄭少秋拍劇集《詭探前傳》，在劇中飾演驅魔警司，與飾演資深道士的秋官有不少對手戲。原來Eric是秋官忠實擁躉︰「我拍呢齣劇差唔多每場戲都有秋官，真係絕對值回票價。佢真係好專業，佢好注重自己外表，埋位前一定會漱口，佢好清楚自己個角色，個妝自己化，個頭自己梳，一絲不苟。就連我嘅對白都好清楚，若果我講錯，佢會即時指正。」<br>為求逼真，Eric曾找真正的驅魔人取經：「拍之前我仲同導演去搵個真係驅魔嘅神父取經。原來驅魔嘅經文，即係嗰段聖經一定要全篇念晒，先至可以完成驅魔程序。」拍鬼戲多避忌，Eric亦不例外：「不過後來我上網查過嗰段拉丁文，先知原來如果你唔係神父絕唔能夠念嗰段嘢，搞到我鬼咁驚。後來導演畀我念嘅係好簡單，咁都OK，我都驚招惹到啲污糟嘢㗎嘛。不過我喺屋企用拉丁文練習嗰陣，都嚇親我太太。」</p></body></html>