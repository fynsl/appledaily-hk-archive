<html><header><meta charset="utf-8"><title>【娛樂人物】李美慧女兒要貼地</title></header><body><h1>【娛樂人物】李美慧女兒要貼地</h1><p>前落選港姐李美慧現年31歲，今年6月跟56歲富商曾文豪奉女成婚，下月卸貨。昨日她跟老公、母親及家中毛孩一齊影大肚寫真，傳承偉大的母愛。嫁入豪門的李美慧強調不會富養囡囡，抗拒囡囡有公主病，只希望她成為有愛心的人。<br>撰文：陳杰<br>攝影：陳俊強</p><p>幸福靚太李美慧下月為富豪老公曾文豪生女，昨日到新蒲崗影大肚寫真，懷孕後的她谷奶升cup，手腳未見水腫。李美慧精心挑選靚衫晒巨肚：「囡囡邊影邊喺肚裏邊郁緊，好雀躍，喺肚裏打boxing。」今次影相有三個構思，除了跟老公合照，她又會跟媽咪影：「係母愛嘅傳承，我要多謝父母，我哋要感恩，我都想將來囡囡懷孕同佢一齊影。」</p><p>繼續養寵物
</p><p>李美慧帶來家中一對毛孩，十歲貓咪LV和一歲多史賓格犬Dior影全家福，「好多人喺懷孕時遺棄寵物，會覺得佢哋對胎兒有影響，其實係冇影響。我懷孕期間都親近寵物，瞓埋同一張床，啲貓狗見住我BB大，佢哋令我懷孕心情輕鬆。」<br>曾文豪為已故百億富豪曾紀華二房長子，問到嫁入豪門的李美慧將來會富養囡囡嗎？她坦言：「我唔會特別去富養或窮養，中等咁養，佢想要嘅嘢要自己去爭取，要付出先得。我想囡囡貼地啲，一定唔會縱容佢，我唔鍾意女仔嬌滴滴有公主病，我只想佢做一個有愛心嘅人。」想囡囡將來也嫁入豪門嗎？她說：「呢啲冇得強求，係緣份，嫁乜嘢人唔重要，最重要係嗰個人錫唔錫你，嫁一個唔錫你，幾有錢都冇用。」</p><p>畀老公99分</p><p>婚後李美慧獲老公錫到燶，變成「李四萬」，她說：「佢錫我必然，同佢相處好舒服，我哋志同道合，我哋鍾意keep fit。」她大讚老公曾文豪是住家男值99分：「扣一分，唔可縱佢，畀佢進步空間。」至於自評人妻身份有幾多分？她說：「應該都99分，我盡力去做，生埋女做媽咪可能會扣分，我唔知點去湊大一個女。」</p></body></html>