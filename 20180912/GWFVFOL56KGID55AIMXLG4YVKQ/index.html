<html><header><meta charset="utf-8"><title>ViuTV《造星》被轟偏心內地粉絲</title></header><body><h1>ViuTV《造星》被轟偏心內地粉絲</h1><p>近日有網民發現ViuTV節目《Good Night Show全民造星》在微博開設私人群組與內地網民溝通，參賽者更會親身回答網民問題，監製花姐更發放獨家消息︰「總決賽日期係下月14日，九展見，要抽飛，歡迎內地人來港觀戰。」反而負責香港fb及Ig的「小編」，則遲遲不回應，難怪辣㷫香港觀眾。</p><p>網民炮轟ViuTV大細超，但ViuTV只回應︰「多謝大家對《全民造星》嘅支持，我們正積極籌備總決賽詳情，請密切留意ViuTV官方平台的最新公佈。」監製花姐則在Ig貼文補鑊，自認低能：「我誤以為公司已經公開咗，於是有人問我有關事宜，我都毫不猶豫回答。」又言對所有觀眾都一視同仁。<br>ViuTV製作部副總裁金廣誠昨回應《蘋果》說：「今次漏咗消息出去係人為上失誤，引起大家誤會好抱歉，我哋對所有支持嘅觀眾、fans都係一視同仁，而有關《全民造星》決賽嘅安排，目前仍有啲細節傾緊，所以有進一步消息，我哋稍後會喺官網統一發放嘅。」<br>採訪︰魯吉、李浩賢</p></body></html>