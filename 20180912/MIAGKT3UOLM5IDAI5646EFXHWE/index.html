<html><header><meta charset="utf-8"><title>爆相爆片：以為係同鄉？非洲婦肉搏的士佬「重慶」友晒馬幫拖</title></header><body><h1>爆相爆片：以為係同鄉？非洲婦肉搏的士佬<br>「重慶」友晒馬幫拖</h1><p>有巿民前晚喺尖沙嘴重慶大廈，目擊一場醉酒非洲婦大鬥的士佬好戲，結果好似曾志偉做掌門人口頭禪：「打和！」要出動警方持棍盾驅散圍觀人群，雙方同意和平解決，件事先收到科。<br>話說巿民陳先生前晚8點幾行過重慶大廈對開彌敦道，見到成班人喺度圍觀，好奇行入去睇吓，見到一個身穿黑衫嘅的士佬，同一位非洲婦互相拉扯，雙雙跌落地變成滾地葫蘆，陳先生見機不可失，即刻拎手機拍低呢場激戰。從陳先生提供嘅影片所見，非洲婦發晒爛渣，不斷扯住的士佬件衫起勢拖，搞到的士佬件衫爛咗大半截變咗香艷露肩裝。<br>雖然的士佬嘗試捉住對方隻手解鎖，不過非洲婦好似打搏擊咁出力扯衫，仲一時失衡跌咗落地，雖然的士佬俾佢扯到失晒身位，但反過來騎喺個女人身上，好似玩緊筋肉擂台咁，仲踩多佢兩腳，就喺呢個時候，的士車廂內突然走出一個同車男，嘗試做和事老分開兩人，但係雙方一直處於膠着狀態，互有糾纏。</p><p>警持棍盾驅散人群</p><p>陳先生話由於事發地點喺重慶大廈，成班南亞人以為自己人被恰，幾乎同一時間走出嚟包圍的士佬對峙，不過大部份人都係食花生睇戲，並無出面解決件事。可能圍觀人群越來越多，人數超過100人，一時間群情洶湧，其後有警察趕到維持秩序，有警員手持警棍同盾牌驅散人群，以免控制唔到場面，據稱的士佬同警員呻非洲婦醉酒搭車，落車後突然折返，「話我偷電話呀！」未幾引發呢場打鬥。<br>警方回覆查詢，指前晚8點左右，一個非華裔女乘客喺深水埗搭的士去重慶大廈，到埗後落車，但隨即發現唔見咗手機，懷疑留喺的士入面，於是返轉頭搵，但就搵唔到，於是同姓倪（56歲）司機起爭執。<br>據悉女乘客滿身酒氣，加上語言不通，雙方無法溝通，其間女乘客涉嫌用手襲擊司機頸部，警方經調查後以涉嫌襲擊導致他人受傷拘捕女乘客。司機事後頸部紅腫拒絕送院，最終同意和解。但個手機究竟去咗邊，真係冇人知！</p><p>爆相爆片</p><p>#MeToo個個都要爆，但係唔一定要舉牌！只要你肯爆，無論好事、壞事、憤怒事，正嘢、衰嘢、古怪嘢，影低佢，《蘋果》幫你爆，更設爆相爆片大獎賞，除咗爆相畀$500、爆片送$1,000嘅基本獎賞外，仲會選出每周之星，每星期最高單日總點擊頭5名即刻科水$10,000，而每月15號至翌月14號期間獲得全月最高單日總點擊者，更可以成為每月盟主，額外獎賞$100,000，係$100,000！爆相爆片必須為本報獨家採用，一經刊登立即有獎！<br>爆相爆片WhatsApp：6383 6568</p><p>參加細則</p><p>1.爆相爆片必須由參加者拍攝。<br>2.若本報發現任何造假情況，將取消其參賽資格。<br>3.壹傳媒集團員工及親屬不可參加。<br>4.本報會保留採用爆相爆片與否和獎項分配的一切權利，如有任何爭議，以本報決定為準。</p></body></html>