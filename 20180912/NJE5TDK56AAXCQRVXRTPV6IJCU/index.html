<html><header><meta charset="utf-8"><title>中環在線：業績錯grammar泛民去信小加 - 李華華</title></header><body><h1>中環在線：業績錯grammar<br>泛民去信小加 - 李華華</h1><p>上月係上市公司業績期，唔知大家仲記唔記得，有間叫中國地產集團（1838）嘅公司業績報表出現潮文，立法會一班泛民議員就聯署去信畀港交所（388）行政總裁李小加，話呢篇嘢嘅內容受到廣泛公眾關注，中文同英文部份都語法錯誤，即係錯grammar呀，而且上市公司有如此政治立場引起不安，認為此風不可長，希望不會變成慣例咁話。<br>今次有份聯署嘅泛民立法會議員包括李國麟、莫乃光、梁繼昌、郭榮鏗、葉建源同邵家臻。平時最關心財經議題嘅金融服務界議員張華峰就冇參與喇，費事政治不正確啦。<br>咁究竟有幾引起不安呢？重溫一下報表上回顧與展望一欄，公司主要指摘美國大開發鈔機，而𠵱家收水，要「整冧別國的資產市場和全球供應鏈佈局」，又話特朗普智慧唔及毛澤東，不過「要消滅美國這個霸主不容易，歷史上要踢走大佬，都是要冒上先被大佬打死的風險」，可能用詞係有少少暴力嘅，唔知小加總裁睇完封信，遲吓交易所會唔會又好似管招股書咁，規管下年報格式用字呢。<br><br>李華華<br>mailto:LiWaWa@AppleDaily.com</p></body></html>