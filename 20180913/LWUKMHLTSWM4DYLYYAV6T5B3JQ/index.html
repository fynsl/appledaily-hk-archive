<html><header><meta charset="utf-8"><title>【娛樂人物】因樂易玲棄用林祖輝幕前退隱</title></header><body><h1>【娛樂人物】因樂易玲棄用<br>林祖輝幕前退隱</h1><p>林祖輝跟黃子華相交30年，命途相似經過高山低谷。祖輝由亞視小生，輾轉落腳無綫，卻被樂易玲拒簽藝人約，惟有退居幕後做經理人，從頭學起搞生意，代理名牌童裝。他自言只要不擺在心，轉行的心理關口，過一日就會釋懷。<br>採訪：嵐山<br>攝影：葉君海<br><br>林祖輝離開幕前多年，除做過DJ外，先後在亞視及有線任職，輾轉向無綫叩門卻被拒。祖輝日前接受本報專訪講起往事時，態度輕鬆：「08、09年我做過無綫藝員科經理人，好坦白當時係搵過樂小姐（樂易玲）畀我做幕前，但佢唔畀，叫我做藝員科，咁咪做藝員科囉。」至於心理關口，他自言只要你不擺在心，過一日就會釋懷。</p><p>受子華影響轉投亞視</p><p>跟黃子華在電台工作時認識，至今相交30年，祖輝大讚對方轉數快：「以前做電台，每日都要度好多gag，佢成日睇好多棟篤笑嘅書，唔單止係搞笑，而係言之有物，所以點解咁襟。」他回想年輕時做DJ最開心，88年跟黃子華、鄧梓峰、歐陽德勛、胡增良、彭鏡光及歐陽應霽等主持《咪前七先鋒》節目。祖輝擁6呎身高，之後被亞視招攬，他說：「其實又係子華、梓峰一班人過檔亞視做晨早節目，我之後入咗劇組，第一部就做第二男主角。」<br>近年「亞視幫」在無綫發圍，祖輝太太姚嘉妮早於01年已過檔，但多年來一直被投閒置散，更被派做《都市閒情》主持。雖然祖輝曾在無綫做過經理人，但未能幫到太太事業，他說：「新人好簡單，捉上去戲劇部直接介紹畀監製認識，但太太本身係藝人，透過真正合作同認識更重要。」</p><p>嘆老婆有潛質冇機會</p><p>二人結婚多年，育有9歲囡囡Kyra同6歲囝囝Kyros，祖輝大讚今年踏入40歲的太太身形保持得很好：「佢好鍾意食嘢，又易肥，但就好忍得，會做好多運動。冇話抵唔抵，好多時練十年就係等一個機會，我覺得佢係有潛質。咁多藝人，監製未必好多時間去了解一個藝人，但如果有越多機會，發現原來佢演癲癲喪喪都得，咁其他人或者都會睇到，有潛質嘅就自然有人度身訂做角色畀你，拍劇真係好睇天時地利人和。」<br>祖輝透露太太當年懷第二胎時，自己正身在北京做國家級運動員的經理人，經家庭會議商討，後決定返港發展，退居幕後代理多個名牌搞童裝生意，他自言要從頭學起，更講笑稱入貨要問囡囡意見。提到在子女心目中的評分，他笑說有一百分，但相比起太太的無限分，依然差天共地。<br>場地提供：ROOKIE（沙田分店）</p></body></html>