<html><header><meta charset="utf-8"><title>【姐匙Talk】玫瑰聽阿媽話搵人包養</title></header><body><h1>【姐匙Talk】玫瑰聽阿媽話搵人包養</h1><p>娛樂圈近年湧現星二代已唔係新鮮事，其中喺早幾十年，都有星二代入行，就好似「玫瑰」咁，憑住美貌加入電視台冇耐，好快就闖出名堂。好多人都話有名，自然有利，不過玫瑰嘅收入就滿足唔到佢。<br>話說有日玫瑰去閨密屋企喊晒口，原來玫瑰媽鬧佢，點解每月拎雞碎咁多錢返屋企，仲話「你搵唔夠，就搵人包你啦。如果有人肯包我，我都肯呀！」玫瑰就覺得好煩惱，一向侍母至孝嘅佢，從來唔覺得玫瑰媽有問題，而係同閨密講「無端端點搵人包，唔通周圍問人有冇人包我咩？」</p><p>前夫要求陪客</p><p>娛樂圈一向都講供求，以玫瑰嘅條件，透過「農場主人」好快就幫佢搵到位華僑包養。呢位華僑每個月只係喺香港出現一兩次，佢亦都好愛錫玫瑰。之後玫瑰終於埋街食井水，嫁咗畀位富商，點知冇耐玫瑰又喊住走去搵位閨密話要離婚。原來富商為咗做生意，竟然要求玫瑰去陪啲客上床，聽落都匪夷所思，不過就真係事實，死都唔肯嘅玫瑰自然係離婚收場。<br>冇咗大水喉，玫瑰自然要復出拍戲，雖然嫁完人但依然有樣有身材，好快就俾「爆炸」睇中，仲應承玫瑰喺新戲佔好重戲份，等價交換自然係「陪瞓」，玫瑰亦都一口應承。不過當套戲上映，玫瑰發現佢嘅戲份唔夠「貓仔」多，追查之下原來佢瞓得唔夠貓仔多，所以戲份全部落喺對方身上，所以話呢個圈識字不如識人。<br><br>撰文：Jessie<br>本欄逢周五刊登</p><p>姐匙Talk</p><p>我姐匙縱橫歌影視幕後，咁多年嚟冷眼旁觀，娛樂圈大小事都走唔過我雙眼，真係頂唔順要爆啦！歡迎大家嚟剝花生。</p></body></html>