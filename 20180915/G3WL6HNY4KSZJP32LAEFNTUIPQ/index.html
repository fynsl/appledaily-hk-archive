<html><header><meta charset="utf-8"><title>速讀的殘酷真相 - 馮睎乾</title></header><body><h1>速讀的殘酷真相 - 馮睎乾</h1><p>朋友打算為孩子報速讀班，問我意見。我反問：「做咩問我呢？」<br>「你睇書好似幾快，咪問吓你囉。」<br>「你又知我睇書快？睇書啲咁私人嘅嘢，點可以做俾人睇？你幾時見過我睇書先？」<br>「咁又冇。就當我誤會你，咁速讀班你認為應唔應該讀呢？」<br>「點解想令郎學速讀呢？」<br>「我想佢比其他人更快吸收知識。」<br>「咁佢應該學特異功能，唔係速讀。速讀，只可以幫佢更快吸收垃圾。想比其他人更快吸收知識，其實唔難，只要佢聰明過其他人就得㗎啦。你可以想像吓，有咩書係可以速讀呢？高等數學固然冇可能，就算歐幾里得《幾何學》，一樣冇得速讀。《詩經》、《楚辭》、莎士比亞，龜速慢讀你都未必吸收到。要三十分鐘讀完《唐詩三百首》，唔難，但你讀完後吸收到咩知識呢？你大概只會講到一句：『《唐詩三百首》係一本唐詩選集。』係咪覺得好有成功感呢？」<br>「即係話，速讀冇用？」<br>「其實人人都識速讀，只要你讀嘅係垃圾。越垃圾，你讀得越快，因為資訊量係零。資訊量越高，你個腦一定load得越慢。外國做過研究：睇書嘅時候，眼球每一次停頓，只可以睇清楚七八個字母，而每秒鐘眼睛會停頓四五次。根據以上事實，我哋可以做個簡單計算：假設每個字平均有五個字母，加一個空隔，一分鐘眼球大約可以睇清楚二百八十字。呢個數目可多可少，人人唔同，但重點係，如果你大幅提升速度，必然影響理解。其實人嘅眼睛結構，已經設定咗一個速度上限，你視網膜嘅細胞唔會多咗，所以你冇可能大幅提升吸收資訊嘅速度。知唔知坊間速讀法有咩秘訣？」<br>「好似係話，你睇書嘅時候，心入面唔好跟住讀。」<br>「冇錯，速讀法通常教你避免subvocalization，即係默讀。我都唔贊成默讀，我通常讀出聲。呢種方法係好慢，但鬼叫我蠢咩。古人一樣咁蠢，無論東西方，佢哋讀書都直接讀出聲，仲要搖頭晃腦，直至成本書背晒為止。正因為咁花時間，所以要小心選擇，只讀好書，唔睇垃圾。講返轉頭，其實默讀有咩問題呢？真係會慢好多？開口讀，你會攰、失聲，甚至斷氣，但默讀冇呢啲問題，而且快過開口讀好多。速讀另一秘訣係：隻眼一路向前，唔好睇返轉頭。但如果你本書真係咁不堪回首，我建議你不如唔好睇。好作品有豐富層次，譬如一流詩歌，最好係讀完後一句，睇返前一句，搵返呼應嘅地方，思考佢嘅內在結構，隻眼應該上下左右跳嚟跳去，先可以更深入理解內容。講到尾，速讀嘅真正秘訣，係粗讀。」<br>「速讀即係唔可能？」<br>「錯啦，乜都有可能。古人有個邢劭，史書話佢『五行俱下』，五日讀完成套《漢書》，『略能遍記』。英國十九世紀作家Lord Macaulay，傳記話佢睇書嘅速度，等於常人揭書嘅速度，而且過目不忘。我相信呢啲記載係真嘅，但你睇唔睇到邊度突破盲腸？呢啲人從來冇學過速讀。佢哋睇得快，只因為佢哋特別聰明。」<br>「咁普通人即係冇辦法讀得快啲啦？」<br>「你又錯啦，普通人絕對可以提升閱讀速度，方法好簡單。你想游水快啲，應該做咩呢？咪游多啲水囉。想睇書快啲，咪睇多啲書囉。睇書多嘅人，識嘅字自然多，又熟悉唔同嘅句子結構同修辭，理解力自然更好。理解力好，咪睇得快囉。十六世紀意大利有個書癡，成世人匿埋睇書，從來唔寫書，但好多學者向佢求教。到佢晚年，有學者寄啲新書畀佢，佢係咁意望吓個目錄，隨便揭幾揭，已經睇完成本書，仲可以話返畀你聽，每一章係講啲乜。你知唔知點做到？因為學者寫嘅書，好多時天下文章一大抄，你引咩經據咩典，佢早就睇過，所以唔使睇都知你講乜。睇得多，自然睇得快；快到唔使睇，呢啲就係速讀最高境界。」</p></body></html>