<html><header><meta charset="utf-8"><title>街坊：廿幾年冇見過咁恐怖</title></header><body><h1>街坊：廿幾年冇見過咁恐怖</h1><p>【本報訊】強颱風「山竹」襲港，杏花邨再次成為重災區。居民雖已吸取去年「天鴿」經驗，預早做防風準備，並已儲好乾糧，惟迎來風暴期間，有居民坦言山竹威力明顯比天鴿更強，留在家中「有得震，冇得瞓」，不單感到大廈被強風吹至搖晃，海水不斷湧入屋苑，「住咗廿幾年都冇見過咁恐怖」。</p><p>威力比天鴿更強勁
</p><p>杏花邨低層住戶鍾小姐指，雖並非住在最近海邊的一排，但仍感到山竹威力比天鴿更強勁，「風勢好勁，吹到隻窗係咁響，直頭嘈到瞓唔到」。即使家中所有門窗都已關上，但當強風吹過，仍可觀察到大門震動並發出聲響，「道門係咁郁，秒秒鐘都驚緊會唔會吹爆窗」。<br>杏花邨昨廣泛位置都被海水淹浸。鍾小姐指昨早開始樓下已變成一片汪洋，海水不斷湧進屋苑，水位上漲速度亦相當快，在中午時間水深已過膝頭，「肯定要全日受困喺屋企，海水係咁湧入嚟，連埋啲海洋垃圾都沖晒上岸。上次天鴿到中午左右水位開始下降，但係今次到傍晚都仲浸緊，唔見有乜改善迹象」。<br>她的家人居住在屋苑另一高層單位，「佢哋同我講直頭感覺成幢樓喺度搖緊」。在傍晚入黑後，她亦留意到屋苑內至少兩幢樓宇懷疑停電，全幢大廈沒有任何單位開燈，她形容在杏花邨住了廿多年，以今次災情最嚴重。而商場亦已關閉，連唯一一間7-11便利店亦已暫停營業，令杏花邨儼如孤島。<br>■記者鄭啟源</p></body></html>