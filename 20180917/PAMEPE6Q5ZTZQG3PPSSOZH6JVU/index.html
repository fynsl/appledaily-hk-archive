<html><header><meta charset="utf-8"><title>性慾奇譚 - 邁克</title></header><body><h1>性慾奇譚 - 邁克</h1><p>心地不好一定要認：卒之打開《波特耐症候》這本惡名遠播的鹹濕直男懺悔錄，抱的是一種知己知彼的心態，若想旗開得勝，有乜好得過潛入敵人腹地，摸清楚大本營的地理狀況，以後萬一烽煙乍現，起碼有個似模似樣的書包可以拋出來應對。而且不信邪，心想半世紀前的性慾奇譚，今時今日能夠犀利得去邊，咪最多通篇弗弗作響，描繪一下君子好逑的苦悶。誰不知才翻了兩頁，已經瞳孔放大，嘩，呢位憤世駭俗的猶太哥哥果然唔係嘢少，那些刁鑽刻薄的民族笑話，幾十年來縱有坐在活地阿倫課室接受教訓的豐富經驗，一時之間也幾乎擋架不住，而各類打面式的性描寫，就更加讀得捧腹狂笑，難怪一出版哄動文壇，衛道之士口誅筆伐，猶太祖廟的祭司更怒不可遏，深悔當日沒有採用購自淘寶的DIY神器替他割包皮，一次過連龜頭都割埋，斬草除根一了百了。<br>最絕的一場，是幾個中學生結伴搵淫蕩少女下火，男主角一方面擒擒青渴望脫處，一方面慌死會患性病，結果人家宣佈「本小姐今日唔高興」，只肯出動五姑娘，他那副寶貝又唔爭氣，對方見佢軟綿綿，立即聲明「我唔係好得閒咋吓，數到五十仲出唔到，你自己搞掂啊吓」，情急智生，他集中精神想像那隻援手屬於自己，亦即係話，「平時自己打飛機幻想同人做緊，家陣有人代勞，反而要幻想自慰」，軟皮蛇才漸漸甦醒。可惜為時已晚，五十下已經數完了，少女言出必行掉頭而去，成功最終還是靠自己，忙亂中一射射中眼睛，咿嘩鬼震跳進廚房用水清洗，因為驚會盲。這樣的企圖破處過程，笑死人冇命賠。</p></body></html>