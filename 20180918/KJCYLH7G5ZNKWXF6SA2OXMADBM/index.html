<html><header><meta charset="utf-8"><title>【馮仁昭四圍超】阿澤對抗「不停工」員工返工即炒</title></header><body><h1>【馮仁昭四圍超】阿澤對抗「不停工」<br>員工返工即炒</h1><p>颱風「山竹」餘波未了，噚日雖然風勢減弱咗唔少，但好多路都受塌樹影響，好多網民都促請特首宣佈停工，但特首冇理咁多，要返工嘅繼續等車返工。<br>反而某啲「民企」就顯示出通情達理嘅一面，好似杜汶澤鬧特首離地兼冇同理心之餘，仲宣佈自己公司員工唔准返工，違者炒。佢仲喺網上話：「不但普羅市民受苦，連好多半山友都話，塞咗一個鐘都落唔到山腳，谷氣決定返屋企！連大粒佬都咁慘，咁打工仔，又可以點？」</p><p>林德信座駕爆胎</p><p>良心老闆仲有喺油麻地開咗間甜品店嘅羅鈞滿，噚日舖頭休息一日，佢回覆傳媒時話：「今朝六、七點轉三號風球時，我出過街，屯門公路好多塌樹，荃灣有啲路直情係俾成棵樹攔晒，根本就唔適合外出，更談不上去返工。」噚日受餘波影響嘅唔止打工仔，仲有林子祥個仔林德信，有讀者見到佢噚日上晝大概11點，佢架車喺元朗錦綉花園附近嘅馬路爆胎，最後要駛到附近油站搵人幫手先換到胎。<br></p><p>趙學而劈樹開路</p><p>張栢芝亦都好關心民生，噚日喺Ig留言話想幫被風球破壞了屋企嘅市民。而趙學而噚日就孖建築師老公蘇國基自發去劈樹開路，見佢老公拎住把刀仔就已經清咗一截路，相當厲害。不過，衛詩雅就唔多好彩，佢噚日貼咗張相話手臂俾石屎擊中，佢事後受訪講番意外經過依然好驚：「1點幾鐘屋企滲水，我、媽咪同家姐喺我間房做吸水工程，突然間石屎就冧落嚟，嗰刻我唔識反應，只係覺得有嘢壓住自己隻手，因為好驚，叫媽咪快啲離開我間房，推佢哋出去。」佢即刻洗傷口，見到成手都係血，仲話感覺似拍緊林超賢導演嘅災難片一樣。<br>撰文：馮仁昭</p></body></html>