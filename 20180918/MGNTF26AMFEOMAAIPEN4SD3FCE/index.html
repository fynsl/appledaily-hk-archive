<html><header><meta charset="utf-8"><title>操盤手札記：鷹美躺着也中槍 - 割柑人</title></header><body><h1>操盤手札記：鷹美躺着也中槍 - 割柑人</h1><p>颱風「山竹」襲港，新聞所見，有人死守家園，有人追風逐浪。情況就如股市，熊市當前，有人死不止蝕，有人狗衝博反彈……只能講句，祝君好運！<br>中美貿易戰陰晴不定，港股反彈斷纜，周一回吐1.3%。恒指1月見頂以嚟反覆向下，形成下降通道，目前通道底喺26000水平，通道頂喺30000水平，中軸則喺28000水平，亦係短期下降軌阻力位，升穿呢個位先有望扭轉弱勢。後市阻力重重，博反彈宜見好即收。<br>近排美國運動品牌Nike有個廣告，引起網上爭議，更引發特朗普粉絲杯葛。事緣Nike月初為品牌口號「Just Do It」面世30周年，推出一系列廣告，起用因不滿警察槍殺黑人，喺美式足球聯盟（NFL）比賽奏國歌時，拒絕站立致敬而單膝跪地抗議嘅球員Colin Kaepernick。<br>Kaepernick嘅抗議行動，發生喺2016年賽季，當時佢被唔少美國愛國人士譴責，包括球迷、贊助商、警察工會，仲有特朗普！賽季結束，Kaepernick亦成為棄將。佢嘅遭遇，正體現Nike句廣告標語「Believe in something. Even if it means sacrificing everything.」<br>廣告出街翌日，Nike股價一度大跌3.9%，但四日就收復失地。Nike喺美國勞動節假期（9月2日至4日）網上銷售大增31%，舊年同期只增17%。相信事前已做好民意調查，計過得失。Nike逆流而上無事，佢嘅運動服代工兼布料研發夥伴鷹美（2368）就無咁好彩。<br>鷹美喺印尼有廠，早前又喺越南買廠，以為避過中美貿易戰；點知大客Nike廣告惹火，雖然網售不減反增，但市場擔心特朗普今後會針對Nike以討好粉絲，拖累鷹美股價受壓。不過，鷹美本年度已接滿定單，盈利同派息可望增加，現價股息率9.5厘，具防守力。<br><br>割柑人<br>本欄逢周二刊出</p></body></html>