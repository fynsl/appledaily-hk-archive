<html><header><meta charset="utf-8"><title>並肩28年老臣子：佢太操勞</title></header><body><h1>並肩28年老臣子：佢太操勞</h1><p>捨不得林偉駿的，還有並肩作戰28年的老臣子黃仙琴（Oscar）。「一個識行識揸車去（醫院）嘅人，會唔會諗到自己會唔喺度呀？」一個月前，759阿信屋老闆林偉駿猝逝。其一字一句、舉手投足，依然深深烙在Oscar腦海。<br>身為阿信屋母企CEC國際（759）物業管理部總經理的Oscar，1990年加入公司至今28年。她表示，跟老闆林偉駿工作非常辛苦，尤其早年阿信屋分店數目以幾何級數擴張時，「佢好醉心做嘢，醉心到唔會理你，又唔會理你屋企」；凌晨不時收到老闆電話講公事，後來同事習慣了，家人偶有發牢騷。</p><p>習慣「犧牲」　難忘午夜來電</p><p>無暇出席家人朋友聚會、子女相處時間少，Oscar稱都是跟隨林老闆要犧牲的事。如今老闆離開了，「我先生會話『𠵱家夜晚都聽唔到你電話響』」，原來家人早已習慣午夜來電，有時她電話響起，家人口快快：「呀，你老闆打嚟呀！」「仲點打嚟呢……」Oscar苦笑道。28年間，Oscar曾兼任不同部門的工作，零售範疇畢竟只有8年經驗，揀舖也有失手時，「你哋租嘅時候都唔知點租……咁嘅舖你哋都搵番嚟，啲生意咁爛咁難做！」Oscar複述老闆說話猶如林偉駿上身，「唉，不過算啦，你自己小心呀下次」，原來老闆不是要興師問罪，言語視同事如拍檔。<br>阿信屋薄利多銷，惹同行不滿，「其實呢樣話得佢最多，係我哋」。老闆為業績不佳惆悵，Oscar曾嘗試建議，「其實我哋不妨可以賣貴少少吖，唔需要咁平吖」，林偉駿耍手擰頭稱，「唔需要，又唔係蝕得多」。鎂光燈下，林老闆經常獨當一面，侃侃而談。記者問Oscar覺得林老闆是個怎樣的人，Oscar二話不說：「怕羞！嗯，好多人都唔知或者唔覺。」阿信屋開業初期，老闆不太接觸合作夥伴，出席大小活動要同事陪同壯膽。由廠佬變商家，要見業主供應商要上鏡， 「佢知道有某啲嘢佢要自己擔起……由自我訓練大膽啲講，到講講吓有佢講冇你講，其實佢好進步」。<br>和善的林偉駿也有發脾氣的時候，Oscar說：「佢一鬧起上嚟，真係開行個風筒噴你㗎！」老闆最討厭人話「唔得」，「佢講咗嘅嘢你要即刻做，未試，唔好say no，試咗唔得先講no」，故同事會轉個方式回應老闆：「好，試一試，試咗唔得我哋即刻停好唔好？」</p><p>「呢個人值得我永遠懷念」</p><p>林偉駿一頭白髮，但其實60未到。Oscar坦言，老闆身型似巨人，「三高唔少得」，本身有慢性病，卻自恃年紀不大，「其實操勞都係一個（離世）原因嚟，操勞，真係太操勞……」林老闆工作現已分配予同事們，各人也感到吃力。離世消息公佈後一天，員工如常上班，「掃地嗰個，到最上面嗰個（最高層），全間公司喺度喊」。<br>大半生勞勞碌碌的林偉駿，終於真正退下來。「可能𠵱家喺度笑緊我哋㗎，仲喺度做呀你哋？」Oscar指向無人的空氣，幻想林偉駿在說風涼話。及後Oscar收起笑容說：「將來他苟延殘喘只會仲辛苦，𠵱家仲保持住同做廠佬時一模一樣嘅性格，呢個人，值得我永遠懷念」。<br>訪談到最後，Oscar特別提到：「我可以好大膽咁講句，林偉駿嘅離世，除咗係我哋公司嘅損失，亦都係香港人嘅損失。」林偉駿的故事，或許有人感覺「離地」，驚嘆世上是否有如此菩薩心腸的人；這個好人，卻實實在在地存在過。或許他的存在就要提醒我們，不要放棄相信，這裏會有希望。</p></body></html>