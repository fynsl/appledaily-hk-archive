<html><header><meta charset="utf-8"><title>金手指：傳說中政務官試題 - 孫柏文</title></header><body><h1>金手指：傳說中政務官試題 - 孫柏文</h1><p>香港有個都市傳說，就係以前考政務官，最後一個考試試題，就係問一旦香港發生大型突發事故，例如紅磡海底隧道穿咗個窿，啲水湧入管道，政務官會點樣執生？\<br>根據同一傳說，因為華人考生去到呢一關，冇model answer去死背，合格率非常之低。因不合乎當時港情，所以英國佬最後一炮過取消呢一關。呢個傳說是否屬實，真係唔知。不過又一次發生鞏固呢個傳說流傳力嘅事件。<br>今次打風，爭端最大係第日返工嘅安排。孫柏文好希望本報記者，追晒所有因噚日員工遲到罰人嘅僱主，呢隻古仔會非常有趣。我喺度諗，如果係以前殖民地政府，一個電話畀所有行會啲大孖沙成員，銀行、交易所、寫字樓，應該好快會有執生方案。<br>香港咁多年來，被中央派港人士領導，搞到我鬥你，你鬥我。其中一個後果，就係當天災發生時，冇咗殖民時代嘅社區通訊網絡，即政府啲官同社區人士，有足夠嘅人際關係，叫人「拍硬檔，幫幫手」。<br>我亦希望，從今開始，所有BBA課程，教人力資源管理時，教埋點處理返唔到工嘅情況。叫林鄭月娥做奶媽，唔通真係個個未戒奶，屎尿都唔識自己搞掂，吓吓要政府？<br>最後，俄鋁（486）最新消息係，制裁已名存實亡，應該有得繼續升。<br><br>孫柏文<br>獨立股評人<br> http://fb.com/shuen <br>本欄逢周二刊出</p></body></html>