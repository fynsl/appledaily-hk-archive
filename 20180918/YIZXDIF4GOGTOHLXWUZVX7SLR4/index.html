<html><header><meta charset="utf-8"><title>爆相爆片：婆婆頭卡超市旋轉閘</title></header><body><h1>爆相爆片：婆婆頭卡超市旋轉閘</h1><p>小朋友好奇、百厭或者唔小心而發生意外，夾親手腳甚至卡住個頭都唔奇，但婆婆個頭卡住喺超巿入口嘅旋轉柵閘就真係比較少見。噚日中午12點幾，黃小姐喺粉嶺聯捷街10號榮輝中心商場嘅百佳超巿分店就見到呢幕奇景，黃小姐聽街坊講估計婆婆入超巿冇買嘢，所以冇喺出口嗰邊走，諗住喺入口捐返出去，點知夾住咗。</p><p>消防剪閘解困</p><p>黃小姐都奇怪旋轉閘側邊個窿唔係好大，小朋友捐過去都可能窄窄地，唔明點解婆婆會喺嗰度出去。超巿經理一直喺婆婆旁邊安慰佢，之後消防員嚟到剪開個柵閘，幫婆婆解困。《蘋果》問返超巿究竟點解會咁，先發現原來大家都誤會咗婆婆，婆婆唔係想練縮骨功，所謂意外，真係意料之外。<br>百佳發言人解畫，當時顧客想透過旋轉柵閘底部，將已經畀咗錢嘅貨品擺喺近入口位置，咁啱有其他顧客進入超巿，導致佢個頭被卡住，超巿職員立即報警通知消防員到場處理。婆婆脫身之後，上咗救護車由救護人員幫佢檢查有冇受傷，好彩婆婆無大礙，唔使送院，之後佢自行離開。</p></body></html>