<html><header><meta charset="utf-8"><title>爆相爆片：彩虹邨居民　訣別樹街坊</title></header><body><h1>爆相爆片：彩虹邨居民　訣別樹街坊</h1><p>超強颱風山竹橫掃香港之後滿目瘡痍，塌樹處處，政府部門已展開清理，民間組織亦發起自己家園自己救行動；但倒下嘅樹木，唔知要幾多年先可以再長成巨人，為巿民遮風擋雨。喺黃大仙彩虹邨長大嘅混血兒Maryan喺颱風後落街視察，眼見陪伴唔少街坊成長嘅大樹，不敵颶風倒下，有街坊走埋去輕撫樹幹道別，場面令人動容。</p><p>「你都撐得好辛苦喇！」</p><p>Maryan同小記講，颶風過後嘅星期一朝早，佢落樓下停車場睇吓愛驅有冇損傷。鍾意影相嘅佢亦喺彩虹邨行咗一圈，形容沿途好似行咗入個森林咁，聞到經雨水洗禮之後夾雜草泥嘅氣味，當佢行到翠瓊樓房署辦事處出面，見到啲街坊圍住一棵吹冧咗嘅大樹，Maryan舉機影低呢個畫面留個回憶，呢個時候有個女街坊行埋棵樹度，輕輕拍咗樹幹兩三下，Maryan聽到佢同棵樹講：「辛苦晒你喇，咁大風雨，你都撐得好辛苦喇！」Maryan當下個鼻一酸，幾乎想喊。<br>冧咗嗰棵樹陪住好多街坊成長，包括Maryan，佢話細細個已經有呢棵樹，佢形容樹幹粗壯要三個人先攬得晒。佢細個時媽咪會喺樹下面等接放學，邨入面啲老人家都係坐喺樹底下傾偈唞涼，好多集體回憶。佢同向大樹道別嘅女街坊傾咗兩句，對方喺彩虹邨住咗4、50年，對邨內一草一木都有感情。<br>另外有一對年紀比較大嘅夫婦亦專登走落樓睇吓棵樹，事緣佢哋習慣每朝喺屋企望出窗睇吓啲綠色嘢，前日起身如常望窗，發覺平時望到嘅樹蔭消失咗，落樓見到棵樹冧咗，老太太都眼濕濕。大家惟有互相幫大家同大樹影相留念。<br></p><p>爆相爆片</p><p>爆相畀$500、爆片送$1,000嘅基本獎賞外，仲會選出每周之星，每星期最高單日總點擊頭5名即刻科水$10,000，而每月15號至翌月14號期間獲得全月最高單日總點擊者，更可以成為每月盟主，額外獎賞$100,000，係$100,000！爆相爆片必須為本報獨家採用，一經刊登立即有獎！<br>爆相爆片WhatsApp：6383 6568</p><p>參加細則</p><p>1.爆相爆片必須由參加者拍攝。<br>2.若本報發現任何造假情況，將取消其參賽資格。<br>3.壹傳媒集團員工及親屬不可參加。<br>4.本報會保留採用爆相爆片與否和獎項分配的一切權利，如有任何爭議，以本報決定為準。</p></body></html>