<html><header><meta charset="utf-8"><title>財經人物 ：自爆身家近600億蔡志明發達靠Snoopy</title></header><body><h1>財經人物 ：自爆身家近600億<br>蔡志明發達靠Snoopy</h1><p>蔡志明，人稱「玩具大王」，旭日國際集團創辦人兼主席，玩具廠起家，後來涉獵地產、醫療、鐘錶等；名車、遊艇、豪宅亦數之不盡，但旗下業務無一上市，是不折不扣的神秘大富豪。他實際身家一直是個謎，但不少上市公司周轉不靈，都會找他求助，包括康健（3886）創辦人、股壇大玩家曹貴子，亦向他借救命錢，卻令外界以為蔡志明是曹的金主，他勞氣說：「我有五、六百億身家，點會為賺一千幾百萬去害人呢？我一年都捐幾千萬啦，冇理由㗎嘛！」<br><br>撰文：陳雪蕾<br>攝影：馬泉崇　林寶益</p><p>訪問當日，是晚上七時，蔡志明安坐在其頂層辦公室，吸口煙，看着佳兆業（1638）的股價。甫見到記者，即問「食飯未呀？」記者的「未」字甫落，他隨即吩咐秘書到大埔陳漢記外賣幾碗牛腩粉、幾碟小菜，「呢間好出名，我有時做得太夜，都會叫外賣食。」 <br>蔡志明現在要甚麼，出句聲就可以，應該沒有甚麼是買不到，但他小時候的玩具，只有打波子和拍公仔紙，「睇美國電影有好多玩具咁過癮，已立志大個要做玩具。」1966年，當年19歲的蔡志明，中學預科畢業，成功考上多倫多大學，準備出國留學之際，卻見媽媽「眼濕濕」，「當時哥哥阿妹都出晒讀書，媽媽好想我去，但我去埋就得番佢一個人，（我怕）返到屋企冇人同佢傾計。」於是，蔡志明放棄升學，在媽媽介紹下，到玩具廠做銷售員，主力接洽外國生意，「做咗兩年，入去嗰時有12個客，我走嘅時候係72個客戶。」 <br>期間他發現做玩具代工生產（OEM），有更大的賺錢潛力，於是自立門戶，「好辛苦，由25歲到40歲，我都未玩過，日日就喺公司做嘢。」每天日做夜做，直至遇上一隻狗──當時紅遍美國的「史諾比（Snoopy）」。 <br>蔡志明成功取得史諾比的代理及生產權，設計了多款史諾比玩具，「將佢綁喺降落傘、放喺滑板上，做到個客賣到呢，日夜不停做，真係賣到人山人海，越做越大，連續做咗十年八年，賺咗好多錢。」 </p><p>97年後大舉投資地產</p><p>旭日現時在內地有兩間玩具廠，有約4.5萬名員工。蔡志明說，時至今日，旭日在玩具業仍保持一哥的地位，惟利潤只是以前的五分一，「以前做50億元生意，可以賺10億，現時做500億先賺到，比例辛苦好多。」因為內地競爭激烈，即使與客人合作關係長久，難免要用價錢競爭。 <br>但他表示，玩具是他的興趣和始業，一定不會放棄，應該投資的會繼續投資，例如為了節省成本，把大部份工序自動化，「公司有班同事好好，一齊做咗三四十年，冇錢賺都要做。」 <br>因此，旭日1992年開始多元化業務，蔡志明說「要搵易賺錢嘅生意」，故1997年後大部份投資都在地產，目前旭日大部份盈利來自地產業務。 <br>蔡志明是潮州人，為人疏爽，遇上「架己冷」資金有難，他二話不說伸出援手，「問我借錢，我唔會理佢嘅原因，但我會收返息㗎！」得他相救的，包括佳兆業主席郭英成，去年3月蔡志明斥資約5億元增持佳兆業股份至5.21%，令停牌近兩年的佳兆業得以復牌。披露權益顯示，蔡志明去年9月減持股份至4.47%，毋須再作申報，故不清楚他現在是否仍持股。 </p><p>慨嘆新一代機會很少</p><p>蔡志明是六、七十年代搭上香港經濟高速增長快車的典型例子。他坦言，新一代想在香港白手興家很難，「肯努力機會唔係冇，但少囉，早十年八年大陸就好多機會，周圍都係機會，只要你做啱一樣嘢，肯苦心去幹，機會都好大。但香港好多都已飽和，就算開間餐廳，開完冇耐都頂唔順，生意唔好固然做唔掂，生意好業主又加租，香港真係好困難。」 </p></body></html>