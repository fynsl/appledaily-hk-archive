<html><header><meta charset="utf-8"><title>收市閒情：災後另一宗荒謬事 - 千頌C</title></header><body><h1>收市閒情：災後另一宗荒謬事 - 千頌C</h1><p>山竹走了，雨過天清，但香港人就即時上演一套震撼全球嘅真人騷──返工！<br>可能係我孤陋寡聞，真係未聽過一個城市，經歷災難滿目瘡痍，大批市民第二日竟然逼上街頭，跨過一個又一個嘅障礙物，竟然係為返工？令我更嘆為觀止事情係，香港假假哋都係一個世界舉足輕重嘅國際金融中心，但原來香港係冇個部門，去估算災後嘅經濟損失！<br>話說前日正當香港人千辛萬苦去搵方法返工，大家怨政府唔敢停市，係因為唔想加大經濟損失，咁同事S就心諗，「你咁怕損失呀嘛，就問吓你點損法！」<br>最直接，就搵商經局啦，點知當局就話，「唔知噃，你搵政府新聞處問吓啦。」好啦，咪打去新聞處囉，新聞處竟然話：「你要問商經局喎！」咩料呀？OK，咁咪再打，最後得到商經局回覆，係幾咁令人沮喪：問過晒其他部門啦，政府冇人會就山竹計呢條數，就算之後，都一樣唔會。<br>Well～北望神州又點呢？中國方面，據各地民政部門彙報統計，截至9月17日12時，廣東省14個市66個縣（市、區）共458個鄉鎮受災，直接經濟總損失42.49億人民幣。至於廣西，就大約係5,175萬人幣。<br>你可能話，「中國泱泱大國，計係好正常呀！」咁不如一齊去一轉澳門呢。冇錯，山竹嘅經濟損失數據係未有，但澳門真係有部門專責去計呀。澳門統計暨普查局今年初公佈，幫「天鴿」修正風災對澳門的經濟損失，直接及間接損失合共125.45億澳門元。<br>至於香港呢？咁多年都真係冇聽過政府部門，去就重大事件評估經濟損失（坊間係有人評估嘅，最出名係當年雷鼎鳴話，佔中累港經濟損失11,000億）。即係咁，如果連統計都冇，邊個sector出事最大都唔知，下次touch wood有更大災難時，要善後上來無數據支持，更加無從入手。<br>至於香港經濟損失條數，政府冇，唯有靠學者。經濟學者徐家健教授就估算，冧樹爆窗等的維修費幾億，前日大家被困港鐵等返工嘅時間，都有幾億，加加埋埋大約10億，至於背後推算個基礎係咩？佢就用咗政府辛辛苦苦，搵專人去估算嘅數據──高鐵「慳時間」會帶來幾多經濟效益。<br><br>千頌C<br> http://fb.com/winbigwok <br>本欄逢周三刊出<br></p></body></html>