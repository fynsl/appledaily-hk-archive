<html><header><meta charset="utf-8"><title>與特朗普做朋友　不做生意</title></header><body><h1>與特朗普做朋友　不做生意</h1><p>蔡志明的辦公室，周圍都放滿照片，最多是家庭照，亦有與商界名人的合照，包括現任美國總統特朗普。蔡志明憶述，有段日子他迷上了賽車，有自己的車隊，亦不時專程到外地觀賽。有次，他在賽車場巧遇當時仍從商的特朗普，就合照留念。兩人志趣相投，有一陣子相當老友，而特朗普更「摟」他一齊做生意，但蔡志明即耍手擰頭話「做朋友就得，生意就咪搞！佢同以前一樣，都係成日變。」 </p><p>談曹貴子「搵佢都冇意思」</p><p>蔡志明40歲前一直忙於工作，連太太都勸他出去玩。現在，蔡志明不愛駕跑車，而是回歸大自然，每年與太太到澳洲三、四次，出海釣魚，他講得高興，更即場開手機，向記者展示他釣到的大魚。一度和他「糾纏」的曹貴子目前行蹤不明，盛傳也是「走佬」到澳洲的墨爾本。蔡志明月前亦到相距近900公里的悉尼釣魚兼談生意，但兩人無見面，「搵佢都冇意思，傾咩嚟？我睇佢見到我仲驚添，（你話原諒咗佢？）係，但佢做咗咁多嘢，佢自己心中有數啦，我嬲人就嬲得唔耐嘅，盞激壞自己。」 <br>最近，蔡志明在韶關買了五座山頭，自家種葡萄、南瓜，更建釀酒廠，「紅酒嘅水準仲差好遠，但做汽酒就OK。」<br>訪問期間，不時傳來狗吠聲，皆因蔡志明很愛狗，除了特意有一間屋專門養他最愛的狼狗，在辦公室裏亦養了兩隻可愛的松鼠狗。<br></p></body></html>