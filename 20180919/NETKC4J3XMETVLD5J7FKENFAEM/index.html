<html><header><meta charset="utf-8"><title>港樓貴到不正常　買唔落手</title></header><body><h1>港樓貴到不正常　買唔落手</h1><p>蔡志明逾千呎的辦公室裏，其中一幅牆掛滿他買入的物業照片。過去廿多年，他不斷在市場掃貨，每次也低買高沽，幾乎從未失手。然而，對香港現時的樓價，就連這位「地產大豪客」亦慨嘆「太貴，買唔落手」，更明言看不通後市，「邊個話識睇（樓市），我覺得冇可能，現時世界唔同以前啦！」<br>蔡志明1997年起，成為本港地產市場紅人，幾年間連環斥逾十億元，掃入商業大廈、豪宅等。他說，旭日大小投資都做，「成幢（物業）嘅我哋又買，一個單位都會去買」只要計到數，回報最少有3厘，都會考慮。但自去年起，已減少投資物業市場，「真係越來越貴，買唔落手。買賣物業係睇回報，要考慮租畀人有幾多收入，放喺度有冇機會幾年後賣出去呢？如果回報得1%，點知樓價會唔會繼續高，若第二日跌返落嚟，咪投資不利。」 <br>這兩年蔡志明買的主要是舊樓住宅，每個單位買入價約千多萬元，「過億嗰啲（一手樓）真係買唔落」，把單位翻新後再出租，平均租金約4至5萬元，「有3厘回報都OK，望佢升值。」他認為，目前香港樓價實在高到不正常，「我啲伙計好多都係大學畢業，兩夫婦都喺我公司做，都同我講供唔到樓，一年（人工加幅）有8至10%，都算唔錯，但佢哋唔生BB，都供唔掂。」 </p><p>睇不透後市　轉投資澳洲</p><p>樓市未來走勢如何，蔡志明亦自言睇不透。他認為，中美貿易戰多少都會影響商家和廠家，若情形繼續惡化，樓價或會回落，「呢兩年我都好懷疑自己估計啲嘢啱唔啱，所以先搵第二條路。」他口中的「第二條路」，就是投資澳洲，他認為雖然當地物業不是特別便宜，樓價升幅每年約有5%至6%，但回報合理，例如商業中心回報有約4厘，悉尼北部更高至6厘，而且出租率高，兼有升值潛力，目標瞄準彈糧充足的中國新移民。 </p></body></html>