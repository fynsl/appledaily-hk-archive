<html><header><meta charset="utf-8"><title>求驗客手記：同性感名模剪綵唔衰得基奧特暗寸莫拉達</title></header><body><h1>求驗客手記：同性感名模剪綵唔衰得<br>基奧特暗寸莫拉達</h1><p>車路士過去一年嘅表現好似個鐘咁兜咗一大個圈，由上年攞英超冠軍，到上季表現沉到連歐聯席位都保唔住，今季又無端端開季五連勝，搵佢哋班球員代言鐘錶就真係啱晒。唔知基奧特會唔會獲贈隻名錶，但佢唔使睇錶都肯定好等得，佢話唔介意目前被艾華路莫拉達搶走正選位，會耐心等機會。</p><p>失正選因踢世盃遲歸隊</p><p>近日有間名錶公司喺倫敦開設新嘅旗艦店，請咗大衛雷斯、基奧特、巴克利同馬高斯阿朗素一班車路士球星嚟剪綵，仲有着得好性感嘅荷蘭名模Lara Stone㖭。講番班球員，自從沙利上任之後佢哋即刻脫胎換骨，就連上季俾人鬧爆嘅艾華路莫拉達都搶番正選。不過「銀河唯一」基奧特就被貶做後備喇，話晒都係世界盃冠軍隊嘅正選前鋒，輸畀個連世界盃都冇份踢嘅隊友好冇面喎！</p><p>沙利遭「方丈」鬧爆</p><p>成世盃冠軍功臣嘅基奧特就咁話：「我同莫拉達之間係公平競爭，因為我夏天要參加世界盃遲咗歸隊，所以仲未回復最佳狀態；莫拉達由季前熱身賽開始已經係正選，畀佢擔正亦理所當然，加上領隊話唔想喺季初有大變動，所以我會耐心等機會。」<br>𠵱家車路士更衣室咁和諧，睇嚟領隊沙利嘅個人魅力都唔差，不過佢嘅舊東家拿玻里嘅會長迪羅倫迪斯就唔係咁睇，雖然沙利跳槽都已經係幾個月前嘅事，不過迪羅倫迪斯仲係耿耿於懷，近日繼續向對方開火：「今次請安察洛堤執教令我安心得多，沙利無疑教得好好，但佢一生中亦經歷咗唔少敗仗，而且佢經常都俾人炒魷魚。佢係個好固執嘅人，一個人嘅人際關係多少亦反映佢嘅人生經歷。」唔知迪羅倫迪斯呢位「方丈」仲要嬲到幾時呢？</p></body></html>