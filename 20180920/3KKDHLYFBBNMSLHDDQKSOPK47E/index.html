<html><header><meta charset="utf-8"><title>鄰居憶起許家小狗猝死</title></header><body><h1>鄰居憶起許家小狗猝死</h1><p>【本報訊】許金山妻女遇害前半年，許家一隻芝娃娃突死去，身上無傷痕，許太黃秀芬（女死者）當時曾懷疑芝娃娃或在外被毒蛇咬噬或誤食老鼠藥，致回家後死去。住在案發大洞村10多年的鄰居，在許家母女死後想起這件事，不寒而慄。<br></p><p>「唔知許太婚姻唔開心」</p><p>Jason（化名）自許金山一家2013年搬入大洞村後，便與許太成為朋友，「我識佢哋一家，但同許太傾偈多啲，因為許生經常唔喺屋企，許太好nice，但從來唔知佢婚姻唔開心」。在他眼中，許太一家樂也融融，「佢哋一家人會一齊去踩單車，關係都幾OK，唔覺得有乜嘢唔妥」。<br>至許太和女兒慘死事件發生後，他才感到可疑，回想起事發半年前，許太家中一隻飼養數年的小狗芝娃娃突然死亡，「呢隻狗之前成日過嚟同我啲狗玩，佢死前仲好活潑，唔覺得有病」。有一天，他從許太口中得知牠死去，「佢話唔知隻狗點死，可能喺出面食咗啲嘢中毒，可能俾蛇咬，不過又冇傷痕，無端端死」。他形容許太當時非常疑惑，如今回想感覺很害怕。<br>事發後不久，Jason太太剛巧到許金山工作的威院覆診，與職員談起這宗命案時，職員突然拋下一句：「件事未必咁簡單，唔係你表面睇咁簡單。」所以見到許時特別留意，「但佢好似冇乜唔開心，唔覺得佢有傷心，感覺好怪」。<br>認識許太多年的鄰居陳女士指，數年前許太曾向她訴苦說婚姻亮紅燈，感到不開心。她是與許太最後一個通話的人，「事發當日，我打（電話）畀佢，叫佢幫我湊住我嘅小朋友，但佢話要出街，叫我放低畀佢工人，我就話唔使」。想不到就這樣失去好朋友，覺得很可惜。<br>■記者郭美華</p></body></html>