<html><header><meta charset="utf-8"><title>番書仔承父業落伍定識揀　見仁見智</title></header><body><h1>番書仔承父業<br>落伍定識揀　見仁見智</h1><p>傳統行業子承父業曾幾何時變成了廿四孝故事，常為人所歌頌。在太子花園街一帶，張惠寧（William）的孝順形象亦已然深入民心。7年前，他在加拿大大學畢業後，回港繼承退休父親一手創立的34年老店，每天朝7晚6，在奇趣餅家與老師傅們一同搓麵粉、造唐餅。不少街坊、熟客經過奇趣都忍不住讚賞William：「你讀咁多書都返嚟幫手，真係孝順。」平日總是不置可否、默默接受孝子光環的他，今日坦言公開真相：「其實係因為做餅好搵過做文職囉。」</p><p>「7點半開工，6點出晒餅賣完就走，<br>我肯定你唔會OT喎」</p><p>8月31日，奇趣餅家開始生產本年度的第一批五仁月餅。7個師傅在木桌前一字排開，先開麵粉，加入水、芝麻、檸檬葉和玫瑰露，再把已切粒的金華火腿、叉燒、臘腸、欖仁、合桃、瓜子仁、杏仁等餡料混好。站在一群技臻藝熟的老師傅中間，30歲的William也不遑多讓。他聳一聳肩說：「都係手板眼見工夫。包餡都要有啲技巧嘅，但你包兩、三年，乜都包得好㗎啦。」<br>說得雲淡風輕彷彿毫不在乎。造月餅不好玩嗎？「唔好玩。」William不假思索，瞬間「秒殺」記者。「第一、二年可能都仲好玩，到第三年都係做一樣咁嘅嘢，咁咪就係咁囉。」但奇趣還有其他享負盛名的紅豆燒餅和雞仔餅等唐餅，總有一款「啱玩」吧？William斬釘截鐵道：「冇，task嚟㗎之嘛。」<br>顯然，由父母賣唐餅養大的William，未有因從小耳濡目染，而對烘焙手藝產生任何興趣。「細個時只係覺得造餅係阿爸阿媽嘅工作，而工作就係為咗賺錢」。即使如今造餅7年，William亦未有因而對工作「日久生情」。<br>「我哋嘅餅唔使發酵，只係將所有嘢搓埋一齊，再拎去焗再出爐，差唔多唔會fail，成件事係冇驚喜。」William坦承覺得造餅很無聊，「你已經知道晒每一個時段、每個流程係咩，所以每次要做一模一樣嘅工序時，你會覺得時間過得好慢。」<br>身為工場內唯一的年輕人，William有時也想要破舊立新，改善和加快流程，但最後都因老師傅恪守舊俗而不了了之。「我會想轉返啲溫度控制得好啲嘅新爐，但師傅話唔得，因為既然咁多年都做到，咁就要繼續沿用舊時嘅嘢」。即使貴為太子爺，William因不想與師傅爭辯而作罷，惟有繼續日復日在古老工場中，重複一樣的工序。儘管工作毫無樂趣可言，William依然選擇留下，甚至捱過了七年之癢，因為深信造餅好過做文職。「我7點半開工，6點出晒餅賣完就走，我肯定你唔會OT喎。冇上司擠壓你，又唔會面臨裁員危機」。如今很多唐餅店都鬧人手荒，奇趣也不例外，皆因老師傅陸續退休，年輕人又不願入行，讓William大感奇怪。「萬三蚊嘅文職有人做，點解整餅有萬七、八蚊但冇人做？香港人就係有種心態：做文職係好啲，我可以着恤衫返工，打晒呔，幾勁呀」。</p><p>「我實則光鮮就OK啦，<br>唔需要睇落光鮮。」</p><p>身為說得一口流利英語的海歸大學生，如今過去所學已無所用，William完全不覺得是「嘥咗」自己，反而對其修讀的心理學系嗤之以鼻。「心理學就係敗家學，唔好讀。你讀完出嚟冇嘢做，咁唔係敗家咩？」畢業後在異鄉浮沉半年，終決定回港靠「父幹」。他輕輕拍走身上白花花的麵粉，坦率直接的說：「我實則光鮮就OK啦，唔需要睇落光鮮。」<br>現時，不少小餅家捱不過昂貴租金而逐一倒閉，只餘連鎖老字號獨大。奇趣餅家獨守花園街一角，卻能安然度過30多個寒暑，至今每天仍門庭若市，可算是「奇蹟生還者」。「點解奇趣咁出名，就係因為我哋係死剩。」貴為第二代傳人，William執起一個剛出爐的五仁月餅，用一貫半開玩笑的輕佻口吻解畫。「月餅其實係唔好食，咁你要送出去嘅嘢，好食極都有限啦。但早幾年有個阿姐，車住一箱某連鎖餅家嘅月餅，嚟買我哋月餅。佢話：『奇趣嗰啲係攞嚟食，其他月餅係攞嚟送。』阿，唔好咁講，應該話其他月餅送禮較佳先係，哈哈。」</p></body></html>