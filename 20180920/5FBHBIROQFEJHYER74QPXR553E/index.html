<html><header><meta charset="utf-8"><title>魚樂無窮：反彈市如何揀股 - 唐牛</title></header><body><h1>魚樂無窮：反彈市如何揀股 - 唐牛</h1><p>恒指連升兩日，成功突破上周五反彈高位，中美互相制裁行動及內容已有時間表，淡友隨即食糊，好友亦順勢反擊，本欄重申多次，壞消息落實往往係見底之時，有跟進的戰友，對今次市場反應相信不會感到意外。<br>工欲善其事，必先利其器，捕捉反彈浪除了要貼市外，更要運用適當的工具。這裏所講的工具，並非指窩輪牛熊證，而是實實在在的正股。簡單而言，就是只揀強股博反彈。講到呢度，肯定大把人會話「鬼唔知阿媽係女人」，但直播財經節目經驗告訴我，好多觀眾都鍾意搵地底泥博反彈，例如新經濟三寶眾安（6060）、雷蛇（1337）、易鑫（2858），結果係點？好彩嘅就輸少當贏，唔好彩嘅就唱能高歌一曲「喜歡你讓我下沉，喜歡你讓我哭。」<br>咁邊啲係強勢股？就係跌市跌唔落，升市即破位的股份，近期最佳例子必數平保（2318）︰8月底公佈靚靚業績後拾級而上，在近日跌市中亦未失守早前低位，昨日更借A股衝高破位，企在多條平均線之上，只要守住77元水平，下一站直指80元；其餘強股還有三桶油、基建股如中鐵（390）及中鐵建（1186）等，想入場玩兩手嘅，知道點揀啦？<br><br>唐牛<br> http://fb.com/tongcow88 <br>本欄逢周二、四刊出</p></body></html>