<html><header><meta charset="utf-8"><title>917返工林鄭失策 - 左丁山</title></header><body><h1>917返工林鄭失策 - 左丁山</h1><p>上星期日暴風晚上，已知全港交通要道皆有樹木倒下，阻塞道路交通及東鐵沿線，九巴港鐵皆事先宣報不能恢復全面服務。科技大學朋友率先傳來科大在9月17日停工停課的新聞，並附圖片，知道科大校園內一條通道似發生北海道式地震，路面裂開，情況嚴重。<br>不久之後，教大宣佈停工，繼而中大、浸大、城大、理大相繼宣佈停工停課，最後港大亦從眾。左丁山當時向大編輯傳短訊，既然917星期一全港大中小學幼稚園皆停課，可否問政府，星期一放緊急假期一天？左丁山當時認為，既然全港在暴風雨過後，道路交通系統大混亂，清理需時，如白領藍領全部返工，交通必然大亂，市民怨聲載道，最後會大罵林鄭月娥出氣，林鄭如有政治觸覺，理應明白此點，不宣佈放一日假也要放半日吧？<br>偏偏政府就是「堅離地」，星期一六時左右宣佈8號風球改3號，全港打工仔急忙起床，湧出家門，於是沙田大圍火車站擠滿數以千計候車乘客，無法上車，於是媽聲四起；工程師A來短訊，佢及早由馬鞍山方向入大埔地盤，到了九時，五六十名工人只有七、八位露面，其餘皆無法上車，或塞車於路中。工程B則說他七時前已往大埔沿途巡視，吐露港公路到處是樹木阻路，清理需時，沙田馬會對開公路有大樹倒下，往大埔大塞車，拖累火炭往中大交通擠塞，好彩中文大學一早宣佈停工停課箒，有先見之明吖嘛。返中環灣仔老友記無不匯報交通嚴重擠塞。<br>到處塞車即是對消防局/食環署的清理路面工作受到大大障礙，如果大家唔駛返工，在星期一集中清理路面，大家好辦事啦！李家超局長打風前召開跨部門工作會議，振振有詞，樣樣下達指示，結果乜嘢措施都難敵大自然威力，而事後人為清理工作，就完全無計劃，令全港受塞車阻礙，時間金錢損失嚴重。<br>大編輯話香港係商業社會，林鄭特首未必想阻止正常運作。香港當然係商業社會，但日常商業運作如受交通障礙，僱員難返工（其實返得到都已經好攰，失去大部份生產力），商業機構停開工一日，亦無多大損失。喺星期一，據左丁山所知，有好多公司開會都已叫停啦，你估大老闆及高管又可以順利返到公司咩？林鄭如一早宣佈星期一停工，必然民望大升；唔講喎，畀市民大罵就係後果囉，商界都唔like呀！</p></body></html>