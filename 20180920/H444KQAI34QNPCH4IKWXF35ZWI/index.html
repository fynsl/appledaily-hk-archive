<html><header><meta charset="utf-8"><title>冰說聰明：悶股靜靜起革命 - 青冰</title></header><body><h1>冰說聰明：悶股靜靜起革命 - 青冰</h1><p>流動通訊經歷了3G的泡沫爆破，4G並無為行業帶來太大商機，近年都係以減價戰為主，被人歸類為成熟行業，完全被人遺忘，但2018年新經濟股爆破，資金回流一些悶股，大摩今周更吹奏本地電訊股，數碼通（315）、和電（215）及香港電訊（6823）近日分別累升5至10%，再拍埋個市度作對比，高下立見。<br>楷哥在2011年分拆香港電訊以信託形式上市，當年冇人睇好，更有人懷疑小小超又想玩財技昆股東，但7年以來派息穩定，更加循序漸進增派，在2014年曾供股集資收購CSL，假設你用上市價買入又有參與供股，咁多年來財息兼收，總回報是222%。恒指在香港電訊上市那天係18,037點，如公平一點比較，揸盈富（2800）這七年來的財息回報就是84%。如果你是長線食息族，除了升爆廠的中電（002）及煤氣（003）之外，香港電訊現價仲有6厘息，不失為一個好選擇。<br>講番單新聞，香港電訊旗下的CSL及1010將於本周五開始加價，亦是行業3年以來首次，證明電訊業已轉勢，預料數碼通及和電會在短期內跟隨加價。數碼通股價在2015年見頂後拾級而下，近日反彈咁多，都仲係從高位跌了4成，這些年來冇乜大動作，只係默默做新地系的現金牛。<br>相反和電就較精彩，去年賣固網業務收番145億元，之後一直就炒佢派特別息，但霍大班在2月講明再搵唔到好投資先至派，以一年為限，當日的憧憬落空，裂口急瀉亦蟹咗唔少人。佢哋還清債之後尚有近百億現金，青冰估計大班未必會爽手地派，反而會向長和（001）收購增長迅速的東南亞電訊業務。<br>電訊行業在5G到來之前，都唔算有幻想空間，不過今年越可幻想的股越輸得甘，穩穩陣陣又有咩問題喎，要食息的揀香港電訊，要精彩的可揀和電，悉隨尊便。<br><br>青冰<br> http://fb.com/chingbing888 <br>本欄逢周四刊出</p></body></html>