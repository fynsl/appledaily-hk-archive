<html><header><meta charset="utf-8"><title>32年來首個復出專訪57歲景黛音追Oppa　親搵SHINee泰民拍劇被拒</title></header><body><h1>32年來首個復出專訪<br>57歲景黛音追Oppa　親搵SHINee泰民拍劇被拒</h1><p>【娛樂人物】景黛音退出娛樂圈32年，最近重出江湖為ViuTV拍新劇《神奇女俠的退休生活》。當年她在《上海灘》演許文強太太，於《鹿鼎記》中演玩殘韋小寶的建寧公主，是不少七十後的集體回憶。閱靚仔無數的景黛音今年57歲，近年卻情迷韓國Oppa，今次復出亦是為了與韓國男團SHINee成員泰民拍劇，她更親邀偶像合演母子，可惜慘食檸檬。<br><br>撰文：戴彩煥<br>攝影：林德雄</p><p>景黛音日前接受《蘋果》獨家專訪，32年來首次受訪的她談到復出為ViuTV拍劇，她解釋：「一個好大原因，就係金廣誠先生（ViuTV製作部副總裁）搵我。我又冇乜邊個想合作，但我喺呢段時間裏面比較迷韓星，我好鍾意一個樂隊，就係SHINee。」</p><p>撞期冇辦法</p><p>原來景黛音曾經情迷韓星Rain，有一次Rain主持的節目由SHINee成員泰民做評判，令她開始留意泰民，繼而連SHINee其餘四位成員都愛上，於是當日她向金廣誠大膽建議：「我話我真係冇乜興趣復出，不如咁，除非你搵到泰民做我個仔，我就應承，佢話『好呀』，即刻叫公司搵。」<br>ViuTV出馬聯絡泰民之餘，景黛音為見偶像亦用盡方法，「終於畀我搵到Rain嘅經理人，直接同佢講我想搵泰民，我哋又搵泰民經理人，喺email再通訊。當時SHINee有位成員唔喺度（鐘鉉去年12月燒炭自殺身亡），但我都充滿信心想去做呢樣嘢，我覺得係我唯一可以見我偶像嘅機會。」她靠繙譯與泰民經理人書信來往四個月，終於等到答覆，「因為佢哋嗰隊嘅二哥（鐘鉉）唔喺度，對佢哋打擊好大，佢哋又要做自己嘅嘢，啱啱我度佢哋9月呢個期，佢哋要喺日本開26場演唱會，撞期都冇辦法。」</p><p>拍檔要唔識</p><p>不過景黛音答應金廣誠在先，不想反口，她說：「佢哋已經開始喺度做，我就話不如咁樣，你要我做，唯一條件係我要喺劇入面所有嘅人我都唔識，完全未合作過，唔想喺娛樂圈有啲名氣，我想當自己由零開始，唔想大家覺得你復出好巴閉。」而原本屬意泰民的角色，金廣誠找來《全民造星》一班囝囝給她揀選，景黛音最後揀中姜濤，「Interview我有一齊參與，喺我心目中，我比較鍾意啲男仔少啲嘢講，稍為有氣質啲嘅係姜濤。」<br>景黛音一句說話為姜濤換來難得的機會，其實當年景黛音機會不絕，何解要退出娛圈？她說：「一來懶，想享福，要多謝我老公，佢好nice，畀我充份嘅自由，我個人唔可以勉強自己，我乜嘢都要做我自己鍾意嘅。」近年多女星復出，景黛音沒有心動嗎？她耍手兼擰頭說：「真係冇，一啲都冇，今次純粹係好想同呢個韓星合作，我先至會諗住拍，如果唔係真係冇可能。」</p><p>女兒潑冷水</p><p>愛恨分明、我行我素、這就是景黛音。今次復出，景黛音身為製作人的丈夫楊健恩沒有過問，反而她的17歲女兒就不贊成。景黛音苦笑道：「佢話你拍電視有人睇咩？𠵱家有人睇電視咩？」事實上，這32年她都沒有追港劇，就連自己當年的作品都沒有興趣收看，甚至連老公搞騷亦從不現身撐場，她自言婚後鮮有跟圈中人聯絡：「我覺得你係我朋友，你一世都係我朋友，唔關乎係咪飲茶食飯見面。喺我心目中，我嗰份感情係喺度，我個人就係咁，唔會因為一餐飯一杯茶，你對我好，我一定好記得，你對我唔好，我亦都會好記得，但我唔會有任何嘅行動。」<br>雖然景黛音拒絕透露新劇內容，但一看劇名《神奇女俠的退休生活》，令人覺得這正是景黛音的寫照。<br>場地提供：MAGIC3</p><p>【人物誌】事業高峯息影嫁導演</p><p>景黛音於無綫第八期藝員訓練班畢業，拍過《上海灘》、《天龍八部》等經典劇，86年主演《陸小鳳之鳳舞九天》後離開娛圈，嫁給當年《歡樂今宵》導演楊健恩。</p></body></html>