<html><header><meta charset="utf-8"><title>西環「15架大巴」冇影 - 陳也</title></header><body><h1>西環「15架大巴」冇影 - 陳也</h1><p>香港這個曾經world city，打工仔傳承了曾蔭權N年前的口號get the job done的強項，山竹一走，頭也不回，即刻返工。打工族明知唔可以靠政府施捨，手停口停，林鄭唔會塞五百蚊俾你，叫你天災過後，唔好冒住吳秋北指出的「生命危險」去上班，安坐家中，比得成女傭更加融入家中安享颱風假，你話幾咁和諧……發夢冇咁早！打工仔頭上沒有一把刀但記住了立法會至毒老闆張宇人的名句「侍產假一日都嫌多」，風災假，喺張老闆眼中，半日都唔會批。於是才有網上一圖睇晒，打工仔遇佛殺佛當阻路的倒樹無到，艱辛迎難而上的照片，為咗返工，去到最盡。美國佬睇到，也許會學特朗普咁講fake news，因為搵勻全世界無人會咁勇，除非戰狼，或者斷樹後邊有金執。香港人的確神乎其勇，話之屋企停水停電爆玻璃，甚至冷氣機不請自來直接吹入屋，打份工的市民，走過馬路上的挪威森林，踩住真磚頭，跨過幸好未沉降的路軌，始終，都係上唔到車！唔係指首置盤，冇咁大貪呀老闆，結果無差，都係罰企苦等，做鄧寇克佈景板！<br>我好奇，既然政府唔肯停工停市，西環點解唔行埋打工仔，調派「15架大巴」？新界冇「健康大使」咩？</p></body></html>