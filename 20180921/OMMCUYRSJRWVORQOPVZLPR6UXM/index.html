<html><header><meta charset="utf-8"><title>異動空間：即市反彈點樣博 - 魏力</title></header><body><h1>異動空間：即市反彈點樣博 - 魏力</h1><p>恒指由9月12日低位26219點，輾轉已反彈逾千點。打開日線圖，2月初以來，個市每次反彈，都係「一條氣挾到尾」咁去，結果每次只得幾日貨仔。今次反彈個模式有變，可能預示可以彈耐些少，但至於是否升幾千點的「熊二」？魏力仍有保留，都係「摸住石頭過河」吧！<br>執筆時，牛熊街貨仍是四六比，反映散戶仍是傾向造淡，fb inbox求救的「傷者」，目前就以做put被挾者為主。至於魏力手上的反向ETF，近日利潤亦「水瓜打狗」。跟大家分享個經驗：呢類反彈市，日日落鑊的板塊都唔一樣，今日炒國策基建水泥，明日就到汽車、內房，後日就科技軟硬件。天天新款，扑中即食好合理。不過，這種炒法非常攰，好處在於鋪鋪清，倉位不受當晚美股影響，瞓得安心。<br>即市點樣搵股炒？開市前請先上《披露易》掃一轉通告，再留意新聞是否有國策消息，或大行出報告唱好。例如長汽（2333）日前獲主席斥資1億銀掃貨，股價介乎4.3至4.49元，翌日不過高開4%（4.65元），再配合RSI三底背馳，一棍就漲12%，炒即日絕對夠水位！<br>筆者為證監會持牌人，未持有上述股份權益<br><br>魏力<br> http://fb.com/2012jason <br>本欄逢周一、五刊出</p></body></html>