<html><header><meta charset="utf-8"><title>玻璃黐M巾 - 陳也</title></header><body><h1>玻璃黐M巾 - 陳也</h1><p>中學生放兩天風假仍然要做家課，阿仔家課夠應景，寫防風對策。嘿，最乾手淨腳就是預早入住酒店，訂遠離海濱的六星級套房，包無停水停電煩惱。如要遷就家長上班，訂近辦公室位置，東鐵停幾多個鐘都唔憂。不過呢，手停口停與大部份「樓未供完」的打工仔，冇可能咁好景，極端天氣愈來愈頻的今天，趁山竹淫威的恐懼未丟淡，諗吓自保應變的裝置，有冇這些：<br>一，床頭安全帶。安裝在窗玻璃唔知幾時盡爆的主人房床邊，確保不會連人帶枕被扯落街。（想殺妻者，記得趁十號波高掛時，在安全帶做手腳）<br>二，窗口冷氣機護罩。想像冷氣機是美式足球員，忽然畀佢從外邊飛撞埋身還得了？加護罩圍欄甚至用狗鏈固定鎖好。（將寵物狗棄於天台或露台食風的主人，試用狗鏈鎖住自己一晚，超爽的。）<br>三，MI6西裝。大台記者在杏花邨直擊強風，已經變成颱風真人騷。穿黃色雨褸唔夠型，靚佬湯招牌西裝才襯得起這些不倒特工。<br>四，黐M巾。黐玻璃的膠紙被炒至五六十蚊一卷，效果遠遜吸水防漏的M巾！記得黐十字，替教會爭戰，榮耀神。</p></body></html>