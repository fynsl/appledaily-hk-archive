<html><header><meta charset="utf-8"><title>【娛樂人物】情緒病復發　岑日珈迷失人生</title></header><body><h1>【娛樂人物】情緒病復發　岑日珈迷失人生</h1><p>減肥是女人的終身事業，今年24歲的岑日珈，40吋長腿冇得輸，不過兩年前她曾因情緒病復發導致身形脹爆，自信跌到最低點：「最迷失喺16至17年，嗰年唔知自己做乜，街唔想出，連頭髮都唔願洗，好似人生冇晒希望，做乜都好失敗，未做已經想放棄。」<br>撰文︰祖李<br>攝影︰林德雄</p><p>岑日珈15歲患上強迫症，曾因為不斷重複檢查影響生活，甚至遲到上學，後來學校社工轉介醫生，病情得到控制。不過前年拍完首部電影《PG戀愛指引》後，情緒病再復發，她說︰「拍完後接受唔到自己嘅演技，好自責，最難受係我覺得人哋畀咗咁好嘅機會自己，但自己做得咁差，網上有啲負評話我花瓶，對我好大打擊，我都懷疑自己能力，當時唔識釋放壓力，屈埋屈埋，情緒再出問題。」</p><p>暴飲暴食</p><p>情緒病復發，岑日珈惟有向醫生求助，但藥物副作用令她暴飲暴食，高峯期試過135磅。脹爆時期，她的生活就像行屍走肉，人生很灰暗︰「最迷失喺16至17年，嗰年唔知自己做乜，街唔想出，連頭髮都唔願洗，好似人生冇晒希望，做乜都好失敗，未做已經想放棄。」現在她的體重已回落到110磅︰「嗰25磅我用咗三、四個月慢慢減，每日做30分鐘緩跑或鍛鍊肌肉運動，食方面就一日兩餐，主要食綠色食物。」<br>迷失了年多，岑日珈近日重拾事業心再出發。入行四年的她自覺不是少女，所以今次參演郭富城新片《麥路人》，角色上要有更大發揮，她說：「我第一次做大肚角色，記得嗰日同顧定謙做對手戲，佢飾演我老公個細佬，嗰場戲我哋嗌嗌吓交，佢就郁手摑我，好嬲好大力。初初佢錫住我，唔敢大力打，打咗五、六次都係就住，導演就親自示範，佢嗰四巴好真，我啲眼水係咁標，好痛。」</p><p>捱摑面歪</p><p>拍完當晚，岑日珈回家後發覺牙骹劇痛，翌日要找中醫啪骨︰「因為細個時被媽咪打，我牙骹之前已經歪過，拍完場戲舊患出番嚟，成塊面歪咗，我要去中醫推足一個月至整番正塊面。」拍這部戲，令她完全放下了形象包袱︰「拍之前我不斷上網睇大肚婆穿羊水生仔情況，原來下體好似俾火燒咁痛，所以拍嗰陣我嗌到聲嘶力竭，最後仲失咗聲一個禮拜。」<br>岑日珈感情豐富，近日為新歌排舞時試過邊喊邊跳︰「首歌講分手，跳嗰陣情緒好激動。好開心麥秋成同我排舞，佢好cool，排舞時唔識笑㗎！我好驚佢，不過嚴師出高徒，佢要求高我唔敢怠慢。」<br>場地提供︰truefitness<br>鳴謝︰教練Larry Chong</p></body></html>