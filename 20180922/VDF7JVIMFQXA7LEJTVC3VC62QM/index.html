<html><header><meta charset="utf-8"><title>第一代業主拒賣樓　情牽三代人美孚粉絲話當年</title></header><body><h1>第一代業主拒賣樓　情牽三代人<br>美孚粉絲話當年</h1><p>【屋苑故事】荔枝角美孚新邨與香港共度半世紀，而第一代業主、年逾八旬的老翁林伯，絕對是美孚新邨忠實粉絲，連兒子都在美孚新邨居住，三代同堂！隨着樓價飛升，美孚平均呎價高見1.5萬元，但林伯一再強調無意換樓，「唔賣、唔賣！」<br>記者：葉煜燊　朱連峰　湯家明<br>攝影：何耀勤　譚德潤</p><p>70年代初，當時約30多歲的林伯，買入一個2期吉尼徑19號中層B室，樓價4萬元，以當年10%首期，即4,000元上車，之所以買「磚頭」，其實只是想擁有自己的物業，「那時我已經結咗婚，不過諗住遲早要搬，那時紅磡（租住單位）個業主幾好，但佢隔一年又起下租呀，咁諗下不如自己買啦。」話畢，他一度望向荔枝角公園，憶述「以前呢度海嚟，圍牆底下就係海，呢個公園係填海，以前全海景㗎！」</p><p>林伯：向大業主買　月供逾$400</p><p>入住2期的單位約10年後，為了兒子生活得更舒適，一度細樓換大樓，單位樓價亦爆升10倍，當時實用638方呎的2期單位便以40多萬元沽出，再花80多萬元買入面積大1倍、實用面積1,005方呎的8期百老匯街104號極低層C室單位，其後林伯兒子因為結婚才搬出去，不過都是在美孚新邨另一個單位居住，「（如今）個仔40幾50歲，我個孫都成10歲。」<br>提到買樓，林伯話，當年買樓不需做按揭，「係向美孚自己本身大業主買㗎，間屋本身4萬幾蚊，但係頭兩年無屋交，即係樓花兩年，每個月就畀1%，即係400多元，同我（紅磡）租屋一樣，但要供12年144期。」每個月供款400多元，再加租樓400多元，對當時來說是天文數字，林伯做「鐵飯碗」的政府工，供樓當然無問題，「我係做政府工，人工那時千幾蚊，都要攞一半人工去供樓。」</p><p>盧太：當年猶如豪宅　有浴缸㗎</p><p>當年數十萬元的物業，如今已升值20倍，「現在我諗千六萬，我點知呢，因為利嘉閣久唔久派啲紙仔入信箱度。」不過林伯完全沒有轉讓的想法，「唔賣！唔賣！買咗邊有地方住，賣咗無得住，都唔會搬；第8期有樣好，無車路，夜晚聽唔到車聲。」<br>另一位第一代業主盧太，如今已67歲，1976年多得從商的丈夫才能買入如豪宅般的美孚新邨，同林伯不同的是要做按揭，「我先生做生意㗎，佢做假髮生意，一個假髮賣100幾蚊，做按揭㗎，佢有能力畀晒，但如果唔係政府追稅㗎麻，那時應該20幾厘息，最高息嘅時間，好彩做生意。」<br>住了逾40年，盧太十分喜愛美孚新邨的居住環境，「呢度環境一流，呢個公園係用錢買唔到，我哋以前新界買過間屋，鍾意有個花園，但你發覺要打理佢係好痛苦，但現在你唔需要去打理，你已經有啦；第二樣呢，我哋以前好鍾意去九龍公園做運動，但係好雜，呢度就我哋邨內人用。」盧太又形容美孚新邨當年猶如豪宅一樣，「其實呢度都係當發展豪宅，我哋入去時有晒浴缸㗎，那時一般樓邊度有浴缸㗎。」</p></body></html>