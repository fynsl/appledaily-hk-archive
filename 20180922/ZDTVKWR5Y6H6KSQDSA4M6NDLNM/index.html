<html><header><meta charset="utf-8"><title>女兒殉情枉死　青年誤殺囚4年盲亨：呢關檻唔過</title></header><body><h1>女兒殉情枉死　青年誤殺囚4年<br>盲亨：呢關檻唔過</h1><p>【本報訊】黑幫水房猛人、車神「盲亨」詹昌盛，幼女詠嵐兩年前屍浮海面，事件終於了結，提議殉情的男友昨被判囚4年。盲亨表明不信愛女自殺，不會原諒被告。雖然事隔近兩年，自言見盡風浪的他實在放不下喪女之痛，「我乜嘢大事都見過，乜嘢都可以檻過，係個女呢關檻唔過」。他提起篤信因果報應，記者問他有否想過為何發生在女兒身上？他停頓數秒，說只怪女兒太天真信錯人。<br>記者：楊思雅</p><p>盲亨說被告林嘉偉原被控誤殺，初時幾次提堂時警方叫他不要到法庭，「班差佬驚我衝入法庭隊冧條仆街仔」，直至去年4月改控謀殺罪時他才現身。他料不到被告最終獲准認誤殺，律師昨求情時更要求輕判3年，盲亨離開法庭時意有所指不忿地說：「唔好判3年喇，判3個月啦！快啲放返出嚟！」得悉被告最終判監4年，他即心水清地表示「行為良好扣三分一又扣押咗兩年，咁咪即係坐多幾個月出返嚟」。<br>記者問他判刑後會否「個心好過啲」，60歲的他疲態盡露地說：「答唔到你，我都唔知幾時瞓得着，幾時會彈起身。」案發至今近兩年，猶如昨日般歷歷在目。他記得前年12月14日女兒失蹤兩天，他遍尋不獲只好報警，翌日收到噩耗，「其實差人打電話之前，屋企個金魚缸無端端爆咗，打開門一地水」，他舉起尾指稱魚猶如手指尾般大小，不可能撞破玻璃，當時已心感不妙。</p><p>「佢（被告）直頭係壞蛋、壞分子，我諗都諗唔到佢會害死我個女」</p><p>他說女兒的Note 4電話事後無法尋回，「我走咗去先達買過個Note 4畀佢，擺咗喺佢瞓嗰間房」，而房間仍擺放着女兒生前使用的物品、喜愛的Hello Kitty貼紙、相片等，讓他睹物思人，只盼：「佢自己嘅靈魂返嚟。」<br>在黑道和午夜馬路縱橫半生的盲亨，徐徐道出與女兒多年來的相處點滴。女兒頸椎有缺陷，自牙牙學語開始，「幾間醫院都係我同佢去做手術，法國、浸會、廣華等」。他與前妻離婚後，女兒雖隨母親生活，但每逢假日父女二人必黏在一起，逛金魚街、食黑椒牛柳、觀看黑夜飛車等。他笑言因喜歡吃黑椒牛柳，「佢睇住我食，由細到大啲口味咪跟我囉」。<br>兩父女其中一項親子活動便是坐他的「飛車」。他指女兒自4、5歲起已是他的座上客，「有時大帽山有車玩，咪車佢上去睇吓啲賽事、見識吓黑夜賽車」。其他車手經常問他的女兒：「坐爸爸車驚唔驚？」女兒童言無忌：「梗係唔驚喇，我爸爸揸車好叻，就算我爸爸有事，我都願意畀條命我爸爸。」盲亨對駕車充滿信心，承諾給予女兒安穩，可惜已無法保護女兒成長。</p><p>他知女兒拍拖，曾多番提醒女兒「做朋友玩冇所謂，唔好咁認真」，沒想到會出事，「佢（被告）直頭係壞蛋、壞分子，我諗都諗唔到佢會害死我個女，最多都係呃我個女啲錢，冇諗到會害死佢」。<br>他記得女兒死前個多月不時叫他退休，聽到女兒的懂事說話當然開心，但他說，女兒當時稱往後人生由被告負責，他反問：「憑乜嘢照顧到我個女呀？你整爛個電話冇錢買，我仲畀2,000蚊贊助你去買！」他曾跟女兒說「你只有15、16歲，起碼過咗20歲先講啦」，但已沒有這個機會。<br>不知是否女兒離世使他看破紅塵，多年沒沾手江湖事的盲亨自言「加入基督教好耐喇」，昨午飯前與友人一起閉眼握手禱告，身旁友人喃喃稱「主耶穌，你是最終的法官，你的同在、你的能力，請幫助亨哥度過這一劫，請賜福給我們」。<br>盲亨的確經歷不少風霜，過往曾因危險駕駛、非法賽車、藏有槍械及子彈等而入獄，他的朋友昨笑言其監房經歷豐富。盲亨說社會充滿罪惡，貪污、販毒惡行比比皆是，「好似曾蔭權咁想去深圳買多幾層樓，但搵得渣囉，梁振英呢？人哋叻吖嘛搵得，UGL嗰度係咪先？」</p><p>好多撈毒嗰啲呢，話齋，有啲就自己受返啦，有啲就或者報應喺自己啲仔女度囉，係咪先？</p><p>然後他問記者：「相唔相信呢個世界佛家有句說話，有因有果？」並謂歷史上各大毒梟均沒落得好下場，「好多撈毒嗰啲呢，話齋，有啲就自己受返啦，有啲就或者報應喺自己啲仔女度囉，係咪先？」記者問他既然信因果報應，有否想過「點解發生喺個女身上，唔係我（盲亨）自己去受？」盲亨停頓數秒始回應：「唉，點講呢……信錯人喇……個女天真冇帶眼識人，有眼無珠，識咗呢個冚家鏟。」他說無論判多少年都無法彌補他失去女兒的遺憾，今天他會買報紙，他清楚記得女兒是2016年12月12日凌晨4時死去，稍後他會預好時間，將報紙拋落海，希望女兒安息。</p></body></html>