<html><header><meta charset="utf-8"><title>恐信徒須加入愛國會陳日君憂香港教區淪陷</title></header><body><h1>恐信徒須加入愛國會<br>陳日君憂香港教區淪陷</h1><p>【中梵協議】<br>【本報訊】中梵簽訂主教任命協議，在此議題上與教廷「唱好派」打對台的天主教香港教區榮休主教陳日君樞機怒斥做法醜陋，「咁嘅條件下成功咗，對整個教會都係悲劇」。他深信大陸管治教會的方式會席捲香港，屆時香港教友隨時要加入愛國會，教會學校未必能談信仰。<br>記者：張嘉雯</p><p>陳日君去年到訪東歐，了解昔日教會如何應對共產政權，發現當時教廷和匈牙利政府簽訂的秘密協議包含驚人條文——若教會內有人批評政府，當局會把名單交給教廷，由教廷跟進處理，「𠵱家（同北京）簽啲秘密協議，係咪又係類似嘅嘢？」<br>對於盛傳日後任命主教會先經當地教會互選投票，再把人選交給教宗批示，他認為做法比現在每次任命時雙方暗裏角力更壞，「民主投票？民主咪即係佢獨立自辦囉，教宗每次都否決，卒之都係會投降㗎，你夠膽否決10個咩？有時表面上睇嚟好似無傷害，但決定性嘅權力係畀咗政府」。在協議下，雙方需互認對方的主教，包括北京接納30名梵方承認的地下主教，「畀佢入（中國官方）主教團，好似好大嘅恩惠喎，即係逼佢入鳥籠裏面呀！地下（教會）啲人好驚，你以為佢（北京）點解同你簽呀，因為想用梵蒂岡嚟消滅地下教會呀」。<br>他相信中共極有可能要求地下主教轉任沒有繼承權的輔理主教，再另外委任「自己人」任正權主教，「教會就係咁，要趕走一個人，畀佢升級，其實係假升級，搶咗你個位，然後承認你係榮休主教囉。」他指去年底被要求讓位的汕頭莊建堅主教仍有向他求助，他有再去信羅馬，希望信件可以順利送達教宗手上。至於梵方要承認的7個非法主教，部份傳聞已婚或有子女，向教廷認錯求寬恕，陳日君對此氣憤難平，「話佢哋承認自己錯咗，唔係政府准許佢哋可以認錯㗎咩？政府叫你認你咪認囉」。</p><p>指教會國際地位動搖</p><p>他直言在上述條件下簽協議等同教會投降，「最可笑係話簽咗等於（北京）承認教宗係教會嘅領袖，我哋要佢承認㗎咩？要跪喺習近平面前要佢承認你係教宗？」身為教會一員，他對教廷的態度感慚愧，深信教會的國際地位亦會被動搖，「將來共產黨倒台喇，你哋天主教企開啲，建立新中國，你哋同共產黨一齊，冇你哋份！」陳日君相信，隨着協議簽訂，內地管治教會一套很快殺到香港，至於日後香港主教任命需否請示中共、香港教區會否加入愛國會，他如此回應，「大陸啲嘢會搬嚟呢度㗎喇，無乜出奇㗎喇，將來好多都要靠教友（堅持）㗎喇，我哋就睇唔到㗎喇，我哋冇眼睇㗎喇」。<br>「全個香港同大陸都差唔多㗎喇，教會會例外㗎咩？林鄭講宗教，你以為佢疏忽講錯？佢係有計劃咁講㗎。」陳日君自己會入愛國會嗎？「好似上海金（魯賢）主教咁，佢話自己老喇，都唔會逼佢加入嘅，我唔出聲夠㗎喇，我老喇（記者：你就老啫，咁香港仲有其他主教㗎嘛？）86歲仲唔夠老呀？咁唔關我事喇，我唔係救世主，等佢哋自己救自己囉」。<br>整體香港的言論空間，他相信會繼續收窄，「冇得講㗎喇，尤其嗰啲靠政府食飯，靠教會食飯嘅，又更加會麻煩啲。」而學校的情況就更難想像，教會學校的學生也未必能接觸信仰，「好快有大問題㗎喇，𠵱家已經唔係我哋辦學，係政府辦學，喺大陸唔係我哋辦教，係政府辦教」。他鼓勵教友堅持信仰，「文化大革命，信仰都保存啦，所以我哋唔好睇眼前，我哋睇遠啲，我哋唔係救世主，做咗可以做嘅嘢就得，唔怕唔怕，我哋喺天主手中」。</p></body></html>