<html><header><meta charset="utf-8"><title>智取大市：中國企業之劣勢 - 晉佳</title></header><body><h1>智取大市：中國企業之劣勢 - 晉佳</h1><p>一般資本主義國家，大企業會係最先受惠經濟增長嘅一批，其次先到人民。喺中國，利益分餅安排序係政治勢力、然後人民同企業，外資排最後。有時為求令政局穩定，會先餵飽人民，先至益企業，反映中國企業地位低於一般資本主義國家。即使中國經濟近年威脅美國領先地位，但按此排序下，加上排擠外資情況嚴重，令香港上市中資股估值遠遠低於其他資本主義市場。<br>習近平掌政之下，形勢未睇到有改變，股價唔駛講仍以靠攏政治勢力嘅企業為先；國策受惠股、或同人民未來福祉血脈相連嘅企業，例如有技術優勢嘅科技股，可以同人民嘅分餅次序並列，原因係，未來國運靠科技；最後利益先派到去其他企業，最差係一批有需要時就要為國捐軀嘅企業，例如內銀同券商股，咁解釋到點解內銀總是升浪龍尾股。<br>傳統中資股嘅投資價值係點，要先考量一下未來經濟增長有幾強，按傳統中資股分餅排序幾乎去到最後，反映經濟增長要好到政治勢力、人民、企業甚至外資都皆大歡喜之時，傳統中資股先會進入強勢，以後知點玩了。睇目前狀況，相信傳統中資股會進入較長期劣勢。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>