<html><header><meta charset="utf-8"><title>中環在線：WeLab係長和「架己冷」 - 李華華</title></header><body><h1>中環在線：WeLab係長和「架己冷」 - 李華華</h1><p>李嘉誠嘅長和（001）咁多年除咗業績會，好少主動搞記招，不過禮拜三派副董事總經理霍建寧，同龍沛智（Simon）創立嘅金融科技公司WeLab搞聯合發佈會，可以話係非常睇得起呢間主力網上消費貸款嘅初創，對上一次長和畀同等規格嘅只係得馬雲嘅螞蟻金服同埋雷軍嘅小米（1810）。<br>大家或者奇怪香港咁多初創，究竟點解得Simon會獲誠哥厚待，最簡單原因就係WeLab係「架己冷」。早喺2014年長和旗下TOM集團（2383）已睇中咗WeLab兼入股，當時負責人話唔係策略投資者咁簡單，將來會有業務上嘅合作；到舊年同樣屬長和系嘅和記電訊（215）旗下3香港同WeLab推貸款App。翻查WeLab招股書，誠哥旗下老外猛將、長實（1113）獨董羅弼士原來成為咗WeLab嘅獨董，更加證明WeLab未來有機會係長和系一員，同系內業務有互動，咁究竟周三會有乜公佈呢？李澤鉅近年喺長和最想做嘅就係結合科技嘅新零售，唔知係咪呢樣？<br>李華華<br>mailto:LiWaWa@AppleDaily.com</p></body></html>