<html><header><meta charset="utf-8"><title>【馮仁昭四圍超】來港分享家人相處　碧咸監控子女交友</title></header><body><h1>【馮仁昭四圍超】<br>來港分享家人相處　<br>碧咸監控子女交友</h1><p>英國萬人迷碧咸（David Beckham）從北京抵港，噚日現身中環出席友邦保險記者會，一到埗佢就喺Ig報告行蹤。早前有傳碧咸面臨脫髮危機，但眼前所見佢一頭金髮已變回濃密。為配合活動「健康、長久、好生活」主題，碧咸自言都有壓力嘅時候，但慶幸可以過住自己想過嘅生活，碧咸又話能夠以代言人身份參與推廣感到自豪，仲喺台上簽訂對健康人生承諾，佢即場寫上：「每天微笑和與家人晚飯時要關掉手機。」碧咸提起四個仔女，話細路都有留意佢一舉一動，七歲寶貝女哈七（Harper Seven）練習體操時曾留意佢玩手機，繼而會問點解只顧玩手機，碧咸立即解釋當時同緊太太Victoria facetime視像通話。<br></p><p>食仔女口水尾</p><p>碧咸係記者會上對談約25分鐘，被問到父母係咪要管制子女玩社交平台時，碧咸話好明白家長會擔心仔女亂上網交友，原來佢除咗對19歲大仔Brooklyn比較自由外，都有監控其餘兩名囝囝點樣利用社交網絡，但大仔有時都會問佢意見先上載內容。另外，碧咸又話帶仔女返學係挑戰，有時為佢哋準備好早餐後，只會食佢哋食剩嘅口水尾，又或者食隻蕉就算。<br>撰文：馮仁昭</p></body></html>