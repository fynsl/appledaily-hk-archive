<html><header><meta charset="utf-8"><title>搶閘出世追月陳柏宇見B女即喊</title></header><body><h1>搶閘出世追月<br>陳柏宇見B女即喊</h1><p>陳柏宇（Jason）去年7月與拍拖五年的符曉薇（Leanne）結婚，兩口子婚後積極造人，今年4月Jason宣佈太太成功懷孕，而B女亦於昨日降臨這花花世界。Jason昨日在Ig貼出在手術室和太太及女兒合照，夫婦二人笑得燦爛，BB就未有張開眼。Jason留言：「我一見到佢就忍唔住喊。Abigail, i choose u！！！（throws out pokeball）」</p><p>不夠膽剪臍帶</p><p>剛為人母的Leanne，精神不錯，昨日接受《蘋果》電話訪問時表示剛離開手術室，心情好興奮及感動。她表示BB比預產期提早兩星期出世，問到囡囡出世可有感動到喊？Leanne說：「有呀，老公喊得仲勁，但係我出院嗰日，老公要返內地做演唱會，所以要搵朋友陪出院。」<br>小公主搶閘出世，打亂了父母計劃，Leanne透露：「本身預產期係18、19號，本來book咗10月10日生嘅，估唔到噚日中秋節燒完嘢食，今朝就穿羊水要生喇！」由於要剖腹關係，Leanne指生產過程未有感到痛楚，同時踢爆老公不夠膽剪臍帶。</p><p>囡囡重5.2磅</p><p>Jason則透露：「BB女重5.2磅，好開心、好感動、好激動，一見到BB我就喊。佢好得意，我望住佢好唔想放手，跟住佢要上BB房，我都想陪埋BB上去，但老婆想我陪佢，𠵱家等緊BB體溫暖啲，就可以再見佢。」<br>採訪：皓騫</p></body></html>