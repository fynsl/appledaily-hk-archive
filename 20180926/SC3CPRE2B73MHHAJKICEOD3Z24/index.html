<html><header><meta charset="utf-8"><title>只要彥兒想做的　弟弟都照辦</title></header><body><h1>只要彥兒想做的　弟弟都照辦</h1><p>每一個名字都代表父母的期盼，邢彥兒，有點難讀吧？朋友叫她做3Y。「老公話個彥字古時候有聰明嘅意思，兒字係希望佢可以堅強啲，唔好咁嬌嗲」，媽媽Lily笑說：「可能係呢個名，帶畀佢堅強。」<br>正值放學時間，來到彥兒小時最喜歡的公園，望到孩子瀡滑梯，Lily百般滋味在心頭，「會諗起彥兒㗎，佢最鍾意打鞦韆，係好活躍、好貪玩，唔係一個文靜嘅女仔」。彥兒自小萬千寵愛在一身，「細個時好刁蠻好任性，爸爸好錫好錫佢」。</p><p>媽媽：怨完咪算</p><p>丈夫當年患上鼻咽癌時，彥兒與弟弟嘉朗分別只有6歲與1歲多，「我好少喺彥兒面前喊，唔想佢見到我傷心嘅樣」，以為雨過後會天青，這場雨卻一直下不停。彥兒「連中三元」之際，丈夫的身體亦越來越差，她坦言每次回想都會淚崩，「怨係怨過，怨完咪算囉，唔好再怨落去」。<br>一直跟進彥兒個案、兒童癌病基金的衛姑娘表示，由於彥兒身體虛弱，不宜進出醫院，未能探望留院的爸爸，直到離世也見不到其最後一面。Lily無奈道：「佢要戴住呼吸機，每次出門口要用好耐時間，所以得我同細佬去醫院。」當初Lily亦不太贊成彥兒出席喪禮，怕她情緒崩潰，又怕未能照顧她。衛姑娘便向Lily提出「不如我都參加個喪禮，陪住彥兒，希望完成佢另一個心願」，她又指彥兒為人樂觀，「好少見佢因為自己個病而唔開心，但嗰次佢見到爸爸，真係好傷心」。<br>問到彥兒是怎樣的人？媽媽和弟弟異口同聲「投訴」她「自私」，逗得彥兒哭笑不得，「佢個世界好細，得屋企四幅牆，好少接觸出面，所以好多時諗嘢會諗咗自己先」。聽到弟弟這樣說，彥兒也反擊：「佢講嘅嘢都係啱嘅，不過估唔到佢咁唔畀面！」<br>口裏說不，身體卻很誠實，只要是彥兒想做的，由推輪椅到處去、夾餸菜、換呼吸機喉，弟弟都會照辦。姐姐的病令他「焗住成長」，年紀輕輕便成一家之主，「就算去識女仔，都會諗到屋企有病人，會卻步」。可知彥兒盼望見到弟弟成家立室？他即笑言：「再過多十年先啦！」</p></body></html>