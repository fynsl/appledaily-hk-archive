<html><header><meta charset="utf-8"><title>【風雲人物】賭王孻女變麻省理工學霸超欣19歲的尖子生活</title></header><body><h1>【風雲人物】賭王孻女變麻省理工學霸<br>超欣19歲的尖子生活</h1><p>賭王何鴻燊千金眾多，19歲的孻女何超欣自小已被爸爸公開讚「靚到不得了」，父母對她的栽培並不在五光十色的ball場，而是悉心栽培她做一個「學霸」。文靜內向的超欣中學成績優異，在GCSE獲得9A*成績，雖然獲劍橋收錄，但她選擇去美國就讀麻省理工（MIT），獨立的生活更培養她搞學生會事務興趣，更成為由MIT與另外美國四間世界名府合辦的「五校同舟會」會長，搞海外學生交流。<br><br>採訪：梁錦雯<br>攝影：林德雄</p><p>賭王何鴻燊四房共17子女，以族譜來起名，子排「猷」字輩，而女就以「超」字輩排，大抵已有着對女兒「超然」的期望，賭王早年強調子女要有好的學歷。何家淑女亦不負他所託，在商界、藝術界及社會都做出成績，賭王與四太梁安琪所生的孻女超欣今年踏入19歲，現身在美國著名學府麻省理工大學修讀第二年，MIT在英國QS世界大學排名，已連續七年登榜首，超欣不只是何家壓軸登場千金，更是以尖子姿態殺入社交界。<br>時下小朋友都受到父母贏在起跑線心態，多方面悉心栽培，超欣當然也不例外，3歲習芭蕾舞、中國舞，參加校內田徑比賽、學音樂拉小提琴，11歲成為香港兒童室樂團成員，在大會堂公開表演。賭王對超欣更是「孻女孻心肝」錫到燶，曾在電視籌款節目讚囡囡外貌「靚到不得了」。早在超欣11歲時，她已有物業揸手，四太前年更加碼買了兩個共6億、位於山頂的Mount Nicholson豪宅單位給她投資，生活無憂，絕對是U20組別、女版「超級筍盤」的表表者。超欣早前就在Mount Nicholson會所接受《蘋果》專訪，學歷甚高的她，原來從不覺得自己是學霸。</p><p>五大名校同學會</p><p>性格文靜的超欣去年進入大學，享受大學生活，亦讓她性格也變得外向。超欣在MIT競逐中國留學生會會長，今年更代表MIT與美國另外四間名牌大學史丹福、耶魯、普林斯頓及哈佛等成立「五校同舟會」，成為主席。超欣上月就在杭州負責一個學生交流論壇。小學就讀香港傳統名牌瑪利曼小學，12歲就去英國讀寄宿學校，去年超欣跟隨兄長猷君腳步，在英國GCSE考獲9A*，轉到美國就考入MIT，可謂學霸中的學霸。不過提起學霸，超欣就尷尬搖頭說：「唔知自己係學霸，不過細個都花好多時間喺學習方面，我都好鍾意探討新嘅idea，我都鍾意學好多嘢。」<br>問到超欣三地讀書的氣氛有何不同，她透露小學亦有過讀書補習填鴨式教育：「咁多年前事，唔係好記得，有補習，不過太多年前，我阿哥同我一樣，都係12歲去英國，好快適應。大哥猷亨都喺當地讀緊大學，互相照顧，寄宿生活都OK，每日有timetable，都冇唔習慣，阿哥嗰陣會照顧我，會煮吓飯畀我。」<br>被冠「學霸」之名，問到她在英國讀書成績，她謙稱OK：「GCSE好似有9個A*，SAT學科入面嘅數學滿分。」四太曾透露她已獲英國名府劍橋收錄，但為何會揀MIT，超欣說：「我覺得已經喺英國寄宿學校六年，想去美國睇吓新環境。」在美國讀大學，超欣真正體驗獨立生活，亦因此開始有興趣搞學生會活動。她要學分配時間籌備學生活動，亦如一般大學生放暑期，搵暑期工實習，她前年就在英國到怡和做核數工作，今年就在紐約的安永會計師事務所實習。<br>提到杭州的五校同舟會論壇，超欣透露與團隊花了一年時間準備，率領100個學生到內地交流。由瑣碎的訂機票酒店、活動的內容如論壇邀請學者、大機構領導層做講者，到聯絡《福布斯》等傳媒合作都要解決，超欣更在論壇上台主講，題目就是未來教育創意等，她笑言：「好多都係第一次嘗試，好似美國Ernst &amp; Young、內地華為等都係第一次，嘗試搵啲更大嘅企業去參加我哋活動，國際化啲，我哋都係美國嘅學生，希望全球化啲。」</p><p>遺傳媽媽愛跳舞</p><p>超欣可以自由發展、專心求學，當然全賴一家人護蔭下成長，問到她對父母感覺，會否如外界覺得賭王是順得爸爸，而四太是虎媽的組合？作為當事人的她認為：「我係最細個，佢哋都好錫我，冇乜畀壓力我。」四太曾是跳舞老師，超欣亦遺傳了她的天份：「媽咪跳舞，所以我細個鍾意跳舞，芭蕾舞、中國舞、交際舞都鍾意跳，3歲幼稚園已經有去跳舞班跳ballet，佢冇逼我，但試過咁多嘢，我最鍾意跳舞，因為有時可以表演，佢哋又會嚟睇我，好開心。」對於父親讚她「靚到不得了」，超欣害羞的笑言：「我嗰時都好細個，都係後來先知，希望學習同做嘢都『不得了』。」身為「何家千金」，她直言也有壓力：「壓力都有啲，係我自己想做得比較好，自己就會畀到壓力自己，所以壓力太大都會有皮膚敏感。」</p></body></html>