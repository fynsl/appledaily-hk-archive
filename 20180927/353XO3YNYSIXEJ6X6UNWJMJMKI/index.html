<html><header><meta charset="utf-8"><title>忙搵人仔失場被公審小春還拖：咪咁銅臭</title></header><body><h1>忙搵人仔失場被公審<br>小春還拖：咪咁銅臭</h1><p>由錢嘉樂執導、曾志偉監製，以及鄭伊健、陳小春、謝天華、林曉峰（阿Lo）和佘詩曼等主演的電影《黃金兄弟》前晚於元朗舉行慰勞宴。據了解，《黃》片於內地上映6天，票房已突破2.3億人民幣。而佘詩曼當晚落機後立即趕去慰勞宴，而且還豪爽地拿現金出來抽獎。</p><p>個唱冇預兄弟</p><p>不過，小春當晚成為眾矢之的，皆因連日來一班「黃金兄弟」不停去戲院謝票，但他就沒有出現，原來小春在內地搵銀，難怪被兄弟「公審」時，他尷尬說：「大家唔好咁銅臭味啦！因為11月開演唱會，得一個月時間去練歌同綵排，頭先先綵排完過嚟，把聲都沙晒。」<br>問小春會否邀兄弟們做嘉賓，他竟衝口而出：「冇機會㗎啦！𠵱家搞緊流程，睇吓可唔可以塞佢哋入去啦！」伊健聽完即刻投訴：「嘩！要塞我哋入去呀！」小春自知講錯說話，尷尬連說三次：「唔係。」接着再解畫：「塞入去唔代表唔好，大家唔係同一個經理人，夾時間好難，而且大家都好忙。」<br>問小春如何報答兄弟幫手謝票？伊健搶先說：「不如除衫啦！」錢嘉樂接着說：「唔使喇！佢繼續忙，我哋幫佢抽佣。」小春聽到「錢」字就反擊：「你哋唔好咁銅臭味啦！」各人你一言我一語，有人提議小春請兄弟歐遊，但小春卻一臉尷尬沒表態。此時志偉終於發功：「對小春嚟講，最煩惱係唔知啲錢點使。」更抵死借小春囝囝Jasper金句，拍拍小春話：「Don't angry.」</p><p>伊健送褸謝票</p><p>此外，談到伊健日前出席戲院謝票時除衫騷肌，他解釋：「唔係有心，嗰日見到觀眾講得實在太好，現場冇其他嘢送畀佢，冇理由唔送，所以除咗件風褸送畀佢，唔係特登除衫。」志偉即笑說：「我除褲啦！」<br>而導演錢嘉樂分別被成龍、洪金寶、元彪及袁和平大讚電影拍得好，他開心地說：「諗唔到佢哋一齊讚我，但亦好大壓力，今年中秋係我人生中得到最好嘅禮物。希望電影可以拍續集，志偉繼續做監製。」<br>採訪︰葉綠悠<br>攝影︰陳俊強</p></body></html>