<html><header><meta charset="utf-8"><title>【黑鏡線索】區域鏈之點解科技咁難估</title></header><body><h1>【黑鏡線索】區域鏈之點解科技咁難估</h1><p>【黑鏡線索】<br>平時記憶不太好，但我清楚記得，第一次聽見Nokia出部新手機，有個可以影相嘅鏡頭，係喺當時任職嘅公司聚餐後離開嘅路上。記得咁清楚，因為我當時好大嘅反應係，儍嘅邊有人會無情白事周圍影相？唔通食飯影碟飯？周街影自己？呢件事，係第一次發現自己，原來錯起上來，可以錯得咁交關。</p><p>近年科技界最爭議嘅話題，其中一個肯定係加密幣/區域鏈。我知，兩樣係唔同嘅嘢，不過喺呢篇文嘅討論來講，唔需要分得咁細，所以姑且用「區域鏈」來代表Bitcoin、加密幣等等背後同區域鏈有關嘅東西。</p><p>區域鏈係新嘅互聯網？</p><p>爭議圍繞幾個角度。第一，應用上技術有幾成熟。呢個主要係時間問題，拉長少少睇嘅話，唔係最核心。第二，有冇人用來呃人。第三，個技術其實能唔能夠創造好大嘅價值。朋友章濤係區域鏈大好友，經常寫文撐區域鏈，基本說法係，有人呃人，唔代表區域鏈唔可以創造巨大價值，政府純粹因為害群之馬而打壓，無異於倒盆水掟埋個B走。<br>另一位大好友著名投資人Marc Andreessen，成名作係當年創辦Netscape，佢以自己喺internet走紅年代嘅經驗，斷言區域鏈係新嘅互聯網，今日區域鏈嘅情況，同當年互聯網嘅情況，非常相似，所以區域鏈就係下一個互聯網，區域鏈未來，就有如互聯網咁光芒四射。<br>關於區域鏈會唔會創造巨大價值嘅問題，係三條問題裏面最難答嘅一條。無可否認，到目前為止，仍未清楚發現點樣好勁咁用區域鏈，目前有嘅應用，大圖畫來講仲係好小眾。所以有可能係淡友成日講嘅一類典型科技圈套：搵唔到困難嘅解決方案，a solution without a problem。我同意，一日未開估，一日都唔可以漠視呢個可能。</p><p>而家冇　唔代表將來冇</p><p>對家好友嘅回應，係而家冇，唔代表將來冇，而家諗唔到，只係想像力不足。呢個係我唔夠膽睇死區域鏈嘅最大原因，因為根據經驗，想像力不足係常態。一開頭講嘅電話鏡頭，已經係明顯例子，如果有人從未來飛返去當年，話畀我聽電話鏡頭將會係必備，而個killer app係Instagram同Snapchat，我會聽唔明，當你係神棍。<br>同樣，仲記得internet剛普及年代，電郵已經係好似用互聯網咁用得好盡，最多加埋留言板。當年主流意見，係網上購物唔會做得起，事關邊度有人蠢到會將信用卡資料放上網，我唔記得政府有冇好似打壓區域鏈咁拍廣告叫人千祈唔好上網買嘢，有都唔出奇。何況買嘢落街咪得囉，上網又要dial up，又會霸咗條電話線，又要等個modem嗶吓嗶吓拉牛上樹咁先load到網頁，咁煩。</p><p>蘋果高層　也曾睇唔起iPhone</p><p>就算係早期嘅互聯網先鋒，都預計唔到之後互聯網可以創造出咁多價值。其中一個難關，係睇唔到智能手機嘅出現，而搭上智能手機之後，互聯網嘅價值又再大躍進，Uber、WhatsApp、手機支付有機彈起，連social network都如虎添翼。<br>講開智能手機，好記得iPhone第一代推出時，剛巧科技名人前蘋果Chief Evangelist Guy Kawasaki訪問香港，有人問佢點睇iPhone，佢話唔太睇好，因為邊有咁多人會畀咁嘅錢買電話，同埋iPhone冇凹凸嘅鍵盤，後生仔會用唔慣。對於將會成為人類歷史上最賺錢嘅產品，呢個以前蘋果高層身份嘅名人，喺公開場合睇淡嘅最大原因，係冇凹凸嘅鍵盤！每次諗到呢度，都會對自己以前恥笑電話鏡頭嘅行為，恥笑少幾分。我對區域鏈暫冇預言，唯一嘅預言係我未來必定會睇錯嘢，而原因仍然會係想像力不足。</p><p>撰文︰宋漢生</p></body></html>