<html><header><meta charset="utf-8"><title>冰說聰明：信摩笛不如靠自己 - 青冰</title></header><body><h1>冰說聰明：信摩笛不如靠自己 - 青冰</h1><p>大摩作為大行，長久以來對港股，都有一定影響力，在上一星期，青冰留意到佢哋啲分析員先後三次吹奏摩笛，值得留意。首先他們帶頭唱好本地電訊商，原因係1010及CSL加價；跟住就係將吉利（175）目標價劈至10蚊，籲減持；星期五將舜宇（2382）目標價減兩成至95元。總結三次的成果，的確帶動了本港電訊股上揚，吉利在報告見光之日，又真係再創52周新低，舜宇在周五開市初段一度跌半成，再穿90蚊。<br>相信戰友都知，雖則叫做投行，但唔同行業的分析員，總會良莠不齊，總有後知後覺的報告及評級。以吉利為例，青冰在彭博資訊check番，大摩在2017年6月才調高評級至持有，那時股價已炒至14蚊，目標價係15蚊，去到10月升級至買入，當時股價已經27蚊喇，目標價跟番貼啲，至30蚊，股價在11月22日見頂，為29.80元。不過兩個月後又轉軚為持有，目標價冇變。直至上星期，一舉將目標價劈至10蚊，並呼籲沽售。舜宇上月公佈的業績令全城嘩然，大行紛紛調低評級，回看大摩六月才調高目標價至220元，業績後調低評級至持有，目價價減至120元，上星期再劈價20%，也帶來短暫震動。<br>青冰明白，有時某些個股，可能由於商業關係，也盡量避免作出沽售的評級，吉利後台有多硬大家應該明白，現時仍然接近九成大行係看好的，同年頭相差不大，不過股價就已經跌咗一半，究竟係全行分析員都冇料到，定係其他原因，自己諗。不過最頂癮係大摩劈價至10蚊之後，股價上周連升三日，累升16%，究竟佢係明燈定係專登呢？相信佢自己先知。<br>大行報告，對於中小型股份仍然舉足輕重，尤其是市場仍未充分理解的公司，隨時點石成金，但如要靠佢捕捉藍籌股的轉角位，都係信番自己分析啦。<br><br>青冰<br> http://fb.com/chingbing888 <br>本欄逢周四刊出</p></body></html>