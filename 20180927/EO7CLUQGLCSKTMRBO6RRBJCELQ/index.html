<html><header><meta charset="utf-8"><title>紅海行動代表香港大腸 - 陳也</title></header><body><h1>紅海行動代表香港大腸 - 陳也</h1><p>「紅海行動」被提名奧斯卡外語片，冇出奇，去年「戰狼」被吹到好勁，最終唔入局。問題出在「紅海行動」，是代表香港。目測紅海陣容，冇個香港演員，唔使劇透，全片煲冬瓜的題材永遠唔會跟香港人有關，海軍喎，香港人，識條鐵。<br>行內人說，因為導演、資金、製作都係港產，所以「入香港數」。萬一外國人問起，紅海代表什麼，大家一時恍神，也許會反問：不是吧，「紅館」我就知！紅館行動，當然就係炒飛！海軍敵得過黃牛黨？打死都冇人信！紅館行動，是每個香港人的實戰經歷，有血有淚有共鳴。<br>香港電影一地兩檢，中間那條黃線，由業界一小撮人棄守，由官方的紅線說了算！香港電影有片但被代表，那個名額由國貨佔領，不久將來，成龍開拍「偉人習大大」，代硬香港！自稱回歸課堂的馬雲老師技癢拍返一套「宇宙超強」，整齣戲只有他一個男主角對抗超強颶風，將山竹牛肉打返上天，把佛羅倫斯三兩下手勢送去南極，嘩嘩嘩，神上身的馬老師，英語對白標準過林鄭，代表香港橫掃奧斯卡，陳帆代表特區「夙夜不眠」捧場，買高鐵車票，送戲票！紅海行動了，香港政府被代表，搞「大便論」，都要問過中央條大腸！</p></body></html>