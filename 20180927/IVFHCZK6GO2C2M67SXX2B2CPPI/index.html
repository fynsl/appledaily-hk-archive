<html><header><meta charset="utf-8"><title>中環在線：唔使錢拎手機霍大班又學到嘢 - 李華華</title></header><body><h1>中環在線：唔使錢拎手機<br>霍大班又學到嘢 - 李華華</h1><p>長和（001）副董事總經理霍建寧喺李澤鉅掌權年代，角色似乎有啲轉變。上次佢話喺小米（1810）身上學到「性價比」，今次同WeLab合作就學到「唔使錢拎走手機，仲有錢收」，究竟係乜？<br>原來霍大班講緊旗下3香港同豐澤賣手機，可以$0機價出機，分開60個月還款，而呢筆貸款接近即時批出，「息率傾過好多次，客戶要有驚喜，你出門口搵唔到呢個利息，街外私人貸款利息好啃、真係好啃。」究竟個利息有幾驚喜呢？以三星Note9為例，年利率為18.89厘，每月供353元，供足60個月。WeLab創辦人龍沛智補充，坊間出新手機貸款首24個月免息，惟其後年利率30厘以上。<br>「唔使錢拎走手機」理解到，咁「仲有錢收」係講緊咩呢？原來批核貸款後，仲可以即時提取現金，假設提6,000元，按上述例子，每月支出增加至501元。<br>咁即係都要還錢，點會仲要有錢收？霍大班話，「我唔係做善事，有句名句：過水濕腳，我都要賺返少少錢，少少、少少！」<br><br>李華華<br>mailto:LiWaWa@AppleDaily.com</p></body></html>