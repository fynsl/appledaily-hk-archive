<html><header><meta charset="utf-8"><title>Hea富生活：買樓投資係咪時候？ - 郭釗</title></header><body><h1>Hea富生活：買樓投資係咪時候？ - 郭釗</h1><p>上兩星期寫過一篇文章叫《用家入貨時機到》，觀乎近日將軍澳LP6和中國發展商在掃管笏的新盤，前者折實呎價萬二蚊起，後者一萬有找，五百幾、六百萬買到兩房新樓，聽落好似時光倒流十年咁，收到不少朋友查詢，問係咪買得過。喂，大佬，條題講到明「用家」喎，但提問的大部份是投資者，最少有一層樓揸手收緊租，見到樓市出現微調即時又想入市。講真有一千幾百萬cash的香港人真的很多，唔信你睇吓新盤展廳條人龍，以及個個星期在酒店舉辦的外地樓展銷會，山旮旯咁遠的東南亞三四線國家賣三四千蚊港幣一呎，香港人都猛話抵買。<br>相比之下，香港樓反而更抵，起碼開價接近附近二手市場，泰國柬埔寨越南馬來西亞，賣給香港人那些新樓，貴同區二手樓二至四倍不等，其中有些國家的市場透明度甚至低絕全球，外地人要查根本無從入手。<br>說回香港，投資和自用根本不相同。投資追求兩個目標，年輕資金小，應尋求資產有突破性爆發以改變生活；中年本金較多，追求長遠穩定性回報以確保往後退休質素。買樓自用，多為初上車年輕人，應選擇上班方便，最好有地鐵接駁。不要貪圖新樓會所金碧輝煌，而走去只靠巴士出入的地方住。<br>若果是買樓投資，想再大升一兩倍的可能性極低，現時收租回報平均兩厘多，買地產股收息都有三、四厘，一樣可以做槓桿，而且套現容易交易成本低，其實睇好樓市都唔一定要買實物吖。<br>說到投資，老友徐緣為我新書寫序都講我是「投資界百彈齋主」，小弟欣然接受，總相信真正值得投資的東西要找不易。<br><br>郭釗<br> http://fb.com/heaology.edu <br>本欄逢周四刊出</p></body></html>