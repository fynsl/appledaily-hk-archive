<html><header><meta charset="utf-8"><title>中文系形象 - 左丁山</title></header><body><h1>中文系形象 - 左丁山</h1><p>昨日本欄講及「遵理」寫中文補習先生賣廣告，並無意思針對任何人，只係想指出當今中學生讀書之現實及實用性啫。廣告內有補習先生之範文，字體好細，辛苦讀咗幾篇，唔，中文大學中文系教授何志華如果堂上有收到呢類「寫作功課」，大有修改空間。何志華教授每年為中文大學之榮譽博士、院士撰寫讚詞，功力深厚。文筆了得，優雅流暢之餘，又能一矢中的，言簡意賅，將當事人之人生歷程、社會貢獻，一一呈現，令人知道點解當事人值得獲頒中大榮譽，真高手也。中大中文學士碩士，有意從事補習行業，晉身天王級，得到金錢報酬十倍百倍於何志華教授年薪嘅，不妨多讀何教授手筆嘅讚詞，先至去教中學生作文。<br>講到上網，順手Google中文大學中文系，搜尋教師成員，咦，網頁好新潮噃，每位教員都有圖片，不少較年青副教授、助理教授、高級講師、講師等等嘅照片，尤其漂亮，presentation與補習學校為補習先生賣廣告差唔多，唔通中文系嘅形象一向係老餅，故此中大中文系網頁力求update、現代化、社交網站化？講真，又係幾吸引眼球嘅。八卦起嚟，又搵埋中大歷史系教員網頁，嘩，夠晒傳統，一大堆文字介紹，圖片欠奉，果然係學府風範，想不到中大中文系與歷史系對於marketing意識方面，有咁大差距也。<br>左丁山都係老咯，諗唔到中文系之「教師包裝」可以咁追上時代，心目中之中文系仍然停留在前新亞中文系老師如潘重規、程兆熊、曾克耑等人物。比較時代性之中文系形象係見到榮休講座教授張洪年呢位新亞師兄，佢係語言學權威，在柏克萊教書，提早退休回港到科大，後返中大任教，七十歲咯，仍然頭髮濃黑，一隻耳仔戴耳環，着牛仔褲，左丁山笑過佢係二十一世紀之中文系教授形象代表！<br>中大九間書院之中，新亞畀人嘅形象係比較老派，老派也有老派好處，堅持傳統文化，推廣文史哲。剛接新亞書院電郵，2018/19年度新亞書院文化講座，第一講在10月20日星期六下午四時在農圃道新亞中學禮堂（經合一道校門進入）舉行，由73年歷史系校友陳萬雄博士（前商務印書館董事總經理）演講：「由區域大地理談中國大歷史，從蒙古高原說起」，以粵語講述，歡迎各界人士到場聽講。陳博士主修歷史，在新亞時期追隨幾位大師如全漢昇、牟潤孫、嚴耕望、王德昭、孫國棟等人學習，學有專長，現在有一股潮流，從地理及地緣研究宏觀歷史，陳博士講述，教中史之老師尤應出席聽講！</p></body></html>