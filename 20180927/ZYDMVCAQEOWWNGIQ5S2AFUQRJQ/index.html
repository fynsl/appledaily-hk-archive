<html><header><meta charset="utf-8"><title>【馮仁昭四圍超】入紙娶單文柔報同一個地址陳展鵬聞婚前同居「乜年代呀？」</title></header><body><h1>【馮仁昭四圍超】入紙娶單文柔報同一個地址<br>陳展鵬聞婚前同居「乜年代呀？」</h1><p>由陳惠敏擔任總監製嘅星輝娛樂國際集團有限公司，噚晚喺紅磡舉行晚宴。近排頻頻同未婚妻行孖咇搵銀嘅陳展鵬，噚晚就單拖現身，提到噚日佢同單文柔嘅「擬結婚通知書」，兩個人報稱同居，展鵬就話：「我冇留意呢單新聞喎，不過只係一個地址箒，只不過係用嚟登記。」</p><p>有好多細節未搞掂</p><p>問展鵬有冇計劃婚前同居，佢笑笑口話：「𠵱家乜嘢年代呀？」之後佢就話：「呢個係幾好嘅題材，將來可以攞嚟拍，我哋𠵱家好舒服、好自然，大家唔好聯想太多嘢。」講到會唔會搬番去同媽咪住？佢就話：「呢個太私隱，唔講喇，我哋仲有好多嘢要搞，等細節安排好再同大家講。」本來佢之前話過低調進行，點知佢口快快話：「我哋啲請帖已經派得七七八八，遲啲會公佈日子，總之會係喺10月中。」</p><p>韋家雄結婚嗌緊張</p><p>另外，下個星期六結婚嘅韋家雄，噚晚就同未婚妻Keynes十指緊扣現身，講到婚期進入倒數階段，佢哋話：「仲有一個禮拜，自己都諗唔到，越嚟越緊張。之前話畀大家聽準備得七七八八，𠵱家已經係八八九九。」唔知兄弟團又開咗會未呢？韋家雄話：「未呀，估唔到搞結婚真係咁忙，都未有時間，不過佢哋個個都冇得頂！非常冇得頂！都預咗班姊妹都係玩自己，預咗會醉囉！」<br>至於屆時「愛的宣言」方面，韋家雄就話：「未知呀，都係太太嗰邊寫嘅，但驚自己到時會緊張到喊。」佢仲話婚後會先到泰國探親，如果有時間會去埋日本同台灣食嘢，佢話：「我會放假放到下月22號，結完婚都要有時間唞一唞去玩吓行吓。」<br>撰文：馮仁昭</p></body></html>