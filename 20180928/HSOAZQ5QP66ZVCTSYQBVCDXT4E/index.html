<html><header><meta charset="utf-8"><title>中環在線：羅嘉瑞大仔話要「撲水」 - 李華華</title></header><body><h1>中環在線：羅嘉瑞大仔話要「撲水」 - 李華華</h1><p>鷹君（041）爭產案好快喺11月上演第二回，久未露面嘅羅嘉瑞大仔羅俊謙（Alexander）噚日話要撲水，下？唔通老竇嘅官司花費好多錢？原來佢係支持一個叫「撲水」嘅減塑計劃，唔好諗咁多啊。<br>「撲水」活動係為咗減少膠樽飲料，所以鷹君贊助「Go Green Hong Kong」團體，兼夥同慈慧幼苗喺全港增設飲水機，等大家少啲買樽裝嘢飲；鷹君旗下物業都要搞關於水資源嘅展覽，例如朗豪坊、康得思酒店，向環保出一分力。<br>今年34歲嘅Alexander喺活動上亦都透露自己有3個仔女，係比較少聽到原來羅老太已抱緊曾孫，作為爸爸嘅Alexander都有教佢哋要環保啲，咁佢做咗啲咩呢？就係出街帶筷子、杯、飯盒等等。有記者問咁咪帶好多嘢囉？佢話出街係要帶幾多嘢，又話今次活動希望為香港做啲好事。<br>至於家族、加息等一概唔答，所以Alexander講完環保後就變快閃黨。佢喺鷹君爭產案其實扮演重要角色，2015年羅嘉瑞喺家庭會議上話要委任阿仔入鷹君董事局，點知被家族成員反對，老竇就威脅夠票炒晒家庭成員，同年12月Alexander就變咗執董。<br><br>李華華<br>mailto:LiWaWa@AppleDaily.com</p></body></html>