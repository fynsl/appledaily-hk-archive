<html><header><meta charset="utf-8"><title>【娛樂人物】陸永降級黐C君</title></header><body><h1>【娛樂人物】陸永降級黐C君</h1><p>陸永和C君近年越來越入屋，其實他們的組合「農夫」已入行18年，二人相識更超過20載。日前他們接受《蘋果》專訪，C君大爆自己的那些年並非諗計追女仔，而是一夠18歲就買鹹書送給陸永，而陸永更抵死地說當年因為沒朋友，才跟低兩班的Form 1仔C君為伍，二人搞笑的合拍度果然爆燈！<br>撰文︰羅婉玲<br>攝影︰仇志德<br><br>陸永與C君於00年組成農夫加入樂壇，但二人直言大眾認識他們是始於07年與麥玲玲合唱《風生水起》，陸永說︰「做咗18年，仲有人以為我哋係新人，唔知我哋係唱歌出身，都唔出奇。」C君表示︰「完全冇諗過係有可能（做到18年），我哋只係興趣小組，冇諗過用嚟搵食。」</p><p>冇朋友先一齊</p><p>農夫將於今年11月開六場演唱會，並以「18歲生日快樂」為主題，C君搞笑地說︰「我哋過到18年，大家見證住奇蹟，演唱會始終係個騷，度咗個小驚喜，我哋生日送份禮物畀你哋，你哋夾錢嚟賀我哋，好合理吖！」<br>其實陸永跟C君是中學師兄弟，兩人同讀鄧鏡波書院，只是陸永比C君高兩個年級，為何可以走在一起？陸永搞笑地說︰「我可能冇friend，搞到要同中一嘅玩，幾醜。」至於二人是否校內風頭躉或校草？陸永即提高音量並指着C君說︰「你問嚟奚落我哋，我都話有可能吖，你睇吓佢！」C君亦不甘示弱，大爆陸永中學時代瘀事︰「好恐怖，佢個頭前面有兩條頭髮跌落嚟，好似曱甴鬚咁。」</p><p>18歲夾錢送禮</p><p>談起那些年一踏入18歲有甚麼事即刻想做，C君坦白地說︰「我好記得我夠18歲，同你（指陸永）啲朋友一齊去旺角，買正版鹹濕漫畫送畀你生日，嗰時好巴閉，正版喎！我仲記得個老闆分析番，邊啲係粗線條，邊啲係重口味，講到係藝術咁。」陸永似乎不太有印象，但他轉數甚快，即時回敬對方︰「好彩你係揀輕口味同幼線條。」豈料C君加多兩錢肉緊取笑他︰「我哋夾錢買畀你，點解會買？因為你鍾意睇。」此刻陸永只好說︰「咁送呢啲嘢，冇人會抗拒嘅。」<br>二人兄弟情超過20年，問他們有何說話想跟對方說？兩人繼續發揮搞笑本色，C君語帶雙關地說︰「佢好高，志氣好高；佢好粗，佢份人粗中好幼細；有時又遠，佢有遠視。」陸永接着說︰「好短，短命呀！祝大家過到今年。」這一對活寶貝為了搞笑，認真百無禁忌！</p><p>兩遇玲貴人</p><p>在農夫的演藝生涯中，有兩位「玲」貴人。第一位是麥玲玲，她與農夫在07年合唱《風生水起》唱到街知巷聞，更令農夫在 《叱咤》頒獎禮首奪「組合金獎」及「我最喜愛的組合」兩個大獎。<br>陸永09年開三場棟篤笑，C君同年亦推出散文集《大C想家》，兩人後來慢慢轉型做司儀並加入無綫拍劇，代表作要數與鄭裕玲主持的《Do姐有問題》及《Do姐去Shopping》，笑破觀眾肚皮。</p><p>化妝︰Manyee Lau<br>髮型︰Renton hung@La Chioma<br>場地提供︰PartyMad</p></body></html>