<html><header><meta charset="utf-8"><title>拍劇趕戲遲到捱轟千嬅反駁：我等嗰啲唔係時間咩！</title></header><body><h1>拍劇趕戲遲到捱轟<br>千嬅反駁：我等嗰啲唔係時間咩！</h1><p>郭富城、楊千嬅、萬梓良和張達明等昨晚在灣仔出席電影《麥路人》晚宴，千嬅接受傳媒訪問時，回應周刊報道指她因同時拍此片及劇集《多功能老婆》導致遲大到，惹來有份拍《多》劇的陳煒不滿一事，千嬅說：「其實冇乜回應，呢啲報道成日有，都唔係真實。」</p><p>唔覺陳煒嬲爆</p><p>之後千嬅又謂：「都有啲係真實嘅，咁拍劇時間長短一定有，都預留咗充裕嘅時間，但有三、兩次係遲到過，但都係10分鐘內，自己做咗呢行咁耐，知道會遲到就一定會打畀寶華姐（監製陳寶華）。」千嬅更指拍《麥》片反而有一日遲好多，因為要去中環看骨醫，她又笑說：「其實我都唔明，我等啲時間就唔係時間咩！Anyway，呢兩個劇都好開心好滿意。」<br>對於報道形容陳煒好嬲，但千嬅表示察覺不到，她說：「又唔覺喎，如果真係有咁嘅事，點會𠵱家先寫呀！都成四、五個月，呢啲料唔會唔要㗎，所以都唔回應喇。」</p><p>城城屋企和諧</p><p>另外，有指城城的母親和太太方媛有婆媳糾紛，城城回應：「絕冇咁嘅事，係憑空想像嘅小說，每次有電影上、有演唱會，就有咁嘅封面同劇情，見怪不怪，只可以講呢啲係無中生有嘅嘢，喺呢一刻我屋企好健康好快樂好和諧，呢啲不實報道回應一次就足夠。」至於太太再有喜，城城稱：「大家睇住我成長，好關心我嘅家庭生活，總之希望大家畀啲時間畀啲空間我，順其自然，交畀個天，總之屋企係咪添多個丁呢就天安排，暫時無可奉告。」<br>採訪：曹家誠<br>攝影：仇志德</p></body></html>