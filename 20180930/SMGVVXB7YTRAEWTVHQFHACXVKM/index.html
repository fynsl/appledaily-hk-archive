<html><header><meta charset="utf-8"><title>為困病者送上一杯希望涼水</title></header><body><h1>為困病者送上一杯希望涼水</h1><p>一杯涼水，乃兩名乳癌患者發起的志願組織，除了譚彩鳳，另一個是在私家醫院做院牧的勞穎芳，她說希望給有需要的人一杯涼水，藉幫助治療中的癌症病人實踐「夢想」，成為激發鬥志的推動力，現時組織共有6名核心成員，有家庭主婦也有記者，大部份為康復者，全都是義工，組織不接受捐款及奉獻，譚彩鳳是首個獲協助「夢想成真」的重症病人，她出版的書，由代筆、排版到插圖，甚至封面相片，都是義工參與，彩鳳自資印刷費用。<br>「我同彩鳳有好多相似地方，大家都患乳癌，都曾經去過唔同地方傳教……患病，比我在非洲更驚恐，因為冇得撤退」。曾在漫天戰火的南蘇丹宣教，勞穎芳4年前才30出頭，已證實患乳癌，一切人生計劃暫時擱下，停工接受治療。「嗰時展晴社有個夢想成真計劃，我好好彩係其中一個受惠者，想出本書鼓勵其他病人積極接受治療，因為我咁快復發，好大程度係因為相信好多偏方治療，冇正視個病」。期待借自己這個反面教材，提醒其他病人引以為鑑。</p><p>「我希望就算喺最黑暗嘅日子，如果有能力，仍然可以給有需要嘅人一杯涼水。」
</p><p>「出呢本書對我確實係有幫助，喺復發後的黑暗日子，係抒發咗我嘅情緒」。康復後機緣巧合，在醫院為末期病人提供情緒支援工作，她發現「夢想」的力量，在人生最後一段路尤其重要。<br>「有次陪個婆婆行化療路，好抑鬱好多眼淚，同佢傾偈嘅過程中，發現佢未病前原來好鍾意煮嘢食，就建議佢不如出本個人食譜，同人分享，結果真係work，將目光由怨恨轉移，心情因為分享所長而好轉」。勞穎芳剛萌生成立志願組織的念頭，就遇上彩鳳，雙方一拍即合。<br>「其實夢想唔一定要好大，我曾經喺醫院接觸過一個12歲嘅患癌小朋友，佢因為病要接受好多治療，有次我問佢，你呢一刻最想做咩？佢答我話最希望係可以飲包檸檬茶同食雪糕」。夢想，有時就是這樣簡單。「現實嘅世界可能有好多唔開心嘅嘢，被病痛折磨，又或者明明係一家人，卻因為爭產家庭破裂，彼此傷害……我希望就算喺最黑暗嘅日子，如果有能力，仍然可以給有需要嘅人一杯涼水」。大抵，這也是勞穎芳的夢想吧！</p></body></html>