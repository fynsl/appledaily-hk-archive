<html><header><meta charset="utf-8"><title>香港興業 - 左丁山</title></header><body><h1>香港興業 - 左丁山</h1><p>香港興業國際（上市編號480）係一間十分低調嘅公司，並非一個股民會留意。中秋假期之前，一位財經演員係左丁山世姪，在沙田馬會銀袋咖啡室遇到，佢問左丁山：「識唔識480？」時興淨係講號碼，左丁山要諗咗一陣先至記得番，咪係香港興業囉。世姪話現時股市波動，老細叫佢研究吓一啲沉靜股份，睇吓有無隱形黃金，掘番兩三隻，低價買入，長期持有等發達（例如私有化或另有公司敵意收購之類）。想法就漂亮嘞，隱形股寶去邊度搵？世姪話：「我有老友叫我中秋節入愉景灣賞月，於是醒起愉景灣地主叫做香港興業，搵番啲資料睇番，近日股價在三個八毫半至三個八毫七左右浮動，市盈率低至2.4倍，市賬率0.29，52周高低位係3.78至4.773，目前價就接近52周低價，有冇咁筍呀，一百元淨資產，29元賣畀你？標準敵意收購或私有化對象也，你認為點呢？你以前做銀行識唔識呢間公司？」<br>算世姪夠運，問啱人。左丁山在1976年已經知道呢間公司啦，當年一位上海人王永祥先生買入整個愉景灣，向莫斯科Moscow Narodny Bank新加坡分行貸款，嗰陣係東西方冷戰時期，香港商人向蘇聯借錢，當然引起英國注意，後來王先生周轉不靈，愉景灣地皮成為銀主盤，莫斯科銀行想乘機沒收，港英即刻叫咪住，叫滙豐安排本港商人買入，後來就係查濟民家族掌控全部股權。目前香港最記得清楚呢件事來龍去脈嘅就係鍾逸傑，可惜佢唔肯寫回憶錄呢。<br>左丁山任職之銀行，嗰陣時與香港興業及主事人查大公子懋聲有少少來往，上司與查大公子尤其熟絡。在查家管理下，愉景灣穩步發展，至今近40年咯，愉景灣已成為外國人生活區。剛啱近日與當今話事人查二公子懋成見過面，記得佢話愉景灣居民有36種國籍，講18種語言，係聯合國之縮影，大部份居民係租客，收租業主當然係本地人啦！佢講完，左丁山就想起，新亞師兄James自加拿大回港搵地方住，希望住在愉景灣，左丁山叫佢搵愉景灣一個大業主王文彥，果然立即搞掂，James話依家住得相當愉快，享受美景喎。<br>查先生話香港興業在愉景灣有地650公頃，在內地及曼谷擁有一千萬平方呎土地儲備，可以長期發展，興業在曼谷之「旗艦」當然係素可泰酒店（Sukhothai），朱古力下午茶自助餐係到曼谷必然之選（呢間酒店係左丁山所屬投資公司約30年前賣畀興業嘅），查生話上海最新開幕之「興業太古滙」內有一間素可泰，開幕後好受歡迎，叫左丁山得閒去上海住吓。左丁山靈機一觸，問佢：「你地會唔會私有化㗎？」Victor唔係Tesla嘅馬斯克，畀左丁山一個穩妥答案：No comment。<br>（按：大記者通知，佢母校東院道官立小學會在11月29日於九龍始創中心譽宴舉行60周年鑽禧校慶聚餐，歡迎校友報名。該小學名人輩出，馮紹波、彭玉榮、霍泰輝、馬豪輝、湯家驊、胡經昌等等。還有一位老師叫做何萬森！）</p></body></html>