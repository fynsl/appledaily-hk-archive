<html><header><meta charset="utf-8"><title>拍拖三年感情穩定C君偕女友行婚紗展　明年結婚</title></header><body><h1>拍拖三年感情穩定<br>C君偕女友行婚紗展　明年結婚</h1><p>農夫的鄭詩君（C君）跟DJ女友黃天頤拍拖三年，感情穩定，近年幕前發展不錯的C君，最近還買車租樓，又照顧女友生活，大家都視對方是將來的伴侶，一齊努力朝目標進發，原來C君已計劃明年娶老婆，組織新家庭。</p><p>情路曾受傷</p><p>現年34歲的C君情路曾受傷害，與現任女友黃天頤交往前，他在12年曾被舊愛Gloria悔婚，當時C君已買好結婚戒指兼已訂酒席，準備與Gloria組織家庭，不過女方以他患地中海貧血病為由提出分手，婚事臨門撻Q，令C君心碎，但最傷的是之後發現Gloria搭上自己的好友，此事一度令C君情緒崩潰。皇天不負有心人，C君之後遇上性格很夾的黃天頤，對女友錫到燶的他，是絕世好男友，彼此珍惜對方。</p><p>聞恭喜開心</p><p>C君前日被發現偕現任女友黃天頤拍拖，他們十指緊扣現身九展舉行的婚展會，同行還有另一對男女友人，四人在婚紗展場中不停逛，逗留了一段時間，C君手中還拿着一袋東西，未知是否在會場的收穫。<br>對於孖女友行婚紗展，C君昨日接受電話訪問時，預告明年娶老婆：「去婚紗展原因係我朋友就嚟結婚，我亦打算明年同女友結婚，所以咪一齊去，睇吓有乜要準備，參詳吓有乜嘢要book，例如場地，大概價錢係幾多，獲得好多資訊，又有好多人同你講恭喜，好開心㗎！」<br>採訪、攝影：卓寶花、皓騫、陳杰</p></body></html>