<html><header><meta charset="utf-8"><title>財路：江銅折讓大到離譜 - 錢雋</title></header><body><h1>財路：江銅折讓大到離譜 - 錢雋</h1><p>江西銅（358）正係朝住全球礦業前五強目標進發，家陣PB、PE比起世界級近磅瓣數，平咗一大截，要睇齊環球同業，翻一番都未到價。<br>江銅係全國最大陰極銅生產商，擁有全國規模最大銅礦、粗煉同精煉銅冶煉廠，兼一條龍式，由勘探、採礦、選礦、冶煉同加工，瓣瓣齊全。據內地報載，江銅正係朝住進運世界礦業前五強目標，力爭到2020年時，實現收入500億美元，折約3,320億元人仔。呢個水位，係集團2017年全年收入翻半番以上水位。<br>場內專業預測，江銅2018年到2020年EPS 0.82港元、0.98元同1.1元，預測PE11倍、9.3倍同8.3倍，三年專業預估PB0.57倍、0.55倍同0.53倍。環球大孖沙級數，全球最大嘅美國自由港麥克墨莫蘭銅金（美FCX）明年同後年預測PE13倍同8.7倍，預估PB1.8倍、1.6倍同1.4倍；Antofagastan（英ANTO）同期預測PE16倍、12.5倍同12倍，預估PB1.47倍、1.39倍同1.3倍。尤其PB，江銅係平咗60%樓上！<br>又江銅貴為全國銅業龍頭，比起內地行家，好似銅錂有色（深000630）同期專業預估PB1.47倍、1.39倍同1.3倍，另雲南銅業（深000878）1.9倍、1.7倍同1.57倍，亦係平咗60%樓上。江銅現價9.13元，潛喺近八年底，江銅A股（滬600362）現價折約17港元，H股比A股折讓46%，折讓又係大到離譜。<br>當江銅翻一番到到18蚊樓上，2020年預估PB講緊得1.06倍，都仲未追到上環球行家，以江銅身價、晒士，家陣似乎真係削咗好多。<br><br>錢雋<br>細價股專家<br>本欄逢周二刊出</p></body></html>