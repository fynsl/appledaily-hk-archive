<html><header><meta charset="utf-8"><title>貼地風管：香港住房問題（一） - 鄭發</title></header><body><h1>貼地風管：香港住房問題（一） - 鄭發</h1><p>玩得「貼地風管」就大膽啲，分析「住房」這貼地問題。現時好多意見講啲唔講啲，很多方案只是斬件式而非通盤考慮，難以認真討論問題。尤其頂唔順政府完全漠視「時間」的重要性，用鉅細無遺但超慢方式研究問題，然後提出一個十年都完成唔到的方案，等你救就真係死硬！<br>現在情況就好似條街有好多人畀人斬緊，身中多刀，要馬上輸血。醫生就約齊街坊，研究下傷者總共需要幾多包血，同埋邊位善心人願意捐血。然後又話來個大辯論，看看到底邊位應該捐、捐幾多，承諾只要大家有共識，唔使三幾日，如果佢哋未死就會有血到，請傷者暫時搵塊膠布頂住先。結果啲人死晒，醫生到時話終於做到血液供求平衡，政策成功！<br>處理危在旦夕嘅問題，要盡快決定對策，然後搏老命去做。首先要搞清楚最根本問題：基層住房困難是「經濟問題」還是「社會資源再分配問題」？<br>我認為答案肯定是後者。以此為起點，我提出「走五步」分析框架：</p><p>立分析框架冀拋磚引玉</p><p>一）識別局限條件：住房問題是一個宏觀問題，首要識別有哪些無法扭轉的局限。任何建議要可行，就一定要在這些局限內運作。<br>二）風險評估：要各界充份了解住房問題可以有幾大鑊，才能就「應付多少代價」達成共識。<br>三）制定務實的政策目標：務實就是具體講清楚「規模」、「路線」和「時間表」，否則是務虛。<br>四）設計方案：頭三步定出合格條件，接下來就是設計一個能滿足這三點的「通盤方案」。如找不到可行方案，就檢視上述三點有哪些地方可以鬆一鬆，希望擴大尋找方案的空間。<br>五）高效執行方案：現時的社會環境，政府施政困難重重，有幾好的政策，行唔到都係無用。如果政府想爭取公眾的信任，讓執行部門有充足的空間辦事，提升效率，有幾方面要「明知不可為而為之」，希望能reboot整個社會系統。<br>之後四周，我會以這框架分析，尋找對策。但先此聲明，我對這題目的認識只屬「路人甲」水平，寫文旨在拋磚引玉，希望有人願意利用這框架畀專業意見，或提出一個更方便討論的框架。唔好急，最緊要快！<br>下周開始，本欄逢周一見報。此文經節錄，全文請見「貼地風管」facebook專頁。<br><br>鄭發<br>金管局前助理總裁</p></body></html>