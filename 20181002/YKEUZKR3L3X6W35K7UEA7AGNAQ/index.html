<html><header><meta charset="utf-8"><title>操盤手札記：燃油費打救國泰 - 割柑人</title></header><body><h1>操盤手札記：燃油費打救國泰 - 割柑人</h1><p>港股喺連跌5個月、累跌一成後，踏入10月有冇仇報？睇牌面，月線圖出現5支陰燭，走勢偏弱。不過，2000年以嚟，今次係第四次連跌5個月，之前三次分別喺2001年、2002年、2015年，咁啱都係5月至9月，分別累跌26%、21%、26%，三次都喺10月至11月反彈約一成。<br>事實上，睇月線圖，9月出現長腳十字星，有利10月反彈；但睇季線圖，則出現黃昏之星見頂訊號，後市再跌可能性高。恒指已連跌兩季，但見頂回落通常唔只跌兩季，1998年、2003年、2008年、2011年、2015年都試過。總之，就算10月反彈，今季仍有下跌風險。<br>民航處日前公佈，11月起放寬2016年叫停嘅燃油附加費，航空公司自行決定徵收與否；國泰（293）隨即帶頭復收，11月2日起短途每程146元，長途每程652元。咪以為國泰當年乖乖聽話，全面停收燃油費，實情係當年9月中已向外地出發嘅旅客收燃油費，每程109元。<br>國泰2016年起業績見紅，主要係畀燃油對沖虧損玩死。單靠外地出發航班收燃油費唔夠填氹，今趟全面復收，應有睇頭。今年油價反彈，對沖虧損亦會減少。今年以嚟，布蘭特期油累升24%，升穿每桶80美元，即國泰今年嘅對沖油價。大行相繼發表報告，睇好國泰復收燃油費。<br>瑞銀指出，國泰復收燃油費，可抵銷今年油價升幅。大和就假設國泰短途同長途嘅比例係四比六，轉嫁幅度約兩成，預測復收燃油費可令明年純利增加14億元。國泰前年蝕5.8億元，舊年蝕12.6億元，今年上半年蝕2.6億元。若大和推測無錯，單計收燃油費就足以令國泰止蝕。<br>要注意嘅係：一、國泰11月2日先收燃油費，對今年業績貢獻有限，明年先有錢途；二、國泰最大成本係燃油，佔總成本三成，若油價持續上升，對沖虧損雖會減少，但燃油成本淨額則會增加。Anyway，國泰股價乘勢起飛，上周五飛起5.4%，走勢呈區域突破。<br><br>割柑人<br>本欄逢周二刊出</p></body></html>