<html><header><meta charset="utf-8"><title>中環在線：呂志和勸唔好炒樓「辣到你跳起」 - 李華華</title></header><body><h1>中環在線：呂志和勸唔好炒樓「辣到你跳起」 - 李華華</h1><p>銀娛（027）主席呂志和真係越來越可愛，每次現身都派金句。噚日喺呂志和獎頒獎禮，大家追住問佢點睇樓市，佢勸大家現時唔好炒樓，皆因「政府咁多辣招，指天椒都出埋，辣到你跳起！」</p><p>爆料話 「香港好多地」</p><p>食辣唔好，自住就得。呂志和認為，大家如果有需要，又有足夠能力，係應該買樓嘅。至於政府成日話要搵地，呂志和就爆料咁話，「香港好多地，多地到你唔信，你哋個個唔出聲咋嘛」，佢反問，香港需要幾多綠化地、棕地同農地呢？「咁多魚同海豚，係咪真係要救先呢，定係救自己先呢？」<br>上月澳門賭收增長麻麻地，呂志和就指，人民幣貶值對賭收嘅影響屬於政治問題，佢相信世界咁大，經濟自然有上有落，拋低多句「總言之，我哋穩紮穩打，唔使太擔心嘅，兩餐唔會有問題」。<br>呂生嘅兩餐當然唔會有問題喇，都話佢可愛㗎喇。<br><br>李華華<br>mailto:LiWaWa@AppleDaily.com</p></body></html>