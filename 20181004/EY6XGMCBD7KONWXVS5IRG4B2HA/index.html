<html><header><meta charset="utf-8"><title>冰說聰明：Victor出手　耐人尋味 - 青冰</title></header><body><h1>冰說聰明：Victor出手　耐人尋味 - 青冰</h1><p>還記得Victor在接任誠哥支棒時，有提過現時集團的策略係穩定中提升固定回報，青冰的理解是進取的刁應該會較少。不過早兩日就宣佈赫斯基能源敵意收購加拿大油砂生產商MEG，出價有37%溢價，非常進取。雖然油股收購油砂係好正常，但誠哥近廿年都冇敵意收購，所以大家都好奇怪Victor點解今次咁勇。<br>整個收購最吊詭就係中海油﹙883﹚現時持有12%的MEG股權，是單一最大股東，他們的取態會左右大局。中海油在2005年時以10億加元入股，揸咗十三年都毫不動搖。睇返中海油歷年在海外收購都唔少，2011年買咗油砂公司OPTI Canada，2012年買咗另一加拿大能源公司Nexen，但近年腳步明顯放慢，可能是出於政治形勢轉壞吧，之前收購Nexen，都要過美國審批。2005年收購美國油企Unocal，美國直頭唔批，𠵱家搞海外收購，根本冇可能。<br>問題來了，海外收購已經咁難，Victor你仲嚟搞局，如國內所講「搶了中海油口中的肥肉」。不過即使誠哥交咗棒，但咁大單收購，好難令人相信誠哥冇幫助決策，如果有畀意見，無理由又突然失去政治智慧吧。你可能會覺得時移世易，關係大不如前。但又唔好忘記，兩個月前東方海外﹙316﹚賣畀中遠﹙1919﹚，收購完成後東方海外公眾持股不足而要批股，長和﹙001﹚係有份接4.99%的，如果信唔過誠哥，不如畀其他國內大孖沙啦。<br>加拿大股民及基金，見個價咁筍一定接受收購，但政府的立場，點睇中海油及長和的關係，這絕對會影響收購。加拿大早幾年已將油砂定為戰略資產，賣畀中海油就肯定冇可能，但仍會怕誠哥買咗之後再作橫傳，中海油對收購未作回應，究竟佢係交足戲定係暗罵誠哥呢，拭目以待。<br><br>青冰<br> http://fb.com/chingbing888 <br>本欄逢周四刊出</p></body></html>