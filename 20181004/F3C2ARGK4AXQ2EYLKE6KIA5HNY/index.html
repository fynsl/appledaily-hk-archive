<html><header><meta charset="utf-8"><title>一路一帶：200萬買架高球車 - 斯郎</title></header><body><h1>一路一帶：200萬買架高球車 - 斯郎</h1><p>香港炒樓炒車位炒的士牌，近年就連車都有得炒，講緊嘅唔係古董車、限量版車，而係高爾夫球車。一架高爾夫球車連牌照，超過兩百萬，認真利害。<br>愉景灣跟馬灣一樣，禁止私家車出入，前者在興建時，政府批出高爾夫球車牌照，在區內可用來代步，上限只得500部。根據區內代理透露，現時一架高球車連牌照，叫價210萬至230萬左右，惟最初發售時，車價只係8萬至9萬元，係08年金融海嘯期間，售價都係100萬左右，即係呢十年升咗至少1倍！兩球一架車，貴過同樣係環保嘅Tesla Model 3加Model S加Model X三架車！<br>點解一架高球車咁貴？因為愉景灣入伙數目已超過8,000伙，但高球車限制在500架內，即16戶爭1架車，因此長期供不應求。現時每架車月租8,000元，計回報率有成4.5厘。聽落係咪好炒過的士牌？不過投資就有風險，愉景灣高球車買入有兩大條件，首先要係愉景灣住戶，其次係必須現兜兜Full Pay買架車。<br>香港真係一個資金天堂，只要有想法，好多資產都有理想回報，不過回歸現實，嗰架高球車，其實同住屋一樣，都係實際生活需要，並唔係用嚟炒賣的。<br><br>斯郎<br> http://fb.com/oneroadonebelt/ </p></body></html>