<html><header><meta charset="utf-8"><title>會師中環：Big4發花紅除笨有精 - 神仙丁</title></header><body><h1>會師中環：Big4發花紅除笨有精 - 神仙丁</h1><p>每年九月底都是Big4發佈新年度人工的季節，大行員工除咗關心人工高低之外，仲有另一件事值得大家注意，就係有兩間Big4增設年終花紅，試圖改變既有的薪酬組合。正所謂「邊有咁大隻蛤乸隨街跳」，大家只要細心思考，就能發現增設年終花紅，至少可從三方面幫公司慳錢！<br>首先，給公司一個藉口去減少月薪加幅。以羅兵咸永道（PwC）及安永（EY）為例，PwC上年增設花紅後凍薪，EY今年月薪加幅亦明顯較同行低，以會計師樓過千人的規模計算，一年就可慳返過千萬。第二，審計界加班補鐘是以月薪按比例補發，所以低月薪同一時間會導致低補水，雖說業界加班補鐘一向甚少，但小數怕長計，相信這樣亦可慳不少。第三，花紅發放的一個條件就是必須留在公司，中途辭職將一元不發，但問題是審計行業流失率一直極高，一年後隨時人面全非，以EY為例，將於2020年1月發花紅，剛好在10至12月的辭職旺季之後，相信到時有資格獲發花紅的員工又少一批，公司又慳一大筆。<br>新安排雖可慳錢，但員工受不受落是另一回事，始終花紅的不確定性太高，最後不發亦奈公司唔何。觀乎上年PwC剛推出新制後的離職潮，員工就似乎不太喜歡，但願公司的招聘開支不會太大，導致得不償失。<br><br>神仙丁<br>《審計搵丁》負責人<br> http://facebook.com/AuditSlave/ <br>本欄逢周五刊出</p></body></html>