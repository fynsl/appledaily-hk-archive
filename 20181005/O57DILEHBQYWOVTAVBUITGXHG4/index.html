<html><header><meta charset="utf-8"><title>中環在線：郭基泓大幅加薪　仲未及郭基煇 - 李華華</title></header><body><h1>中環在線：郭基泓大幅加薪　仲未及郭基煇 - 李華華</h1><p>香港上市地產商出爐嘅年報，最好睇唔係業績數據，而係家族成員同打工皇帝嘅人工。新地（016）噚日份年報顯示，主席郭炳聯阿仔郭基泓（Christopher）由董事袍金、薪金、花紅構成嘅總薪酬，大幅加55%至724萬元，不過現時咁嘅市道，呢份糧只買到一層樓。<br>華華聽講話，喺2016年加入董事局嘅Christopher本身人工唔高，不過薪酬委員會覺得佢工作表現OK，負責集團租務嘅佢亦都累積咗唔少經驗，所以人工就加返畀佢囉。至於另一個家族二代、郭炳江阿仔郭基煇（Adam），人工就加11%至911萬元，雖然加幅唔及Christopher，但總額仍然較高，始終賣樓仍然係新地好重心嘅盈利來源。<br>至於新地「四大天王」黃植榮、雷霆、董子豪、馮玉麟今年統統都有人工加，幅度1.3%至7.5%不等，當中最為人熟悉嘅雷霆人工就有2,489萬元，係成個董事會最高嘅。反而主席郭炳聯人工只係得372萬元，不過郭氏家族成員揸好多新地股份，每年收嘅股息都唔止呢個數字。<br>新地嚟緊會重選大部份董事，唔少年紀頗大都冇退落嚟打算，例如今年90歲嘅恒地（012）主席四叔李兆基同埋郭老太細佬、88歲嘅「老爺」鄺準仍然會重選，唔知佢哋幾時畀機會班後生呢？<br><br>李華華<br>mailto:LiWaWa@AppleDaily.com</p></body></html>