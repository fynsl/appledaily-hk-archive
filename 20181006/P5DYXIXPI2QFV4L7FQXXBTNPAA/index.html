<html><header><meta charset="utf-8"><title>【娛樂人物】事業停滯離婚打擊日喊夜喊顏仟汶抑鬱心事</title></header><body><h1>【娛樂人物】<br>事業停滯離婚打擊日喊夜喊<br>顏仟汶抑鬱心事</h1><p>現年47歲的顏仟汶四年前因為愛犬逐一離世，爆出抑鬱症。在接受治療期間，事業發展未如理想，加上兩年前跟老公分居，仟汶的情緒再受到影響，波動很大，她腦海多次萌生做「儍事」，幸好最終捨不得老父，情緒得以冷靜下來。仟汶不敢停藥，現仍定期往覆診，因為她試過停藥後，病情回到起點。<br>採訪：比華利<br>攝影：陳俊強</p><p>人生無常，人妻顏仟汶於四年前睡醒，突然不自主走近家中露台喪喊，那一天由上午一直哭足七小時，喊到「扯蝦」，她心中暗驚，主動向友人求救，友人勸她看醫生，翌日到瑪麗醫院急症室求診。仟汶日前接受《蘋果》專訪，重提往事：「我獨自去急症室登記分流，姑娘同我量血壓，我突然又喊，姑娘畀張輪椅推我埋一邊休息，叫我想喊就喊。」到她見醫生時，講到父母即跪低喊不停，醫生開藥再轉介她去精神科，每隔幾個月要定時覆診。</p><p>停藥兩個月險出事</p><p>仟汶表示那段日子家中多隻老狗逐一離世，可能是抑鬱症導火線，她去人多地方會有幻覺和幻聽：「有時我企10樓露台講電話，會望到自己瞓咗喺樓下。」醫生斷定她患上抑鬱症：「醫生話每個人大腦正常係一棵茂盛嘅樹，當腦退化會變啡色，即係唔健康，會諗好多負面嘢。」抑鬱症絕不可停藥，仟汶在兩年前到廣州開工，偷懶沒覆診兩次即出事：「停咗差唔多兩個月藥，排唔番期，先生陪我去求醫生畀期，真係冇籌，我去到又失控喊唔停，病情差咗。嗰度啲醫生見我唔掂，馬上叫白車送我入院。」 <br>仟汶面對事業停滯，跟相戀15年的老公離婚，她又會鑽牛角尖：「好down時會扯咗好多嘢出嚟，左腦係天使，右腦係魔鬼，魔鬼出嚟，天使會同佢打仗，睇邊個鸁，魔鬼鸁，我咪匿埋喊發洩，喊完好啲。有時激動會開車兜吓，好想出去大嗌，出去淋雨。有衝動跳出去做儍嘢，我係戒咗安眠藥，但屋企仲有，好多次有念頭拎出嚟啪，嗰吓我覺冇存在價值，冇人明白我。」<br>跟前夫分居兩年，今年5月仟汶已簽紙離婚：「動筆嗰吓係有感覺嘅，唔捨得一定有，基本上好了解，大家磨合晒，行唔到落去係可惜，有嘗試可唔可以從頭嚟過，但返唔到轉頭。佢都拍拖啦，我祝福佢。」回復單身，仟汶獨居新界村屋，收養咗兩隻流浪貓為伴。</p><p>爸爸助過死亡邊緣</p><p>每次拉仟汶走過死亡邊緣，其實是她爸爸：「我好緊張爸爸，佢係我命根，爸爸睇報紙睇我啲新聞，即使自己個女光脫脫，佢一句都冇問，只係叫我錫自己多啲。我好唔開心時會搬個老竇出嚟，如果我……我覺得爸爸會好傷心。」不過仟汶卻早早向朋友交代「後事」：「我同好多親朋戚友講，如果有一日我唔喺度，你哋將我火化，撒去公園得㗎喇，唔好搞咁多嘢，有乜就嚟公園同我傾偈，唔使搞骨灰龕，靈堂唔使破地獄，播歌同拎projector播我同朋友啲相。」<br>仟汶望借今次訪問，鼓勵抑鬱症患者不要諱疾忌醫，更要勇敢面對：「唔好怕被標籤，唔係要人同情，係想畀人知，朋友可以幫到我。」看到患躁鬱症盧凱彤8月墮樓身亡，仟汶感慨萬千：「睇到好心酸，我明佢，抑鬱症病人思維冇人明，最大問題啲人覺得點解我哋有勇氣去死，冇勇氣生存，唔係我有勇氣去死，亦唔係我冇勇氣生存，我冇力呀。」如果身邊有患上抑鬱症患者，仟汶謂切忌向他們說「唔好唔開心」之類的安慰說話：「我好想日日都開心，咁我真係唔開心，點開心箒，朋友出於好意，但用錯方法。」</p><p>「只有自己幫到自己」</p><p>抑鬱症變成都巿病，仟汶覺得香港人生活步伐太忙：「香港地好誇張，手停口停，行得好快，我哋成日要人跟我哋step，應該我哋有問題，全世界冇一個地方似香港人咁黐線，係香港有問題，令好多人急趕。香港環境令情緒病人多咗，成日街上有人大嗌，梗有一個喺你左近，如果唔想咁，自己覺得有問題，要同好朋友傾吓，去睇醫生最好，只有自己幫到自己。」仟汶分享情緒差時，其實只需要朋友在身邊：「唔使出聲，拍吓，有句說話叫『講多錯多』，等佢哋明開心同唔開心都有朋友一齊已好足夠，大家都努力，加油。」<br>場地提供：The Stadium（CWB）</p></body></html>