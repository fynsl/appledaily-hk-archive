<html><header><meta charset="utf-8"><title>【娛樂人物】樂印姊妹婚化</title></header><body><h1>【娛樂人物】樂印姊妹婚化</h1><p>組合SIS樂印姊妹由親姊妹駱胤樺（姊姊）、駱胤鳴組成，產量限定，感慨「一年一首歌，真係唔夠喉。」兩人出道四年，體會歌手生存越見艱難，但仍希望歌曲唱出快樂甜蜜的愛情感覺。講到結婚人生大事，兩姊妹則出現異見，各走極端。<br><br>採訪：盧妹<br>攝影：沈健程</p><p>樂印姊妹日前在九龍灣接受訪問，慨嘆：「𠵱家音樂界好多人都唔係靠唱歌去維持人氣，我都明白投資喺音樂係有難度，出碟更加難，其實好悲哀。」姐姐胤樺感慨說：「一年一首歌，真係唔夠喉，我好鍾意錄音室，錄一首歌唔會好耐，好快又要離開。」但苦之後也會嚐到甜味，她說：「好多人問點解唔係每個平台有得聽，原來大家會期待，真係好開心。」<br></p><p>幫人表白</p><p>妹妹胤鳴希望她們的歌曲保持甜蜜、正面的情歌風格：「市面少呢類歌，表白講拍拖開心事，上次已經係《勾手指尾》，希望可以繼續畀大家快樂甜蜜嘅愛情感覺。」<br>新歌鼓勵人勇敢表白，現今大膽說愛的人買少見少，胤樺平日有和朋友組成a cappella（無伴奏音樂）樂隊，幫助別人示愛和求婚，她分享其中一次經歷：「有個外貌平平嘅求婚男，唔識唱歌跳舞，佢女友鍾意K-Pop，就同我哋一齊唱，但係唔好聽囉！佢都成功求婚，個女仔仲感動到喊。」胤樺笑言不希望將來男友請a cappella唱歌：「跳降傘會好啲。求婚點都要有紮花同戒指，最緊要有朋友同阿妹喺度。」</p><p>期待求婚</p><p>胤鳴有位拍拖三年的男友，她說求婚不要花巧：「細個想想轟烈啲，男友同我去跳笨豬跳，跳之前問我願唔願意，然後一齊跳落去，但𠵱家就唔想搞咁多嘢。」男友未求婚，但一顆恨嫁的心已宣之於口：「佢求我咪應承，可能未問完，我隻手已伸定出去。有次佢突然叫我請定假，話幫朋友求婚，我以為佢同我求婚㗎！原來佢真係幫人求婚，最後我冇去到，好失望。」<br>場地提供：Chill Hea Office n Party<br>髮型及化妝：Rita Leung</p></body></html>