<html><header><meta charset="utf-8"><title>明日化星塵　好友憶高錕網上行創辦人：他行得好前</title></header><body><h1>明日化星塵　好友憶高錕<br>網上行創辦人：他行得好前</h1><p>【追憶光纖之父】<br>諾貝爾物理學獎得主、中文大學前校長高錕上月離世，今日在香港殯儀館舉行喪禮，下午設公眾弔唁，明日上午舉行告別儀式。「光纖之父」光耀人間，生前友好無不盛讚泰山北斗為學有遠見、為人有情味。《蘋果》找來高錕生前的相交，追憶先輩種種往事。<br><br>上世紀90年代，盧永仁走進電訊行業，從此與「光纖之父」高錕結下不解緣。相識超過廿載，從昔日工作上的合作夥伴轉化成相距廿歲的忘年之友，對於故友，盧永仁讚不絕口，「佢係一個好偉大嘅科學家，無論喺科研同埋教育方面，佢對於社會嘅貢獻都好大，甚至之後佢患上腦退化，都唔多唔少令到社會對呢個議題多咗理解同關注」。<br>現為高錕慈善基金董事的盧永仁90年代在香港電訊工作，1996年創辦網上行，邀請高錕擔任公司顧問，那時互聯網才處於剛起步的階段，「當時高教授畀咗好多睇法同意見我哋，印象中嘅佢好犀利，已經行得好前，睇事情好高瞻遠矚，佢喺1966年已經提出咗光纖理論」。後來盧永仁轉職到其他行業，但與高錕的情誼並未因此而中斷，除了科研外，盧指高錕一直關注香港的教育議題，踏入21世紀，有感當時香港教育的困境，於是找來盧永仁商討，希望能夠創辦一所能幫助下一代面對21世紀挑戰的學校。</p><p>關心教育　創「明日之校」</p><p>「當時高教授覺得香港嘅中小學教育好兩極化，一邊就係本地學校，可能英文一般，而且比較死讀書；另一邊就係國際學校，佢哋可能比較着重培訓獨立思考能力，但變相中文又唔係太好，所以高教授希望可以創辦一間可以兼顧兩文三語，同埋培養到下一代獨立分析、解決問題能力嘅學校，當時叫呢間學校做Tomorrow's School Today，即係明日的學校」，不久之後，一所非牟利的私立獨立學校弘立書院於2003年誕生，高錕便是創辦人之一。<br>盧永仁回憶起十多年前的往事，想起當時高錕已出現少許腦退化的迹象，「2000年代初已經發現有少少迹象，嗰陣會同高教授一齊開董事會，佢好多時問過嘅問題，喺會議中間同埋臨尾又會再問多次，2002年高太有同佢睇過醫生，但醫生只係表示佢年紀大，到咗2004年先至真係確診患上腦退化」。2009年，高錕獲得諾貝爾物理學獎，卻已忘記了自己的成就，盧說，「但佢令人明白到腦退化係點樣嘅一回事」。</p><p>「間接教育大眾認識腦退化」</p><p>回到2009年，當時阿茲海默症在香港仍然被俗稱為「老人癡呆症」，「當時社會冇太大嘅認知，而且呢個係比較負面嘅標籤，就令到更多人唔係好想去診斷」，後來經正名為「腦退化症」，亦有稱為「認知障礙症」，盧永仁說，「其實教授都係indirectly咁去教育緊大眾」。盧永仁指，近十年間公眾對於腦退化的認知度提高了很多，「不過對於患者同照顧者嘅支援仍然唔足夠，政府其實可以再做多啲」。<br>在盧眼中，這位故友的無私精神以及對於理想的追求，對整個社會起了深遠的影響，「呢個世界上有好多好好嘅科學家，但偉大嘅科學家好少，高教授係其中一個」，他記憶中的高錕，永遠都是那副謙謙君子的模樣，「佢份人好斯文，一啲都唔囂張同埋唔自私，佢嘅無私精神真係好難得，將一生都貢獻咗畀個社會」。<br>■記者李雨夢</p></body></html>