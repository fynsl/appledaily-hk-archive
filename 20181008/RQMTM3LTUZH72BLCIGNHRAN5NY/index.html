<html><header><meta charset="utf-8"><title>中環在線：中海外放售肥姐張耀榮故居 - 李華華</title></header><body><h1>中環在線：中海外放售肥姐張耀榮故居 - 李華華</h1><p>樓市吹淡風，中國海外（688）逆市放豪宅不突止，仲要放已故藝人「肥姐」沈殿霞同「演唱會之父」張耀榮嘅星級故居劍橋花園（圖）。消息人士透露，今次意向呎價分別2.9萬同3.1萬元，估計兩個單位總值過2億元。</p><p>收購大計觸礁焗住賣</p><p>睇番資料，兩個單位都係張耀榮喺1987年以1,000萬元購入，但4號室就喺1992年以1,275萬元賣比由肥姐做董事嘅耀城地產有限公司，之後佢哋兩個一直做鄰居。另外，兩位星級名人故居嘅面積都唔細，好似肥姐住嘅4號室咁，實用有4,517呎，連兩個2,400呎天台同一個車位；而張耀榮住嘅2號室，實用面積仲大啲，有成4,568呎，天台就變咗做花園，但都有成1,820呎，而且仲多個5,880呎嘅大地庫。<br>查實中國海外都唔係咁想放，唔係佢收購咗成10年都收購唔到其餘兩個單位，佢哋都唔想放出嚟賣。話晒喺2006年，都收購咗隔籬嘅悅苑，若果可以收埋劍橋，可以喺九龍塘區起一個總樓面逾8萬呎嘅豪宅項目。只可惜剩低嗰兩間，一間係遺產單位，另一間就係長情業主自住長Hold，中國海外撬咗10年都撬唔開，惟有割愛放售。<br>李華華<br>mailto:LiWaWa@AppleDaily.com</p></body></html>