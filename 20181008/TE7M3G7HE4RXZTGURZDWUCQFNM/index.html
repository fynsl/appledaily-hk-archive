<html><header><meta charset="utf-8"><title>【娛樂人物】由韓國練習生回港選《造星》細貓音樂追逐</title></header><body><h1>【娛樂人物】<br>由韓國練習生回港選《造星》<br>細貓音樂追逐</h1><p>現年24歲的應智越（細貓）是ViuTV《Good Night Show 全民造星》其中一名參賽者，總決賽舉行在即，細貓擁有一把獨特靚聲，能唱擅跳，懂樂器創作，視為黑馬。他五年前到韓國進修音樂兼做練習生，為學業和比賽兩邊飛，花費不菲。單親家庭長大的他在經濟壓力下，一度考慮退賽，最後因為家人的支持才撐過來，繼續追尋夢想。</p><p>應智越日前在九龍灣接受訪問，他說到韓國讀音樂是機緣巧合：「由細到大，阿哥成績好啲，後來我揀咗音樂呢條路，阿媽好支持，但細個時要照顧細佬妹，放棄讀大學，所以我讀音樂，好似繼承佢個夢想。」由於內地曾發生「限韓令」，令細貓極擔心前途：「我簽咗一間內地公司，參加內地節目《偶像練習生》，但公司冇幫過手，買衫call車靠自己，好慘，因為我同公司喺合約上有啲糾紛，𠵱家仲調解中。」</p><p>「好驚俾人話MK」</p><p>比賽初期，細貓因不太起眼，後來將頭髮染白，他說：「係馬天佑老師嘅睇法，初時有啲拒絕，好驚俾人話MK，前排去快餐店食嘢，有個婆婆見我就話點解我咁後生就有白頭髮，而佢成頭白頭髮要染黑，仲話我咁後生就要染白，係咪儍咗？」<br>論唱功，細貓絕對不弱，但比賽焦點初時落在梁業（肥仔）、姜濤和楊樂文（Lokman）身上，細貓則認為大家機會均等，以行動代替說話，不覺是陪襯品。他直言沒有把大熱的姜濤視為勁敵，反而當對方是弟弟般看待，大家的關係越來越密切。<br>撰文：黃曉妍<br>攝影：陳俊強</p></body></html>