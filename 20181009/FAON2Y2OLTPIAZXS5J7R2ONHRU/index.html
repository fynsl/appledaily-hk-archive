<html><header><meta charset="utf-8"><title>冤枉劉德華 - 左丁山</title></header><body><h1>冤枉劉德華 - 左丁山</h1><p>沙田陳太第四位孫女出生，叫左丁山午飯後行街行到IFC，順便同佢買啲朱古力送畀親戚。好易啫，行到一間法國式朱古力店，問有無XYZ，兩年前買過好多嘅噃，點知女店員話冇XYZ產品，叫左丁山畀張XYZ樣本相片佢睇吓。當堂窒咗條氣，你估人人買完朱古力都會影相留念嘅咩。卒之冇幫襯就走人，心諗：「今時今日，咁嘅服務態度」，點在IFC競爭呀？<br>呢句話係邊個講嘅呢？諗咗一輪，先至記得番係劉德華嘅API廣告。行多幾步之後，畀人嗌住，原來係三十幾年前嘅老友B嘅秘書，當時大家有刁一齊做，彼此秘書都認識，估唔到秘書B仲認得左丁山。當年二十零歲，今天已為人母，拖住一個四五歲細路行IFC，多口講句：「秘書B，你個仔好靚仔噃。」秘書B話：「撞，我個孫呀！」大家為之失笑，想起當年秘書B最鍾意聽劉德華，問佢：「劉華好似開演唱會喎，你去唔去聽。」秘書B當堂想喊咁款：「買唔到飛呀，左生我知你識好多人，幫我搵兩張得唔得？」連忙耍手擰頭，呢啲嘢咪搞我。秘書B又話：「華仔好冤枉呀！最近無端端畀人鬧，人身攻擊得好緊要，你知唔知呀？」係？真唔知喎！每日睇報紙咁多張，都唔多覺。秘書B講：「你上網睇吓啦！」<br>日日都有上網，不過係睇CNN、BBC、CNBC、彭博，睇世界大事！香港網唔知有乜好睇呢？不過聽完秘書B咁講，好奇心油然而生，返到寫字房上網搜尋吓「劉德華」，原來真係有好多網上攻擊佢嘅新聞，勢兇夾狼，侮辱性人身攻擊都有。劉德華為「團結香港基金」之東大嶼填海建議做「推廣影片」作旁述，談及填海之需要，照計冇乜大件事啫，左丁山在本欄也曾支持東大嶼填海，想不到劉天王樹大招風，有啲激進環保派鬧到佢半死。乜劉德華唔可以做旁述咩？乜劉德華唔可以贊成填海咩？乜劉德華唔可以有言論自由咩？土地大辯論噃，你反對，我贊成，各說各話都唔得，香港一啲網民認真霸道！又有一啲評論員話，劉德華贊成填海變成建制派，此話相當危險，建制派中亦有反對填海嘅，因為填海造地會拖累地價樓價，傷及既得利益集團，一啲地產商都唔知幾鍾意環保派，認為佢哋係推高樓價嘅主力。一啲人往往同時稱讚新加坡解決房屋問題有良方，一方面大罵特區政府比唔上新加坡，殊不知新加坡人口急增，解決方法就係大量填海！劉德華若為新加坡填海拍片作旁述，必受新加坡人歡迎啫。</p></body></html>