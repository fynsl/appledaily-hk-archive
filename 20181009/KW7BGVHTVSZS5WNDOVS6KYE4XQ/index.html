<html><header><meta charset="utf-8"><title>財路：中交建博短線有得諗 - 錢雋</title></header><body><h1>財路：中交建博短線有得諗 - 錢雋</h1><p>內地基建瓣數，中交建（1800）呢轉明顯落後，今、明兩年預測PE得5倍超低單位數，比行家平咗近三成，博短線，中交建有得諗。<br>瑞信啱上個月寫報告，報告當中基建三寶，當中，中鐵（390）由今年7月低位到家陣，升咗42%；中鐵建（1186）相若期間，升咗38%；中交建同期只係升咗15%。場內專業預測，中交建2018年到2020年，三年EPS1.45（港元。下同）、1.65元同1.86元，預測PE5.48倍、4.8倍同4.3倍，三年預估PB 0.57倍、0.52倍同0.47倍。<br>上邊中鐵同年預測PE8.5倍、7.5倍同6.6倍，預估PB0.96倍、0.87倍同0.76倍；中鐵建6.7倍、6倍同5.3倍，預估PB0.76倍、0.68倍同0.6倍。中交建今、明兩年PE，比行家平均平咗28%，預估PB平咗30%過外。<br>前排發改委開會，重點提出加強基建同穩定有效投資，市場聞到嘅味，係內地喺貿易戰底下，為穩經濟，透過基建瓣數，係其中辦法。前排中央講明加快地方政府專項債券發行同利用進度，券商估計，正係為咗提升基建市場流動性。里昂報告話，中交建見充裕資本開支增幅，意味下半年新訂單會加速。<br>主打地區係咁，海外又點？中交建9月，同非洲相關國家簽訂多個合作協議，涉及項目總額790億元，相當集團上年營收14%，若果順風順水，亦都支持中交建中線業務。<br>呢轉兜落後，當中交建追番上上邊兩位行家明年平均預測PE6.75倍，中交建現價7.97蚊，係講緊要升41%，到11.25元，呢個PE仲係平到震。<br><br>錢雋<br>細價股專家<br>本欄逢周二刊出</p></body></html>