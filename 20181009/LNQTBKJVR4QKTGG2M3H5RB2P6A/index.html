<html><header><meta charset="utf-8"><title>Can Bank：當人仔跌穿7算 - 散子</title></header><body><h1>Can Bank：當人仔跌穿7算 - 散子</h1><p>過去十一黃金周，港股累計跌超過一千點，噚日A股長假期後復市，人行降準放水，對大市毫無作用，港股方面亦受拖累，騰訊（700）最終亦失守300元關。對於今次跌市，有人話係加息，有人話係人民幣，亦都有人話係調整浪。<br>但不得不提嘅係，A股自從入摩以來，唔少資金流入A股，A股噚日大跌，唔多唔少同資金流走有關，噚日陸股通流出資金96.04億元，似乎成為提款機嘅股市已經唔單只係香港。<br>上周《彭博》報道，市場已經有超過300億資金賭人仔兌美金會穿7算，以噚日人仔個勢，除非阿爺出手，否則7算好快就穿，到時中港股市又再反覆成為提款機。<br>其實過去一個黃金周，雖然內地股市休市，但唔少大陸人都來港旅遊，君不見返工放工時間都有一批講普通話人士在附近嗎？澳門旅遊數據，黃金周頭幾日增長唔錯，七日埋單都增長7.2%，濠賭上周率先炒一轉，照計本周零售都唔會太差，但之前升就無份，跌就過晒籠，相信數據陸續公佈後，可以小注炒一轉。<br><br>散子<br> http://fb.com/散子-257101397966975 </p></body></html>