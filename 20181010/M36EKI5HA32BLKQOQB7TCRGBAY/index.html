<html><header><meta charset="utf-8"><title>置地門外：搵食啫！不要怪陳凱欣</title></header><body><h1>置地門外：搵食啫！不要怪陳凱欣</h1><p>「If you cannot beat them, join them」這個是不變真理，眼見傳媒界中高層全是失蹤人口，人數之多夠開拍十季《記者去哪兒》。看看政府或私人機構要員名單，熟悉名字舉目皆是。三十年嘅苦練，用嚟對付前行家，終於大派用場。我不是新聞界老戰士，沒有堅定的信仰，知道真理不能當飯吃。做記者幾年，結婚生仔排住上，好運者才月搵兩皮幾，就算理想幾高尚，都要屈服馬斯洛金字塔，照顧好生理需求兼一家大細，所以不准人轉職未免太苛刻。<br>人原為吃飯沒甚麼可恥，最討厭是有人失驚無神受到士多啤梨山竹蘋果橙的感召，說對不起啊同志，加入是為了改變，還要hashtag「不忘初心」。噢，簡直是活雷峰。嗯嗯呀呀，瀉了一地，我的傾慕。<br>講起吃飯，最記得劉德華飾演的五億探長雷洛，最後一幕在湖邊回顧一生，問老僕人：你知唔知做人最辛苦係為咗啲咩？就係為咗食飯。有人解說，勞碌半生，名利權力理他作甚，時候一到，都是虛幻塵埃。我做人膚淺，僅看懂一個道理，原來身家五億的雷洛喪盡天良只是混口飯吃，歌影視長青樹劉德華出盡奶力也是混口飯吃。<br>黃子華總結得最好：搵食箒。懂得這個道理，把壞人壞事當做搵食，你我頓時都會變得善解人意又討喜。假若有日要消滅廣東話，你會說：搵食箒；假若有日用膠紙封住你口要你噤聲，你會醒目得連眼晴都閉上，說：搵食箒。<br>阿強說，唓，過多幾年政府搵你，慌你唔仆去做咩？嘿嘿，傻強你也把我看得太低，想我大好男兒，昂藏七尺，一身骨氣，怎會為五斗米折腰？<br>「如果搵你參加九西補選呢？」我沉吟半晌，義正辭嚴說：咳咳，根據手頭上資料，我睇唔到我篇文同補選有咩關係。嘿嘿林太太，說得可中聽？汪汪！<br><br>余有天<br></p></body></html>