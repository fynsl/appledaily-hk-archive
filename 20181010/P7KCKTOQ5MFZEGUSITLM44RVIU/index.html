<html><header><meta charset="utf-8"><title>隔牆有耳：欣‧為你　建制同鄉被眾籌多多益善　最少$10 - 李八方</title></header><body><h1>隔牆有耳：欣‧為你　建制同鄉被眾籌<br>多多益善　最少$10 - 李八方</h1><p>食衞局前政助陳凱「欣」為你突破界限，之前喺建制群星拱照下宣佈參選11.25立法會九龍西補選，雖然銳意打造「獨立」角色，但當日清一紅色親中人士站台，最突破界限嘅反而是眾籌選舉經費。<br>能夠代表建制派參選，會唔會真係要眾籌？恐怕唔使八方多講！八方就收到報料，繼省市級政協收到柯打，人人要交朋友讚好陳凱欣嘅fb專頁「交數」後，建制同鄉會再落order，各會友要「被眾籌」出錢撐陳凱欣。</p><p>「陳凱欣為香港好又專業」</p><p>八方收到報料話，左派社團「香港河源社團總會」近日動員會友捐款，最少捐10蚊，講到明要「聚人氣」，據知有逾60個會員已捐款，一共籌得逾6,000元，並在內部群組載列捐款名單及數額。<br>香港河源社團總會秘書處陳小姐回覆《蘋果》查詢時，承認有搞眾籌呼籲，因為見到陳凱欣為香港好，又有專業知識，所以呼籲會員捐款幫手，堅稱無目標亦無限期，又話金額隨意，冇話唔捐會有乜後果，後來河源總會常務副主席黃敬再主動聯絡，再解釋係純粹呼籲，「冇push，自願性質嚟」，仲話冇同陳凱欣直接溝通，而且有關訊息只係內部通傳，唔知點解會流出街。<br>有九龍西建制地區人士同八方講，搞眾籌其實主要係為陳凱欣集氣，有建制中人話，福建、廣東呢類大會未有叫人捐，反而規模較細嘅同鄉會有，其實主要係提醒會員選舉近了。陳凱欣透過助理回覆《蘋果》查詢，話眾籌計劃仍在進行中，對於有市民呼籲捐款表示感謝，亦歡迎市民以小額捐款以示支持。至於有冇叫香港河源社團總會幫手？發言人冇說明。 <br><br>李八方</p></body></html>