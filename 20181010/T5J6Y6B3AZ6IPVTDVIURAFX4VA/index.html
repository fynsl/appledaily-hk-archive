<html><header><meta charset="utf-8"><title>爆相爆片：貨車司機爭位吐口水被毆</title></header><body><h1>爆相爆片：貨車司機爭位吐口水被毆</h1><p>廣告話齋揸車最忌心浮氣躁，星期日晚7點幾，深水埗營盤街同元州街交界美居中心對出燈位，就有貨車司機同七人車司機懷疑爭位爆發罵戰。貨車司機仲向對方吐口水，結果七人車司機㷫爆，落車追打對方！</p><p>警方到場　雙方扮冇事</p><p>目擊者楊先生當時咁啱揸車跟住貨車同七人車車尾，佢話現場燈口位有兩條行車線，貨車喺左邊線，七人車喺右邊線，兩車司機因為爭位爭執。楊先生話佢哋嘈嘈吓，貨車司機落車伸個頭去七人車司機位吐口水。<br>貨車司機吐完口水之後掉頭走，七人車司機就立即落車追，一直走到車尾，喺楊先生面前打貨車司機。七人車上面仲有另外兩男一女都跟住落車，個女人加入戰陣拍打貨車司機。楊先生話當時貨車司機得一個人，無得還手。好彩係拳頭交，打咗一陣都停咗手，貨車司機表面似乎冇乜嚴重傷勢。<br>楊先生話其實本來好小事箒，但個貨車司機向人吐口水，擺明就係挑釁。警員接到市民報案到場，但雙方就話冇打架，只係鬧交，報稱係其中一方開車門撞到另一方泊喺度架車，案件列作糾紛處理。</p></body></html>