<html><header><meta charset="utf-8"><title>中環在線：冠君CEO拉大隊做瑜伽 - 李華華</title></header><body><h1>中環在線：冠君CEO拉大隊做瑜伽 - 李華華</h1><p>都市人生活壓力大，工作家庭愛情都積聚唔少負面情緒，要將負能量從腦海一一「驅逐出境」，就要搵啱屬於自己嘅減壓方法，冠君（2778）靚女CEO王家琦（Ada）平時咁忙，就係靠瑜伽減壓，仲話最長試過連續做五個鐘都唔覺得攰，認真厲害！<br>佢同傳媒飯聚時透露，自己已經做咗十年瑜伽，但由於兒時冇學跳舞，所以筋骨都比較硬，主要做簡單動作。佢一路食飯一路分享，三扒兩撥唔使十分鐘就食完，快過在場所有記者，佢都不禁驚嘆原來香港人生活節奏真係快，唯有靠做瑜伽令心靈平靜啲。佢教路，一開頭要注意呼吸，唔好胡思亂想，先可以專心致志。<br>講到瑜伽咁多好處，相信喺健康同心靈上，佢都「賺夠」，所以要比其他人「賺吓」，於是噚日就喺花園道三號搞咗個「椅子瑜伽」活動，畀租戶參加。幾十人擔晒凳仔、着住返工衫做瑜伽，都咪話唔墟冚！<br><br>李華華<br>mailto:LiWaWa@AppleDaily.com</p></body></html>