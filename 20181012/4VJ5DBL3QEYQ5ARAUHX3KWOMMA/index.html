<html><header><meta charset="utf-8"><title>【姐匙Talk】香雞腳放生電得罪人</title></header><body><h1>【姐匙Talk】香雞腳放生電得罪人</h1><p>做娛樂圈呢行，最緊要人緣好，不過有啲半紅不黑嘅星，又要學人搞好啲人緣，又要選擇性咁做，仲要係對異性先至特別殷勤，其實咪即係唔識做人囉。<br>好似「香雞腳」咁恃住有幾分姿色，鬥靚就幾出位嘅，但人緣呢方面就極度負評。事關佢一夜成名之後，扮嘢懶巴閉咁都唔緊要，但工作上遇到啲同性，擺明同性相拒，人哋想同佢打吓交道，佢就冇乜反應不特止，仲唔多理人。相反佢對住啲異性，即兩眼發青光兼嗒晒糖，仲自動波送上門，驚死人哋唔再搵佢。<br>最重要係香雞腳好鍾意向異性放生電，不論人哋有女友、有老婆同仔女，最緊要發姣，佢呢種態度令到一班同性好唔鍾意佢，香雞腳莫講話人緣，連基本做人禮貌都冇。有次佢俾人刮到啲醜事，將唔係事實嘅嘢，當事實嚟講，點知俾人發現有問題，班同性即刻拍爛手掌嚟賀佢。</p><p>常犯低級錯誤</p><p>衰過之後，香雞腳雖然都有自我反省，不過佢就經常犯啲低級錯誤，搞到公司頭都痕。有次佢嘅硬膠好姊妹，帶埋佢上去朋友嘅公司，認識吓啲膠層，諗住搞好啲關係。但係香雞腳自把自為，事前又冇通知聲自己嘅經理人，去完之後俾經理人知道咗，香雞腳被急召返公司照肺，仲俾經理人鬧鑊甘，話佢私自行動，佢呢種唔識做人，經常得罪人嘅態度，想學人搞好啲人緣，睇怕都幾難。<br>撰文：Jessie<br>本欄逢周五刊登</p><p>姐匙Talk</p><p>我姐匙縱橫歌影視幕後，咁多年嚟冷眼旁觀，娛樂圈大小事都走唔過我雙眼，真係頂唔順要爆啦！歡迎大家嚟剝花生。</p></body></html>