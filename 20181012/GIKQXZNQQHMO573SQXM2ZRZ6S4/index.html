<html><header><meta charset="utf-8"><title>外媒懷疑某人出手 - 左丁山</title></header><body><h1>外媒懷疑某人出手 - 左丁山</h1><p>特區政府不發工作簽證予《金融時報》亞洲新聞編輯馬凱（Victor Mallet），變相將佢驅逐出境，震動國際傳媒界。呢位馬凱先生係資深記者，亞洲之外國新聞特派員及記者無不認識之，佢曾出席達沃斯世界經濟論壇，與習近平先後發表演講，並非美國記者砵典乍駐北京時還是年青小伙子一名。咁有份量嘅記者畀香港特區政府以「無須解釋」之莫須有罪名趕扯，盲嘅都睇得出係與FCC邀請陳浩天演講一事有關啦。馬凱其實只係代表FCC做演講會主持人啫，何罪之有，依家搵佢做代罪羔羊（其實完全冇觸犯香港任何一條法律），由佢食死貓，意義就係警告整個FCC及FCC理事會，FCC記者自然變得兔死狐悲，有乜辦法唔群起而抗議之，國際傳媒紛紛指香港言論自由大倒退，香港國際形象大損。<br>幾位居港多年嘅美國朋友為之感到震驚，到英文報紙網頁留言，支持馬凱，唔怪得後來美國商會大概有感於美國商界有強烈反應，亦發表聲明表示不安。餐廳R來電詢問一個香港英文新聞網站HKFP有評論員講到整件事係CY在幕後導演，有意為難CL嘅喎，真唔真？唉，呢啲事邊度有得稽考㗎，不過CY與CL冇偈傾，就有好多人間接證實。全國政協L日前與我地吃午飯，講到CY與CL，就話親眼見過一次中午飯局場合，CY與CL同坐在主人家左右兩旁，全場零交談，冇互望對方，令好多在場賓客背後私議，點都係前上司下屬嘅關係，何解搞到咁僵？<br>有一說係指CY有意在2020年復出，參加特首角逐大賽（信報余錦賢曾提及），有意製造對自己有利嘅政治氣候條件，例如港獨，二十三條立法等，逼CL埋牆角捱打。是耶非耶，難以了解，但憑蛛絲馬迹睇，林鄭一向對FCC印象唔錯，比較重視國際媒體筆下之香港形象，而陳浩天演講一事，案發前無人理會，係CY主動發帖文及將件事谷大到愛國派起動嘅，事後聲稱要競投租約（即變相趕FCC離開雪廠街會址），又係CY言論鼓動嘅；凡此種種，都令人懷疑趕走馬凱並非林鄭之意，而係啲有力人士說服北京下令！還有呢，趁山竹後遺症未清除，有才女為文嘲諷林鄭「何不食肉糜」，都令人產生一個印象，CY陣營步步進逼林鄭。之不過，一個人做咗國家領導人級數，點樣可以返落嚟做地區首長，連譚耀宗都話無乜可能，既然如此，退下就裸退啦，何苦還要諸事加把口！</p></body></html>