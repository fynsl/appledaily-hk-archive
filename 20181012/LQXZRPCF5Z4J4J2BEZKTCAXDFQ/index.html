<html><header><meta charset="utf-8"><title>異動空間：家陣追沽定撈貨？ - 魏力</title></header><body><h1>異動空間：家陣追沽定撈貨？ - 魏力</h1><p>恒指半個月唔夠，由二萬八插落二萬五，25881點（由2016年起步位計，整個升浪回調一半）裂口打穿，觀乎美股都見頂大冧，想補呢個巨型裂口都唔易。計計數，再落一級的話（0.618），恒指可見24086點；如用成交密集區去睇，支持位在24500。<br>早上做直播節目，問題大多是「無貨想撈」，但在閣下勇敢出手前，請緊記：一、先計算可承擔的損失，到止蝕價就要斬；二、 預咗要捱價，分注買入 ；三、只揀龍頭股。<br>另外，昨日fb收到大量問題，在此一併回覆：一、唔少跟了小弟在二萬七至二萬八儲了反向ETF，問應唔應該食糊？有賺食糊當然無問題，但魏力自己無走，睇跌浪未完，跟不跟睇閣下膽量。二、牛仔重貨區清晒，可否反手買call？目前好大機會重演2月初冧市，美股電腦盤太多，一穿位就係咁打落去，形成尾段跌勢一發不可收拾，逆勢博call是非常危險，最多只能即市做，不過夜。三、Put個股有何選擇？之前節目提到，平保（2318）跌穿76蚊後，已由強勢轉弱勢，下試68蚊的機會不低，可設定止蝕位操作。筆者為證監會持牌人，未持有上述股份權益<br><br>魏力<br> http://fb.com/2012jason <br>本欄逢周一、五刊出<br></p></body></html>