<html><header><meta charset="utf-8"><title>《造星》今決賽六子自評勝算大熱姜濤　認清敵友</title></header><body><h1>《造星》今決賽六子自評勝算<br>大熱姜濤　認清敵友</h1><p>【娛樂人物】ViuTV選秀節目《全民造星》自開播以來，引起無數話題，最後十強將於今晚進行決賽，選出終極男神。日前，《蘋果》請到六名參賽者姜濤、龍志權、李駿杰（Jeremy）、江熚生（Anson）、陳卓賢（Ian）及呂爵安（Edan）做專訪，要他們自評勝算。其中，賽前大熱的姜濤卻謙稱贏面只得一半，不過通過這次比賽，卻令他認清身邊的朋友。<br>撰文：黃曉妍<br>攝影：仇志德</p><p>歷時四個多月的《全民造星》，今晚將選出終極男神，今次決賽的評選方式，除了由決賽現場的Lady GaGa御用排舞師Travis Payne、周慧敏及劉偉強等專業評判評分外，觀眾也可以在網上參與票選，兩者各佔總分一半，勝出者除獲頒「男神」名譽外，更可獨得100萬港元現金獎。換言之，人氣佔分極重，十強之中，19歲的姜濤實屬頂頭大熱，近日每當有他現身的場合，都會引來粉絲捧場與尖叫。ViuTV眼見姜濤的人氣，早前在明年節目巡禮，宣佈姜濤已有兩劇揸手。</p><p>肥仔最得人心</p><p>《蘋果》於決賽前夕，請來姜濤、龍志權、Jeremy、Anson Kong、Ian及Edan等《造星》六子接受專訪，想不到，大熱的姜濤、Ian及Anson卻表示信心只得一半，問到他們心目中的冠軍心水，六子中最多人揀肥仔，其次才是姜濤和Ian。姜濤說：「睇好Ian、龍志權同肥仔，我覺得Ian唱歌最好聽，龍志權同肥仔係好特別嘅存在；我對自己嘅信心都係一半一半，因為唔知自己會發揮成點。」Jeremy表示自己信心只有40%，龍志權係10%，Edan最冇信心，只得1%。<br>問Edan及Jeremy是否覺得自己是陪跑分子？Jeremy說：「從來都唔覺得自己陪跑，喺一個節目入面，有個人突出係佢嘅本事，唔代表我係陪跑，每個人都有每個人特色，而且呢個節目，冠軍只有一個，如果咁講，其餘98個都係陪跑。」Edan就說：「如果以贏唔贏嚟講，可能係有少少陪跑，如果目光放遠啲，我哋已經拎咗想要嘅嘢。」</p><p>為參賽而犧牲</p><p>各參賽者在這段日子接受不同的演藝課程，早前十強更遠赴美國參加短期集訓，Anson卻認為有些不開心：「喺呢個月，我哋拍咗好多嘢，包括我哋上堂，老師點樣教我哋，鏡頭後都拍咗好多嘢，但因為節目時間所限，好多嘢都剪唔到出嚟，所以有好多嘢好容易被觀眾誤解咗，呢個係有少少唔開心嘅地方。」<br>其實不少參賽者為參選而辭去工作，這幾個月不單零收入，更重要是犧牲陪家人的時間。Ian話：「陪屋企人嘅時間係少咗好多，例如朝早出去，夜晚返到屋企已經係凌晨，呢幾個月冇乜時間同屋企人傾偈，或者一齊食餐飯。」<br>搞鬼的龍志權說：「除咗少咗時間陪屋企人，仲有犧牲咗休息時間，我對眼本身冇咁耷，𠵱家越嚟越耷。」不過對於姜濤來說，今次參加《造星》最大得着，是令他認清楚誰是真心朋友，姜濤說：「有啲以為係朋友，我冇諗過佢哋會係攻擊我嘅一分子，佢哋話私下識我，跟住話我以前對佢哋做咗某啲嘢，佢哋就會拎出嚟講番，睇清楚好多人，不過都係好事，凡事有兩面睇。」<br>姜濤已累積了不少fans，會否令女性朋友不敢埋身？他說：「就算我阿媽都唔敢同我行街，佢驚有人認到我，佢喺隔籬會唔好意思，可能同好多人嘅相處方式都變咗。」姜濤認同要在娛圈生存，就要努力去適應。</p></body></html>