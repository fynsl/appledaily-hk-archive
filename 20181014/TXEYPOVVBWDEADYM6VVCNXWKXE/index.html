<html><header><meta charset="utf-8"><title>三地影婚照　搵愛姐攝影師操刀苟芸慧太靚陸漢洋硬晒</title></header><body><h1>三地影婚照　搵愛姐攝影師操刀<br>苟芸慧太靚陸漢洋硬晒</h1><p>苟芸慧與賽車手陸漢洋將於本周五在上水雙魚河結婚，一對新人早前已去了法國、加拿大及南韓三地影婚紗相。一對準新人昨日向傳媒先發一輯在南韓拍攝的婚紗相，皆因苟姑娘擁有四分之一韓國血統，加上她對孔劉情有獨鍾，就揀了此地為其中一站，而她更搵了韓星朴信惠、李聖經的御用化妝師，及曾為李英愛、金喜善拍攝的攝影師操刀。</p><p>準新郎自嘲醜</p><p>茍姑娘在這輯婚紗造型收起性感，花了兩天時間拍攝，她對拍攝有經驗，而未婚夫就表現緊張，動作生硬，幸好攝影師貌似鄭中基，還以女生聲線講解如何擺甫士，逗得他們笑不攏嘴，緩和氣氛。陸漢洋表示知自己醜，在相片拍攝時避重就輕：「佢實在太靚，乜嘢角度都咁靚，我當然大壓力，驚會破壞咗張靚相，影多啲我嘅側面比較穩陣，同佢教我擺甫士做模特兒。」<br>兩人在室外拍攝時，適逢附近有國際美食展，於是就要求要在香港區旗下影相，之後苟姑娘更做嚮導帶他遊首爾，她表示：「佢第一次去韓國，以往我哋旅行都係佢負責安排，今次我輪到我做導遊，帶佢周圍食嘢。佢最鍾意黑豆豉炸醬麵，不過都係等完成咗兩日影相先去食，佢怕有肚腩。」</p><p>舉行童話婚禮</p><p>此外，兩人昨日接受雜誌訪問，透露婚禮主題是「童話故事」，皆因苟姑娘自覺與對方拍拖到結婚，感覺像童話一樣。兩人提及相識經過，苟姑娘稱不知陸漢洋背景，以為是Uber司機，陸漢洋則自言並非用錢，是以上進心追到她。提到會否擔心苟姑娘被搭訕，陸漢洋表示苟姑娘對男性朋友都會有一條十分清楚的界線，而他亦知道這個女人是屬於自己。<br>撰文：唐如</p></body></html>