<html><header><meta charset="utf-8"><title>藝人和政客 - 邁克</title></header><body><h1>藝人和政客 - 邁克</h1><p>一向對政治三緘其口的美國鄉謠娘娘Taylor Swift終於站出來，力撐的竟是麾下兵團視為公敵的民主黨，受過普渡慈航恩惠的保守信眾大受刺激，滿肚怨氣無處發洩，老羞成怒惡向膽邊生，「藝人不該談政治」的批判如潮水氾濫。這種看似大義凜然的輿論，底下其實鋪滿對賣藝者的遠古歧視，潛台詞不外「啲戲子冇乜讀過書，政治識條鐵咩」，不管三七廿一大石砸死蟹──政客撈過界指手劃腳發表他們看電影睇大戲的幼稚心得，又唔見有人振臂疾呼「政客不該談表演藝術」，公道究竟何在？尤有甚者，政客之中無恥的一群還時常老奉剝削藝人哩，出動銀彈或如簧之舌請明星站台混淆視聽拉攏民心算畀面了，反正一個願打一個願捱，就由得他們攬住一齊死吧，更賤格的是罔顧版權，盜用人家心血為自己宣傳，譬如那個爛佬侵，競選總統期間便一再靠「皇后」樂隊的《我們將會烙你》及《我們是勝利者》造勢，原創人抗議置之不理，近日又抽已故王子水，頻頻將《紫雨》佔為己有，誰比誰無良，根本毋需辯論。<br>由側側膊到挺身而出，泰萊妹妹的「變節」可不是貪得意玩即興，初出道的她曾經表示，「我係個十八歲嘅𡃁妹仔，絕對不打算印印腳同你哋講我嘅政治觀點」，隔幾年又話，「我唔提政治因為可能會對其他人造成影響，我唔認為我有足夠生活體驗去教人點投票」，思路清晰不卑不亢，完全是世俗觀念裏波大冇腦藝人的反面。卒之打破沉默，除了大個女見識與日俱增，還因為政壇群魔亂舞烏煙瘴氣，忍無可忍不吐不快。</p></body></html>