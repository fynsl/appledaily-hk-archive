<html><header><meta charset="utf-8"><title>求驗客手記：吞荷蘭三蛋　今年輸足五場德國真羞家 - 求驗客</title></header><body><h1>求驗客手記：吞荷蘭三蛋　今年輸足五場<br>德國真羞家 - 求驗客</h1><p>今夏喺世盃恥辱性包尾出局嘅德國，保得住帥位嘅教練路維口講改革，但成效似乎麻麻。上星期六，路維帶領德國喺歐洲國家聯賽A級第一組作客荷蘭，德國全場21次攻門都冇波入，反而淨吞荷蘭三蛋，錄得今年嘅第五次輸波，平咗1956同1985年單年輸波最多嘅紀錄；反觀荷蘭就破咗對德國16年不勝嘅魔咒，教練朗奴高文仲話荷蘭足球見到曙光㖭！</p><p>荷蘭破16年不勝德軍魔咒</p><p>自2006年接替奇連士文嘅路維，上星期六帶領德國出戰第168場賽事，超越咗名帥夏貝加，成為領軍德國場數最多嘅教練。雖然今場係路維嘅執教生涯里程碑，不過已經連續缺席兩項大賽嘅荷蘭，矢志反彈下踢得虎虎生威，上半場唔只守得住以湯馬士梅拿為首嘅攻勢，踢到30分鐘，仲憑前曼聯球星迪比角球助攻華基爾雲迪積克頂入領先。<br>下半場路維雖然先後換入利萊辛尼同達斯拿加強攻力，不過就曝露咗更多空位畀荷蘭，先有迪比喺完場前四分鐘接應橫傳射成2:0，後有韋拿杜姆喺補時個人突破建功，幫荷蘭以3:0大勝德國，仲領荷蘭成功喺歐國聯開齋，更力壓對手升上A1組第二，僅落後榜首嘅法國一分，反而德國就排包尾。</p><p>賽後路維就話球隊冇自信：「失波前我哋仲踢得幾好，最大問題係把握唔到機會，如果我哋領先嘅話會踢得有信心啲，但失波之後，你可以睇得出我哋冇乜信心。如果輸0:1係可以接受嘅，但最後10分鐘崩潰真喺唔掂囉！」贏波嘅荷蘭教練朗奴高文就話：「今場贏波畀到球隊好大信心，證明我哋可以踢好波，今場我睇到荷蘭足球有光明嘅未來，成個荷蘭都需要今場勝仗反彈！」至於加盟曼聯後曾被指水貨嘅迪比，今場交出入球助攻各一，表現翻生令到唔少球迷嗌摩連奴回購佢！不過摩佬又係咪可以激活迪比先？至於先開紀錄嘅隊長雲迪積克賽後疑似受傷，官方證實嚟緊星期二荷蘭鬥比利時嘅友賽唔使預佢囉！</p></body></html>