<html><header><meta charset="utf-8"><title>劉美君寄語《造星》十強磨刀仔Eric Kwok：姜濤前途無限</title></header><body><h1>劉美君寄語《造星》十強磨刀仔<br>Eric Kwok：姜濤前途無限</h1><p>由ViuTV主辦的《Good Night Show全民造星》昨晚在九展舉行總決賽，從最後十強中選出勝出者，勝出者獲得一百萬現金獎，賽制由現場評判及網上投票各佔一半分數。</p><p>人品好純</p><p>四位星級導師郭偉亮（Eric Kwok）、劉美君、火火及麥秋成於賽前見傳媒，Eric Kwok與麥秋成睇好梁業（肥仔），Eric Kwok說：「肥仔似黑馬，佢乜都有，係差個樣，人又好。肥仔係最勁呢三個月嚟咁辛苦依然咁肥，姜濤前途無可限量，嗰一百萬不如留畀人啦。另一個Ian都有機會，因為佢係好多女仔心目中嘅男神，唱歌又好聽，不過我老婆鍾意Lokman，相處呢三個月，佢哋十個人人品都好好、好純品。」問到性格純品適合在娛圈發展嗎？Eric Kwok說：「始終都壞，由純到壞會好啲，呢個節目令到人覺得啲後生仔唔係淨係識得打機同hea，佢哋都好努力、好熱血，就好似無綫訓練班，呢個節目係一個奇蹟，下一屆再舉辦，未必搵到呢啲咁正男仔。」</p><p>當是兒子</p><p>劉美君表示當十個參賽者是兒子：「我係媽咪，小朋友到大考，我唔會話佢，叫佢哋盡量記熟自己嘅嘢，表現自己最好一面，成績係點就唔重要啦。」問到十強還有甚麼不足之處？她認為：「就算我劉美君到𠵱家都唔會話好得，各行各業只會你多啲刀仔，越利就越好，唔會有最好嘅一日。」而火火就表示：「參賽者做到自己要求，但未達到標就係不足，就算你做到100分，喺呢行只係得12分，所以佢哋要努力。」<br>此外，曾參賽而落選的參賽者「193」郭嘉駿及阿bu（大姨媽）昨晚亦有現身，「193」染了一頭金髮，被30、40名粉絲包圍要求自拍，又送禮物，相當受歡迎。場外有不少燈牌為大熱門姜濤打氣，而打頭陣的邱士縉（Stanley）大騷肌肉。<br>採訪：黃曉妍<br>攝影：林賓尼</p></body></html>