<html><header><meta charset="utf-8"><title>【娛樂人物】「每次話我Sexy，個心都唔舒服」44歲孫佳君花樽平反</title></header><body><h1>【娛樂人物】<br>「每次話我Sexy，個心都唔舒服」<br>44歲孫佳君花樽平反</h1><p>大家對孫佳君的印象，或許仍是擺脫不了她跟星爺及羅兆輝的緋聞。性感有罪，孫佳君95年在首部電影《百變星君》已經大晒三點式，對於自己被視為九十年代性感icon，孫佳君原來頗為反感，她接受《蘋果》訪問時表示：「每次聽到個心都唔係好舒服，其實唔係刻意去行sexy嘅路線。」身份已是兩子之母的孫佳君，決心不再成為「花樽」，誓要跟性感劃清界線。<br>採訪：唐琛悠<br>攝影：陳俊強</p><p>現年44歲的孫佳君，在03年淡出影壇後，與富商劉貴喬共賦同居；13年她復出拍戲，身份已變成一名育有兩名兒子的未婚母親。回想孫佳君第一次拍電影，就是在星爺電影《百變星君》大晒三點式，《百變星君》不但是她的成名作，更因而令她成為九十年代性感標誌。對不少女星來說，這是一個夢幻的開局，但孫佳君來說，卻不是這樣。孫佳君日前接受《蘋果》訪問，她直言對「性感」兩個字頗為反感：「其實我真係好想問，我都唔係好性感，只係得第一套電影係着咗三點式啫，可能係第一套電影定咗型，每次聽到個心都唔係好舒服，其實我自己都唔係刻意揀去行好sexy嘅路線，我都唔知點解。」</p><p>80歲再性感</p><p>孫佳君表示當年拍《百變星君》，是去到拍攝場地才知要穿三點式，而初來香港的她，亦不知香港女星當年很少如此暴露。她苦笑說：「着泳衣係劇情需要，只係一套戲服，唔知到80歲會唔會仲覺得我係性感？如果咁都幾好喎，咁到嗰陣就再着多一次出嚟，畀大家比較吓。」孫佳君現已經成為人母，她認為這個身份反為她帶來出路：「當然我嘅年紀又大咗啲，但係對我嚟講會有多啲真係做戲嘅角色，以前係比較花樽類型。」<br>那麼當年孫佳君是否因為角色局限，最後索性淡出？孫佳君否認，她坦言當年已經29歲自覺年紀不輕。「嗰年因為沙士好多製作公司都冇咗，基本上啲人都唔出街，喺嗰時開始冇拍嘢，人到咗某一個年紀，不如去嘗試有小朋友，女演員喺呢方面係比較難把握，好多都係拍到嗰個年紀，有番啲成績，就要選擇係咪要結婚生仔。」最後孫佳君選擇跟前男友生了兩名兒子，雖然現在要獨力撫養兩子，但她並不後悔：「𠵱家出嚟仲好，因為好多嘢已經安排好晒，我可以有多啲時間同專注力喺工作方面。」</p><p>做媽咪好攰</p><p>雖說很多事都已有安排，但家庭對於孫佳君來說，依然十分重要：「做媽咪其實好攰，好似呢排轉天氣塊面又生晒粒粒，不過都唔得閒搞，因為要抽時間陪囝囝。呢啲咪係生活，做咗媽咪之後，學識點樣去犧牲，好大嘅一個領悟，係有回報。」單身母親不易為，但孫佳君卻樂在其中：「我好享受𠵱家嘅生活，小朋友大得好快，呢啲時間追唔番，當佢哋大個咗，同人話童年好開心，已經好滿足。」<br>孫佳君中途離開了娛圈十年，但她的心態其實未嘗離開過娛圈一天：「早幾年嘅生活注重喺小朋友度，不過我又冇真正離開過，成日覺得自己會再返嚟，雖然做緊嗰陣唔係覺得自己好有嗰份熱倩，直到離開咗之後先發覺自己好鍾意做戲。」最後有朋友知道她依然很喜歡演戲，於是鼓勵她重投影圈：「聽完朋友咁講，第二日即刻打畀楊生（楊受成），佢好快就應承咗，好開心可以重返演藝事業。」</p><p>做普通人難</p><p>孫佳君近年拍了不少電影，角色上亦作出了不少新嘗試，就像她最近在電影《無雙》的演出就罕見她cool爆的一面。孫佳君說：「我喺套戲係冇乜對白，成日跟住發哥或者城城，做啲日常生活嘅動作。初初都有啲擔心，始終做一個普通人係有難度，唔知點樣突出個角色，事前都有問過導演想點做，佢只係叫我要cool到爆就得。」結果不少朋友讚她做得好，孫佳君認真地說：「好多謝佢哋畀呢個機會我同兩個超級影帝合作，每一日都緊張，但係亦學到好多嘢，真係好有滿足感，我希望將來可以演出多啲唔同角色。」</p></body></html>