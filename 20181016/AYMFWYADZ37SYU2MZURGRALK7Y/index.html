<html><header><meta charset="utf-8"><title>魚樂無窮：一條問題測市況 - 唐牛</title></header><body><h1>魚樂無窮：一條問題測市況 - 唐牛</h1><p>問你一條問題，即刻答唔准諗︰「恒指今日收報幾多？」呢個時候，你係咪發現自己對恒指在甚麼水平有點迷失呢？去年今日，大市處於慢牛格局，每日一百幾十點上升，恒指由二萬八、二萬九升到三萬點，有節奏有秩序，合埋眼你都知道去到乜位。<br>今年大市見頂回落，多次出現波幅區間橫行局面，如3月至6月的30000至31600，7月至8月的27500至29000，所以你依然對指數水平瞭如指掌，心中有數。可惜去到可惡的10月，日日跌天天跌，跌到手腳麻痺，所謂支持位一個裂口已經完美KO，難怪你會對指數冇晒概念，亦在在反映市況波動性明顯加大。<br>不過，喜愛短炒的戰友相信會很興奮，因為波幅對他們來說，較大方向更重要，慢升慢跌好難搞，相反chok上chok落，只要準備好call put牛熊各一對，便可以行走江湖，呢分鐘call完食糊，下分鐘便可反手造淡，當然埋單贏定輸，就要睇個人的功力了。<br>至於主力長倉的朋友，現階段一定相當難捱，望住倉位日日縮水，恨不得一嘢清倉走人，可以話畀你知，艱難的路似乎還要走多一段時間，如果仍然瞓唔安坐唔落，不妨再考慮增加現金水平吧。<br><br>唐牛<br> http://fb.com/tongcow88 <br>本欄逢周二、四刊出</p></body></html>