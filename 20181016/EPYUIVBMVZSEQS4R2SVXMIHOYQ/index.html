<html><header><meta charset="utf-8"><title>大棋局：這已經不是貿易戰 - Mr. Tregunter</title></header><body><h1>大棋局：這已經不是貿易戰 - Mr. Tregunter</h1><p>10月18日美國財政部會公佈，是否將中國列為滙率操縱國，此事要特別注意，因為在時間軸上，有可能係今輪中美角力之轉折位。<br>若冇將中國列為滙率操縱國，則中美關係仍然叫做鬥而不破；若將中國列為滙率操縱國，意味美國新一輪攻勢即將展開，而且不限於貿易戰。搞得滙率，就係貨幣戰。<br>在這個時候，美國國家安全顧問博爾頓接受電台訪問時指，會用更嚴厲手段對付中國，並且講明包括四個方面：貿易、國際、軍事、政治。貿易戰開波時，中國官方不斷提示要將問題壓縮在貿易範疇，唔好搞到貨幣戰上。但博爾頓的講法，甚至還要超過貨幣戰。<br>同一時間，路透社獨家報道五眼聯盟（Five Eyes）今年初已同德國、法國、日本講掂數，組成聯合戰線對抗中國。要知道，五眼聯盟係應對冷戰時代的國際情報組織。二戰後由於冷戰局勢形成，美國、英國簽定《英美協定》，互換機密情報，後來英國拉加拿大、澳洲、紐西蘭加入，叫做五眼聯盟，係一個情報組織、間諜聯盟，最初用嚟對付蘇聯。</p><p>多國聯手對抗中國</p><p>一個昔日用嚟對付蘇聯的組織，今日用嚟對付中國，代表乜嘢？<br>其一，此為冷戰時代的國際組織，即中國是否被視為昔日蘇聯的角色；其二，五眼聯盟加德、法、日，合共八國，八國圍中國，容易勾起歷史情意結；其三，象徵歐洲、澳紐及日本已企喺美國一面，中國想拉攏歐洲，以合縱對抗連橫此路不通。<br>西方有修昔底德陷阱，中國也有衛人嫁女比喻。韓非子有個故事，衛國人要嫁女，同個女講：「家陣休妻好平常，你出嫁後記得儲多啲私己錢。」結果因為個女儲太多私己錢被婆婆趕走，返到娘家佢老豆就講：「嗱，所以叫你儲定私己錢，你冇儲錢𠵱家點算？」<br>自布雷頓森林體系瓦解後，國際貨幣體系就係美元體系。美國之所以強大，因為佢係莊，你哋都係閒，此亦其底線。<br>中國經濟體量發展到一定程度，注定要選擇挑戰美國秩序還是安於現有秩序。世情之麻煩在於，好多事情大家都知道，卻礙於現實為自己留一手。當每個人都為自己留一手，事情就逐漸向壞方向推進。雖然大家都知道步入這個方向，但大家都無法阻止。<br>8月時曾提及，A股及人民幣短期見底，短期即一兩個月，近日上證指數已跌穿2600點，美國主要貿易夥伴外滙政策報告亦公佈在即，穩定期隨時完，宜保守。<br><br>Mr. Tregunter<br>本欄逢周二刊出</p></body></html>