<html><header><meta charset="utf-8"><title>肥仔三甲不入延婚期姜濤百萬獎金萬歲</title></header><body><h1>肥仔三甲不入延婚期<br>姜濤百萬獎金萬歲</h1><p>由ViuTV舉辦的選秀節目《Good Night Show全民造星》，前晚由大熱的姜濤成功奪冠，獨得100萬獎金。賽後評判周慧敏受訪時坦言：「姜濤係實至名歸，因為佢把聲好特別。」另一評判劉偉強笑言假如ViuTV簽姜濤，自己可以考慮借人拍戲。他又笑言自己最公正，因為一集《造星》都沒有看過，撇除先入為主。</p><p>姜母感激花姐</p><p>姜濤賽後受訪時，被問到賽果是否在預計之內，他說：「絕對唔係！其實十強大家都有傾過，一切都係未知之數。」問到如何花100萬獎金，他說：「冇諗過，但第一件事就係諗到食好嘢，同貢獻畀父母，同埋請幫過我嘅台前幕後工作人員食飯。」<br>之後姜濤與其餘參賽者一起亮相《造星彩蛋》，姜濤媽咪亦一齊受訪。姜濤先向觀眾做出派心心招牌動作，表示支持與否都會多謝：「因為你哋唔支持，令我更加努力。」而姜媽媽在節目中說：「佢好愛表演，有今日成績好多謝ViuTV，多謝花姐（監製黃慧君），我冇諗到姜濤有今日成績，我講唔到嘢……」</p><p>肥仔預咗賽果</p><p>另外，比賽中跳拉丁舞獲周慧敏評「超額完成」的肥仔梁業，最後三甲不入。他賽後受訪時自言沒有失望：「有錯誤先會令自己失望，知有好多人鍾意我，但未必係第一位，賽果係預計到。」曾言贏到100萬後會跟女友阿芬結婚，肥仔說：「可能儲多幾年錢喇，聽講女友喊緊，因為佢好在意所有嘢，佢覺得我好適合呢行。」李珊珊昨更在fb留言為肥仔感不值：「拿不到第一，我服。拿不到亞軍，我×！」<br></p><p>至於毛記電視出身的龍志權，前晚亦三甲不入，他的「腦細」林日曦前晚在社交平台首次講龍志權，先彈後讚說：「個比賽終於完咗了，好想彈吓你，你跳舞又核突，髮型又太前衞，決賽又唔記得歌詞，對腳又震，隻手又震，個嘴仲震。輸，都真係非常合理，應該要早啲輸。但，輸咗比賽唔緊要……你喺我心目中，已經係私心冠軍了。」最後，林日曦叫龍志權好好休息，然後昨早7時準時返工排戲。<br>採訪：黃曉妍<br>攝影：林賓尼</p></body></html>