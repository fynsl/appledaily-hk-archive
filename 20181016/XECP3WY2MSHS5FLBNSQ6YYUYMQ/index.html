<html><header><meta charset="utf-8"><title>明日香港港人話事？ - 鄧達智</title></header><body><h1>明日香港港人話事？ - 鄧達智</h1><p>港人為乜咁辛苦，連大肚婆都挺住就嚟生得嘅大肚，跟隨萬人「守護大嶼」隊伍，爭取「明日香港我地話事」？<br>點解身水身汗上山下海，甚或在自己小區門前整理超級暴風「山竹」後遺、歷史性塌樹啫？反正香港沒有內地非常高明「門前三包制」，無需對社會付半分責任，就留番責任畀政府，任由一個月、三個月、半年、一年，花錢無數去清理乾淨，反正官員上上下下一定做得到，大把時間！<br>不然，就像我們於港台「講東講西」上星期四的節目呼籲；林鄭應請解放軍出營協助。<br>中央養兵何止千日？用作處理山竹遺恨合情合理。千盼萬盼，聽說精壯兵哥們在節目出街後的週末、碰巧；上街清理樹木遺骸。這番行動雖然出手有點遲，總算對林鄭Part 1「一個不死」偉大防風行動之後Part 2：香港樹「死得好慘」並善後工夫幾乎零的輸局，挽回本來幾乎完美「打得」的面子之餘，又為解放軍與民並肩作戰，將「亞洲國際都會」過去迅速處理突變的情況，在第三時間回復光彩顏面，畫出軍民同心同力河蟹畫面，一箭都唔知幾多雕，好使好用到加零一；又係嘅，慢咗咁多拍，留下活口給別有用心港人得藉口，喊出類港獨口號：港人救港靠自己！不靠中央不靠特首靠港人自發凝聚力！香港人香港事不關中國事！……之類影響特首連任機會金句，咁講；畀梁前特再任未嘗不好，起碼已貴為國家領導人，有梁回朝，港人在京在國的面子都升呢。咪話梁前特淨係愛國，不愛港人、不愛港！<br>交畀政府處理，任由阿爺出計、出力，讓香港重返往昔、甚至打造等同上海今日的光環，就算香港儲備用到光光、咁又點啫？<br>高官、議員不時苦口婆心勸導港人多些關注祖國，有空看看內地偉大變身工程，變了三次身的何止北京、上海？<br>成都、重慶、大連、杭州、武漢、長沙、南昌……全部換新天，處處摩天大樓，人民暴發富裕到不知之了。香港啊，除了遊行、維港、藥房、茶餐廳、大浪西灣；所餘無幾，家下送個大嶼山人工島，簡直恨撚島；仲嘈喧巴閉？</p></body></html>