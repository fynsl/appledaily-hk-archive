<html><header><meta charset="utf-8"><title>爆相爆片：20警蘭桂坊平亂警犬激動　醉娃失控</title></header><body><h1>爆相爆片：20警蘭桂坊平亂<br>警犬激動　醉娃失控</h1><p>中環蘭桂坊係夜蒲勝地，梁小姐星期日凌晨差唔多4點同朋友喺嗰度飲完嘢散band，佢哋行經德己立街一間酒吧對開，見到場面墟冚，一大班警察圍住一個懷疑飲醉酒搞事嘅男人，現場有警犬不停咁吠，有警察拎盾牌、揮警棍，氣氛緊張。<br>根據梁小姐嘅短片見到，當時一大班差人圍住個醉酒佬，個醉酒佬好似耍醉拳咁，企都企唔穩，仲撞跌咗酒吧出面畀人排隊嗰啲活動欄杆。<br>梁小姐見到一個懷疑識得醉酒佬嘅女仔，似乎都係飲多咗，想衝埋去醉酒佬堆人嗰度，另一個男性友人從後箍住佢都制止唔到佢，個女仔掙扎揈手揈腳，懷疑打到其中一個烏低身嘅警察個頭，個警察即刻起身攞支警棍出嚟作狀打個女仔嚇吓佢，其他警察見到湧上去叫個女仔走開，佢個男性友人即刻拉佢走埋一邊。</p><p>警持棍盾戒備</p><p>然後現場另一邊聽到狗吠聲，一隻警犬不停咁吠，領犬員已經拉住佢，但隻警犬好似想撲去咬人咁，領犬員大聲喝停佢，然後撳隻警犬個頭落地下大約5秒，等佢冷靜後再放開佢，繼續周圍巡維持秩序。在場有女仔見到話：「好慘呀狗狗！」<br>梁小姐估計現場總共有大約20個警察，有警察拎住盾牌戒備，現場地下有血迹及染血紙巾，在場警察不停趕走聚集嘅人群：「唔關事嘅走開、讓開讓開、keep moving、全部行開！」然後梁小姐又見到頭先情緒激動嘅女仔喺條斜路跌跌撞撞，要朋友拉佢起身，之後轉個頭唔知佢發生乜事，坐咗喺路邊又叫又喊，左腳小腿流晒血。<br>由於警察叫人離開，梁小姐都冇再留低，所以究竟初頭發生乜事，同埋結果警察有冇拉人，佢都唔清楚。</p><p>爆相爆片</p><p>#MeToo個個都要爆，但係唔一定要舉牌！只要你肯爆，無論好事、壞事、憤怒事，正嘢、衰嘢、古怪嘢，影低佢，《蘋果》幫你爆，更設爆相爆片大獎賞，除咗爆相畀$500、爆片送$1,000嘅基本獎賞外，仲會選出每周之星，每星期最高單日總點擊頭5名即刻科水$10,000，而每月15號至翌月14號期間獲得全月最高單日總點擊者，更可以成為每月盟主，額外獎賞$100,000，係$100,000！爆相爆片必須為本報獨家採用，一經刊登立即有獎！<br>爆相爆片WhatsApp：6383 6568</p><p>參加細則</p><p>1.爆相爆片必須由參加者拍攝。<br>2.若本報發現任何造假情況，將取消其參賽資格。<br>3.壹傳媒集團員工及親屬不可參加。<br>4.本報會保留採用爆相爆片與否和獎項分配的一切權利，如有任何爭議，以本報決定為準。</p></body></html>