<html><header><meta charset="utf-8"><title>尋找返工的故事 - 曾志豪</title></header><body><h1>尋找返工的故事 - 曾志豪</h1><p>嘟嘟嘟嘟嘟嘟嘟嘟，呢個地方嘅打工仔，為咗返工，無論要排幾長嘅人龍、等幾多班不會埋站嘅列車、逼上幾焗幾多臭汗嘅車廂、等待無止境無盡頭嘅行車時間，都阻止唔到佢地返工嘅決心。<br>究竟係乜嘢驅使呢個城市嘅人，咁熱心返工呢？<br>點解佢地返工要返得咁辛苦呢？<br>希望工程，除咗幫助山區小朋友返學讀書，會唔會協助呢個城市嘅打工仔，順利返工呢？呢一集，尋找返工的故事，我地嚟到香港呢個城市。<br>阿強人如其名，意志堅強，佢上次颱風山竹襲港，癱瘓全城，塌樹阻路，佢決定仿效唐三藏到西天取經嘅堅毅，逢山開路，遇水搭橋，見樹跨過。係咁艱難嘅環境，究竟係乜嘢支持住佢永不放棄呢？阿強話，「係老細，只要一諗起老細，就算前面係火焰山，都會毫不猶疑咁跨過去。」老細係香港打工仔心目中，已經唔係人，而成為咗一種信念，支持佢地踏上返工嘅道路。點解老細有咁大嘅魅力？阿強話，因為老細會扣勤工獎，仲會出警告信，所以每當阿強感到絕望，例如成條將軍澳隧道癱瘓時，佢就會用「勤工獎」來激勵自己向前。<br>阿祥平時只係需要45分鐘就返到公司，但港鐵四線癱瘓嗰一日，佢足足用咗三小時，即係180分鐘，即係可以由香港去一轉日本/泰國/台灣，先至返到公司。佢返工嘅信念就係，「當自己唔係坐港鐵，而係坐高鐵。三個鐘車程，當自己去咗武漢囉。」<br>阿王知道港鐵會為大四喜訊號冚家故障而作出補償，就係擇一日半價乘搭，佢覺得好嬲。「你去茶餐廳如果出碟餸出遲咗成三個鐘頭，我估任何一個老細都會話，呢餐免費當我請。點會話請半價咁鐸㗎？」<br>有咩要同政府講？「如果啲官可以搭一次港鐵而準時返到中環，我就服佢。」</p></body></html>