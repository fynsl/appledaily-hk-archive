<html><header><meta charset="utf-8"><title>爆相爆片：一周失手三次鴨寮街賊仔落網</title></header><body><h1>爆相爆片：一周失手三次<br>鴨寮街賊仔落網</h1><p>星期一黃昏6點幾，曾先生行經深水埗鴨寮街，聽到有把女人聲大嗌：「偷嘢！」之後喺北河街十字路口，見到成班人圍住一個着白衫嘅男仔，個女人話佢偷咗兩支電筒，個男仔大聲抵賴：「我諗住買，但係唔記得帶銀包，𠵱家支電筒喺你舖頭！」個女人嗌報警，話等警察嚟先講，個男仔反問：「我做乜要等？」女人寸佢：「你心虛呀？」有街坊幫手捉住個男仔，咁啱有反黑組探員喺附近，之後通知軍裝到場調查。<br>曾先生話軍裝帶兩人返去舖頭，翻查店舖cctv後帶走咗個男仔。曾先生聽到其他檔主話，個男仔唔係第一次偷嘢，一個禮拜試過三次失手，星期日喺一間電話舖偷咗部電話，畀人捉到掉返喺檔口，人哋冇報警咋。<br>警方表示，當日接到鴨寮街一間賣電子產品嘅女負責人報警，話睇cctv見到有個男仔將兩支合共價值100蚊嘅電筒擺落個膠袋，冇畀錢走咗，於是追出去大嗌，對方將兩支電筒掉喺隔籬舖嘅貨架，警察拉咗嗰個涉嫌偷竊嘅27歲男仔。</p></body></html>