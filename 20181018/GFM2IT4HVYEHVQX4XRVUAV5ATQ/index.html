<html><header><meta charset="utf-8"><title>冰說聰明：下一浪只買領頭股 - 青冰</title></header><body><h1>冰說聰明：下一浪只買領頭股 - 青冰</h1><p>升市中找龍頭股好易，睇市值、升幅或曝光率，已可知一二。港股經歷近了九個月的跌市，唔使專業知識，都應該知邊隻係跌市龍頭，現在落井下石似有欠風度，但倒過來要青冰撈底呢，似乎還未係時候，咁熊市仲有咩做呢？青冰常提醒戰友，熊市博反彈實在係吃力不討好，應該離股市遠一點，少做少錯，當中所說的少做，就是少一點交易，其實功課係可以如常做的。<br>其中一樣可以做的，就是為下一浪作準備，找出行業的領頭股。領頭股不一定是行業的大哥，但就肯定是股價會率先跑出的，去年旺市升得勁，先叫得做領頭股，但今年市況咁差，卻又不是跌得最慘的，就更加值得信賴，當中有兩個例子，就是招行（3968）及平保（2318）。<br>去年平保升咗110%，相比起同業中人壽（2628）只升22%，贏咗9條街，即使市值細啲嘅新華保險（1336）、太保（2601）及財險（2328），升幅亦只係24%至50%；招行去年漲71%，又係拋甩晒行家，四大國有銀行，升幅只在11%至35%。好喇，到今年跌到一仆一碌，招行及平保分別跌5至10%，上年跑輸晒的同業今年亦唔爭氣，保險股跌7至30%，四大銀行就跌3至15%。<br>追落後炒折讓，永遠都係一個gimmick，但卻未必幫你賺到錢，招行及平保在行業內長期享有高估值，如以PE及PB入手，肯定不會買，但實情係兩股現價都比2007年及2015年兩個H股大浪頂還高，反觀國壽2007年高見53.80元，大時代只去到41蚊，去年的所謂慢牛升市，28.20元已經見頂，講真這些股點買得落手呀，可惜由於名氣夠市值高，是我們強積金的不二之選。<br>我們沒有水晶球，很難預知下一浪會炒甚麼主題，但主題形成後的中段，哪些是領頭股顯而易見，只係心魔總叫自己買落後股，升市時升少啲仲可以阿Q精神，但跌市時輸多過人，就只能嘆句：爛泥始終扶唔上璧。<br><br>青冰<br> http://fb.com/chingbing888 <br>本欄逢周四刊出</p></body></html>