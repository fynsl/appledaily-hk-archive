<html><header><meta charset="utf-8"><title>【姐匙Talk】阿怪小器避前度</title></header><body><h1>【姐匙Talk】阿怪小器避前度</h1><p>「阿怪」入行多年，雖然做開主角，不過佢啲劇口碑同收視就唔多好，連帶演技都俾人批評。呢幾年阿怪就轉去內地拍劇搵人仔，錢係搵到，只係要坐歪做唔到主角，發展算比上不足啦。<br>雖然話紅唔紅，有時都要講天時地利、人和同際遇，人事關係靠自己識唔識做人、同傳媒關係好唔好，「阿怪」當然知呢樣嘢，不過佢嘅性格就「有大食大」，選擇性碼實高層搞關係，但平時出活動嘅態度，就係兩個樣，以為自己係阿姐之外，又成日遲到，嚟到就老馮叫助手搵記者頴訪問，試過有一次喺劇集慶功，佢又如常遲大到，不過覺得自己係女主角，記者實要等埋佢，點知嗰次大家已經夠料，冇人理佢，搞到氣氛好尷尬。</p><p>搵高層見報</p><p>其實，記者都係交功課，阿怪嘅態度差，遲到又扭擰，搞到大家對佢都麻麻哋，佢又使另一招，叫助手打畀高層，希望可以見報。如果佢平時出嚟態度好啲、合作啲，就唔使搞到件事咁複雜。佢仲試過出席活動到場嗰陣，發現舊愛同舊愛嘅另一個ex同場，就驚俾人當做新聞焦點，即刻要求大會安排佢做壓軸，點知嚟到現場，就「啱啱」遇着「剛剛」，記者就叫阿怪去佈景板影相，但係佢就三催四請，又多多藉口，一時話條裙爛咗，一時又呢樣嗰樣，實際上想拖時間延遲，記者都知佢搞咁多嘢，都係想避開合照，好心做人就大方一啲啦！</p><p>姐匙Talk</p><p>我姐匙縱橫歌影視幕後，咁多年嚟冷眼旁觀，娛樂圈大小事都走唔過我雙眼，真係頂唔順要爆啦！歡迎大家嚟剝花生。<br>撰文：Jessie<br>本欄逢周五刊登</p></body></html>