<html><header><meta charset="utf-8"><title>【娛樂人物】點醒港姐師妹入豪門冇着數63歲孫泳恩人狗樂</title></header><body><h1>【娛樂人物】點醒港姐師妹入豪門冇着數<br>63歲孫泳恩人狗樂</h1><p>【《蘋果》洛杉磯專訪】16年港姐冠軍馮盈盈早前發表「公廁論」，惹來網民對「港姐嫁入豪門」這個題目熱烈討論。作為首屆港姐冠軍孫泳恩，見盡港姐嫁入豪門的例子，她日前在洛杉磯接受《蘋果》專訪時，坦言港姐身份確有利嫁入豪門，但不一定會好：「真係好唔簡單，唔係我呢種直腸直肚能夠做到。」雖然孫泳恩丈夫、子女俱不在身邊，但63歲的她樂於與愛犬過着簡單的半退休生活，體現出這位元祖港姐的生活智慧。</p><p>港姐以美貌與智慧並重見稱，不少港姐更嫁入豪門，如88年冠軍李嘉欣嫁給中建企業主席許世勳兒子許晉亨、97年冠軍翁嘉穗嫁給七海化工集團主席鄔友正，例子多不勝數。不過16年冠軍馮盈盈，上月在節目中表示唔敢諗嫁個有錢人，又指港姐想嫁入豪門會被指「係雞、係公廁」。以17歲之齡參選港姐並奪冠的孫泳恩，日前在洛杉磯接受《蘋果》專訪，她表示港姐確可以接觸到更多社會名流，有利嫁入豪門。她坦言：「無可否認有着數，人哋更容易見到你，因為你曝光率高，會獲邀去一啲盛會，機會大好多，可以見到某一個層面嘅人。」但她補充，港姐亦要努力表現自己的優點，才能突圍而出。<br>孫泳恩笑言嫁入豪門非易事，要付出很多，情緒商數要很高，首先要把自己收藏得好好，不能喜怒形於色：「我個人好佩服，因為真係好唔簡單，要做多好多事，唔係我呢種直腸直肚能夠做到。」她又坦言過往當選的香港小姐水準較高，現今港姐選舉普及化，純粹是「一個盛事、一個平台」。</p><p>舉止仍似少婦</p><p>孫泳恩確是直腸直肚之人，訪問中她並不忌諱已踏耳順之年：「我都唔覺得自己係呢個年紀，有時我見到63歲嘅人，睇落已經係婆婆！」孫泳恩雖然已年屆63歲，但衣着、舉止仍然像少婦，她笑說：「有時去食老人餐，啲人都唔信，叫我拎證件出嚟。」<br>「應做就做」就是孫泳恩的思維，不過70年代社會思想守舊，她縱有心參選港姐，亦要當年香港電台台長張漢彪親自打電話，才說服孫媽媽讓孫泳恩參選。她回憶說：「當時我爸爸同我講，如果我選到冠軍，就會開車經紅隧接我，否則就要自己搭車返屋企。」父親一句玩笑，令她全力以赴，成為首屆港姐冠軍。當選後孫泳恩得到很多演出機會，不過她自覺不是演戲材料，於是把握一次與香港首富李嘉誠會面的機會，在對方支持下，舉辦第一次地產展覽，從此踏入商界，86年更創辦自己的公關公司。<br>憑着過人膽識，孫泳恩成功在事業打出一片天，但情場卻未如人意。孫泳恩結過三次婚，94年嫁給第三任法籍丈夫賓康。當時是著名香港練馬師的賓康，每日清晨4時半就要起床睇晨操，但孫泳恩並不介意：「咁點都好過啲老公成清晨4點半先返屋企吖！」好景不常，99年賓康遭馬會吊銷練馬師牌照，及後轉往美國發展。</p><p>夫停牌打擊大</p><p>孫泳恩曾形容丈夫這次被停牌，是她人生中最大打擊：「你諗吓，我𠵱家事業家庭樣樣都咁好，突然發生件咁嘅事，真係好傷！」最初孫泳恩決定繼續經營公關公司，經常港、美兩邊飛。她曾說：「賓康成日叫我放棄香港嘅事業、全家移民過去，我諗long term我哋都會咁做，但一下子真係唔捨得班咁錫我嘅clients。」最後，孫泳恩決定與丈夫共同進退，結束香港的事業，帶着子女到美國定居，她嘆謂：「做女人就係咁辛苦！」<br>孫泳恩在南加州經營地產事業，其熟練的公關技巧依然有用，她未幾成為當地的金牌經紀，生意豬籠入水。不過，近年中國政府限制資金外流，導致不少豪宅滯銷，促成孫泳恩開始退下火線：「人生到咗呢個階段，唔使喺呢個咁激烈嘅行業競爭，得失已經唔重要，最重要自己冇病冇痛，食得、瞓得就好開心。」雖然享受着半退休的生活，不過孫泳恩一家四口卻各散東西。她與丈夫賓康各自居於東西兩岸，子女亦不在身邊。</p><p>計劃回流陪母</p><p>孫泳恩感慨地表示：「仔女都長大，有佢哋自己嘅生活，囡囡讀緊大學，囝囝喺倫敦從事金融行業，變咗𠵱家只剩番呢個女兒，就係呢隻小狗喇！」孫泳恩除了飛去佛州探望丈夫及女兒，兒子在聖誕節也會回來探望她；在加州孑然一身的她，除了放狗就是做運動。不過，鑑於母親今年做了兩個大手術，孫泳恩計劃回流廣東省中山陪伴母親，兩母女享受一下樂敍天倫的時光。<br>駐洛杉磯記者：張紫茵</p></body></html>