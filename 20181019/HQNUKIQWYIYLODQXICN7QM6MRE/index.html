<html><header><meta charset="utf-8"><title>蔡一鳳龍鳳胎出世盛品儒形容臍帶：硬腸粉</title></header><body><h1>蔡一鳳龍鳳胎出世<br>盛品儒形容臍帶：硬腸粉</h1><p>蔡一鳳與盛品儒結婚三年，前日終於由二人世界變為四人家庭，蔡一鳳前日剖腹誕下一子一女，為老公盛品儒添龍鳳胎，榮升做爸爸媽媽。蔡一鳳昨以短訊回覆《蘋果》表示：「噚日朝早7點突然出血，痛咗兩個鐘後決定到醫院。醫生話要馬上安排開刀，於是11點幾就出嚟，我都痛咗四、五個鐘。」</p><p>感覺開心新奇</p><p>蔡一鳳之前講過老公怕血，但都有提出陪她入產房，蔡一鳳說：「我建議佢唔好，怕佢入去暈低咗，都唔知救邊個。」結果，盛品儒入產房沒有暈低，還幫手剪臍帶，盛品儒亦接受《蘋果》訪問表示：「好開心，但都有壓力，人生新嘅一頁開始了，加緊努力。」問他剪臍帶感受？他形容：「我覺得有啲似剪腸粉咁……不過硬啲，好特別，好有成功感。」升呢做爸爸，進入人生新階段，盛品儒稱：「講到做爸爸，孩子出咗世，感覺上好神奇，好似發夢一樣。因為朋友、電視、電影呢啲情節見得多，但自己第一次親歷其境，個感覺都係難以形容嘅開心同新奇。」他又透露BB名字有幾個腹稿，但未有定案。</p><p>Race抱女餵羊駝</p><p>另外，前女子組合2R成員黃婉佩（Race）去年為新加坡富商老公David Loh添愛女，一家三口正在澳洲旅遊，Race昨日就在Ig貼出在動物農場遊玩的照片，見到囡囡Cara與媽咪一齊餵綿羊、羊駝，非常精靈。Race亦有貼出在農場影的全家福，老公抱實囡囡，而Race就抱住一隻小袋鼠，笑得好開心。<br>湯唯前晚亦罕有在Ig貼家人相，她分別貼出三張相，一張是今年兩歲的囡囡Doris，另一張是韓國導演老公金泰勇跟囡囡玩騎膊馬的相片，最後一張則是三人沾沙的赤腳相，在澳洲打卡的湯唯還留言︰「一朵花，兩父女，三人行。」<br>採訪：陳杰、皓騫</p></body></html>