<html><header><meta charset="utf-8"><title>智取大市：A股首次見超賣 - 晉佳</title></header><body><h1>智取大市：A股首次見超賣 - 晉佳</h1><p>中港股進入無限輪迴跌勢，每一日朝早都能預知高開低走、A股收市後又跌幅收窄嘅玩法，拉勻全日跌股多過升股，冇事冇幹就只能繼續下跌直至嚴重超賣出現。<br><br>長線嚟睇，A股的確出現了首個嚴重超賣訊號。睇返滬綜指月線圖，14個月RSI跌至32.9，若以此水平作為月結，就係過往30年嘅最低水平。而過往30年，有8次滬綜指14個月RSI跌穿40，但最差一次都係跌到33就反彈。滬綜指以月去計算，又似乎接近中線反彈的時候。<br><br>不過，反彈，不代表有可觀升勢，皆因RSI見底不代表指數見底，尤其對於A股而言，漫長探底嘅情況屢次發生。好似2013、14年A股跌市期間，滬綜指徘徊2,000點關口、14個月RSI於35至50之間徘徊，時間長達接近兩年，之後先進入下一輪升浪，消磨意志時間可以好漫長，其間反彈或許只有一兩個月，博呢種反彈實在沒有太大意義。<br><br>好就好在，港股不一定跟隨A股般死寂，例如喺A股2013至14年死蛇爛鱔期間，港股喺2013年尾至2014年初，科網濠賭股大炒。論此刻股民戰鬥力及資金實力，暫時仍以美股為先，其次為港股，A股最差。即使悲觀地認為未來12個月A股冇運行，港股同期未必冇下一次派彩機會。<br><br>晉佳<br> http://fb.com/advanceguy1 <br>本欄逢周一、三、五刊出<br></p></body></html>