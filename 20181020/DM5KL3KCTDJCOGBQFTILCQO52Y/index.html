<html><header><meta charset="utf-8"><title>收回土地 - 左丁山</title></header><body><h1>收回土地 - 左丁山</h1><p>中午飯局，見到幾個月冇出現嘅公子L在座，對佢講：「以為你還在歐洲遊玩食靚嘢，咁快返到嚟？」公子L話：「返咗嚟一排咯，不過接連飛去台中台北聽音樂會，冇上嚟食飯之嘛。」公子L今年退休後，立即周圍飛，享受人生至愛，美食與聽音樂會，去台中就係要聽華格納歌劇《尼伯龍根的指環之二部曲女武神》，由西班牙劇團導演卡盧斯帕德利薩導演，台灣知名指揮家呂紹嘉率領國家交響樂團演奏……在台中國家歌劇院上演，公子L於去年到台中睇一部曲《萊茵的黃金》，今年梗係要睇埋二部曲啦。按計劃，《尼伯龍根的指環》全本分四年在台中演出，明年後年陸續有來。香港雖然號稱盛事之都，但演出場地奇缺，西九龍劇院遲遲未能完工，曬足二十年太陽，台灣一個小城市台中就將香港壓倒晒，真慚愧！公子L話台中勝在夠近，坐一個鐘頭飛機就到，當然香港如果有魄力組織《指環》在香港上演，更可促進香港對亞洲高檔遊客嘅吸引力。<br><br>久別香港，公子L話一返到嚟就見到遊行上街反對東大嶼填海，問究竟發生乜嘢事。講到填海就意見紛紜，人人有不同意見，不知從何說起。有老友話：「有關注組員質疑政府為何不祭起尚方寶劍，向新界農地徵收，一於動用土地收回條例，收番晒嚟起公屋，快過填海造地噃。」<br><br>呢個觀點有不少人講，尤其是一啲本土關注組，公子L係港大畢業律師，之後轉往地產集團工作多年，對此說不以為然。公子L話：「徵收私人土地唔係想像中咁容易，要有overriding public interest為前提，收地起公屋算唔算係呢？上到法庭就有排講。土地業主一定申請司法覆核，打官司隨時去到終審庭。如果唔係，收得一幅就收得第二幅，咁，在新界擁有最多農地嘅新地與恒基，咪眼光光損失利益，唔申請司法覆核點對得住上市公司股東呀？一啲人講嘢口輕輕，似乎太過學術化噃！」有經驗人士都係諗得較為貼地及現實啲，前地政總署署長劉勵超在電台亦係咁講，劉先生認為尚方寶劍不能輕易動用，一祭出尚方寶劍就許勝不許敗，萬一政府打輸咗官司，寶劍以後就變成廢鐵，嚇唔到人。劉先生話，一動用土地收回條例，九成九會在法庭相見，律政司並無必勝把握。至於前規劃署高官伍華強提出：預早宣佈2047年後所有農地不獲續約，直情係一個核子彈選項，所有香港土地業主都心理上驚埋一份，乃強權獨裁政府所為也。</p></body></html>