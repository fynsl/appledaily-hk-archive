<html><header><meta charset="utf-8"><title>填海無公關 - 左丁山</title></header><body><h1>填海無公關 - 左丁山</h1><p>到上海總會與朋友吃午飯，本以為係傾閒偈，點知一講就係東大嶼填海呢個熱門話題，逃不了。跟住隔籬枱又係熟人，走過嚟講Hello啫，聽見我哋講東大嶼，就企在旁邊發表意見，講到唔停口。幾位仁兄都係中環成功上岸人士，或正在上位之有前途人士，冇一個會上街遊行抗議嘅，但講起呢個話題，無論支持或唔支持，都認為林鄭操之過急，毫無公關籌劃可言，令人懷疑林鄭團隊是否完全唔理會公關作業。<br><br>退休會計師以前係「碧科」合夥人，佢事業有成，一向支持政府，現在搞投資基金，連咭片都用埋簡體字，但對林鄭頗有微言：「點解唔開發大嶼山而要填海呢？大嶼山咁多地，移山便宜好多啫。」年青分析師答：「郊野公園地段嘛！開發綠色地段，反對聲音更大。」會計師講：「乜都有人反對嘅啦！要講埋銀紙成本效益先至得㗎，移山便宜好多㗎！」中年外滙專家話：「點解唔發展棕地，聽講話有千幾公頃噃！」分析師話：「我對此有少少研究，本想全新界逐幅棕地點算清楚，做一張細明表，配埋google上空地圖，放上網畀公眾人士了解，但因為太多，我做咗百幾塊地就因為冇人手、冇時間，於是放棄唔做，其實政府發展局應該做一張全港棕地laundry list，巨細無遺咁放上網，讓公眾評評道理。」公眾可以因此知道乜呀？<br><br>分析師話：「我睇過幾百幅google地圖，知道有不少棕地位於荒野，出入不便，或三尖八角，好難起樓；或地面上有不少貨櫃車，建築材料，要搵安置辦法，講發展棕地就易，實際上有好多棕地得物無所用，還有好多經濟活動要覓地搬遷，去邊度搵吉地安置呀？技術上有好大問題，要搞好多年！」咪係囉，為免大家誤會，發展局真係要為咗公關作用，製作一張詳細棕地分佈表，以釋眾慮。<br><br>大家都一致同意，填海係一個好強嘅選項，但林鄭為何要跳過土地供應專責小組，提早公佈填海？東大嶼係二三十年嘅大型項目，等多三個月，明年初先至公佈又有何不可，為何急在一時？林鄭不設新聞統籌專員，擺明唔要政治公關，唔知有乜理由。會計師話：「我哋班老鬼未必唔贊成填海，但林鄭話嚟就嚟，使乜咁急呀？」呢點大家都唔知，會計師似乎老馬有火，代佢個階級發聲：「如果拆咗粉嶺球場，徵收石澳球會，香港仲有乜樂趣，我臨老都要移民呀！」好彩香港會係私家物業啫，佢唔使驚，對佢哋嚟講，清拆粉嶺高爾夫球場，就好似睇到「情迷夏灣拿」套戲，1958年秋冬季嘅情景，古巴上流社會還在紙醉金迷，不知卡斯特羅就快入城，沒收資產階級資產！</p></body></html>