<html><header><meta charset="utf-8"><title>【娛樂人物】郭政鴻離巢　情人的抉擇</title></header><body><h1>【娛樂人物】<br>郭政鴻離巢　情人的抉擇</h1><p>無綫前綠葉郭政鴻在電視圈打滾三十年，忠心效力同一公司，數年前決心離巢外闖，在內地拍劇，比起以前日捱夜捱工作量，現處於「優差」階段，換來的是收入比以前豐厚，多了時間照顧家庭及一對寶貝女，找到真正生活，亦有充裕時間鍛煉體格操弗身體，體驗年過半百跳出安全區也找到安逸生活。<br>採訪：卓寶花<br>攝影：沈健程</p><p>現年53歲的郭政鴻在無綫效力近30年，幾年前離巢外闖，人過50走出安全區，郭政鴻認為踏出這一步絕對正確，單計收入與時間已經賺回來，可以多點時間照顧家庭，照顧兩位小情人、九歲大女郭倩欣（Kaley）及七歲幼女郭詠之（Ashley）。他日前受訪時說，找到真正生活：「相對輕鬆咗，舊公司一部接一部，反而出面一年拍一兩部，多咗時間陪屋企，小朋友仲細，如果要長時間拍嘢會錯過好多，生活開心咗，見識多咗，有時間做自己嘢，又可以鍛煉身體，細個時學武術，入咗無綫後只係拍劇，冇時間練習，近年有番自己，真真正正係一個生活。」</p><p>重拾家庭樂</p><p>郭政鴻表示離巢感覺似小朋友變成已婚男人：「去到樽頸位要改變，再行落去難以見識出面世界，地球都係圓，好多同事兜個圈又返去，好多同事都離開，近年不斷換血，好多相熟監製同事都相繼離開呢個平台，又多新人上緊嚟，我覺得係時候出去見識吓，唔通過多十年先出去咩。」<br><br>對於這幾年外闖，郭政鴻稱很滿意工作及作息狀態，勝在商演多搵快錢，他坦白說：「喺無綫就難有呢個機會，拍劇lock晒期，以劇組為重，全世界要就劇組時間，我哋冇可能搵到所謂外快。自己唔少劇集喺內地播，有少少基礎，知名度算高，去到多數係周年晚宴，同嘉賓影相簽名，唱幾首歌，工作範疇就係咁多，你話係咪優差，同拍劇日曬雨淋三十幾度，唔好話着古裝，叫你着西裝戶外企一日拍外景，香港夏天三十度你知乜嘢味道，唔好講室內工作量或講對白，你企喺度都暈得一陣陣。」</p><p>轉戰拍網劇</p><p>近日郭政鴻有份參與張智霖、王陽明及薛凱琪主演《蝕日風暴》網劇播出，在劇中飾演他擅長的警察角色。談到轉戰拍網劇，合作班底及台前幕後都是舊同事，監製是無綫前高層梁家樹（Tommy），郭政鴻坦言拍攝氣氛有所不同：「出面拍攝資源多啲，香港同內地合拍，網劇題材可以更大膽，去得更盡，資源夠又可認真啲。」提到倒戈無綫，會不會怕得失舊公司，他笑言：「拍咗啲劇無綫都有買番嚟播，天下無不散之筵席。」<br>場地提供：The One鐵板燒海賀</p></body></html>