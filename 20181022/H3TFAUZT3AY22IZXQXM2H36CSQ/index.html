<html><header><meta charset="utf-8"><title>求驗客手記：巴塞上榜首　美斯險斷手唞三周國家打吡　球王去那兒？ - 求驗客</title></header><body><h1>求驗客手記：巴塞上榜首　美斯險斷手唞三周<br>國家打吡　球王去那兒？ - 求驗客</h1><p>上星期六西甲榜首大戰，巴塞隆拿主場以4:2擊敗西維爾，成功重登榜首。不過呢場贏波嘅代價就認真大，因為主將美斯喺26分鐘因傷退下火線，事後證實係右臂骨裂，要唞三星期，所以下星期日西甲對皇馬嘅國家打吡一定冇佢份，而嚟緊呢場國家打吡就成為2007以嚟，首次既冇基斯坦奴朗拿度（C朗），又冇美斯嘅El Cl咲sico。</p><p>11年嚟首缺兩球王</p><p>上星期六西甲，皇馬同馬體會齊失分，所以巴塞同西維爾邊隊贏，都可以壓過艾拉維斯上榜首。主場出戰嘅巴塞相當積極，開波僅兩分鐘就由菲臘比古天奴接應美斯助攻先開紀錄。10分鐘後，美斯接應好拍檔蘇亞雷斯嘅傳送射成2:0。不過五分鐘後，美斯同西維爾中場法蘭高華斯基斯爭波倒地，右臂受傷隨即退下火線。雖然之後西維爾靠基文迪朗格勒擺烏龍，同埋路爾斯梅利爾補時入波，但蘇亞雷斯同拿傑迪錫各建一功，最終巴塞贏4:2。<br><br>賽後美斯經檢查，證實係右臂橈骨骨裂，官方聲明話起碼要唞三星期。即係話呢位巴塞10號仔將會缺席嚟緊歐聯兩戰國際米蘭，同埋下星期上演嘅西班牙國家打吡。另外，隨住宿敵C朗季前離開皇馬轉投祖雲達斯，下星期呢場國家打吡，係近11年嚟首次唔見兩大球王。對上一次，已經係2007年12月皇馬作客魯營以1:0小勝對方，當時年僅20歲嘅美斯因傷缺陣，而22歲嘅C朗仲喺曼聯。</p><p>盧比迪古輸打吡即炒</p><p>另一邊廂，皇馬亦深陷低潮，上星期六對利雲特雖然打破長達481分鐘嘅入球荒，不過最後都以1:2主場輸畀利雲特，五場不勝。雖然教練盧比迪古賽後就話唔擔心被炒，不過有傳媒報道，指皇馬主席佩雷斯喺賽後去咗更衣室同球員訓話，而且情緒非常激動。<br><br>另外亦有消息話，「老佛爺」私下同盧比迪古閉門密斟。不過無論點樣，消息人士話今個星期對柏辛域陀尼亞嘅歐聯分組賽，同埋下星期嘅國家打吡都非常重要。假如兩場比賽皇馬都贏唔到，估計盧比迪古嘅烏紗就會不保。</p></body></html>