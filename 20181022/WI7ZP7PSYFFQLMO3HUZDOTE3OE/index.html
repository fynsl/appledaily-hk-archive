<html><header><meta charset="utf-8"><title>笑到最後：幾時買樓收租？ - 高明</title></header><body><h1>笑到最後：幾時買樓收租？ - 高明</h1><p>以前我哋普遍會認為，泡沫爆破之後，股市、樓市、經濟，會一齊衰，過去亦都見過唔少次類似嘅經濟危機，隨後發生嘅就係政府用錢來救市。好難想像到現時嘅情況：股價、樓價不斷被劈價，恒指不斷向下沉底，樓市買家劈價一劈就球球聲；不過，同時出現嘅情況係，香港起好幾個千億工程後，仍有力推萬億人工島，天水圍剪髮嘅阿婆亦可一炮過幫仔買樓。<br><br>香港政府嘅行動已反映整體香港資產階級嘅財政狀況：荷包有錢，但唔願意現價追買。人工島更加係另一指標，證明香港財多到要倒落海，冇政治任務嘅一般市民，毋須喺呢個時候焗賭。今浪可能會繼續陰跌，但高明賭金融危機出現機會甚低，直至人工島出現超支再超支則另計。<br><br>至於咩人掟貨？除咗少部份理財不善嘅港人外，則大部份為中國人及北水，過去幾年炒起港樓港股，今日撤資打回原型。<br><br>有以上嘅背景，香港有好多天水圍剪髮婦咁嘅資金，其實最後都係等時機買樓收租，或者買收租股，只係𠵱家未啱價。<br><br>資金湧入令資產價格上升，但租金較貼近實體經濟，泡沫較少，現時只出現劈價潮，暫未見劈租潮。<br><br>所以假設冇金融危機，租金減價就係一個訊號。一旦出現租金普遍劈價，業主要用低於市價先租得出，然後失業率冇因為中美貿易戰或加息而大增，即連租金嘅少少泡沫都回歸正常水平，純為收租應值得諗。<br><br>當然，最經典入市訊號係「供平過租」，意思係上會畀完首期，每月供款仲少過租金，投資者買入後出租，業主竟然仲有錢袋。類似情況喺08年至09年出現，更係造九成按揭，供款仍然少過出外面租樓，咁絕對值得入市。但如果泡沫膨脹到今日嘅級數，一下子回到十年前無QE水平，則需要嚟多次金融海嘯先到價，到時你都上唔到會啦！所以暫時排除呢個可能性。<br><br>高明<br> http://fb.com/bigricetea <br>本欄逢周一刊出</p></body></html>