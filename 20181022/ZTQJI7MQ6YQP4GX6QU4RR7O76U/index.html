<html><header><meta charset="utf-8"><title>再教育營，林鄭有得諗 - 陳也</title></header><body><h1>再教育營，林鄭有得諗 - 陳也</h1><p>各位靠父幹仍然在2046年前上唔到車的港人，有冇見過以下的絕世筍盤：「設有電視、冷氣、廁所與淋浴間，提供免費營養飲食，建有籃球、排球、乒乓球等設施，閱覽室、電腦室、放映室等文化場所，經常舉辦演講、徵文、歌舞和體育比賽，提供專業心理諮詢……」<br><br>冇眼花！你猜測係林鄭明日大嶼的願景嗎？近磅了，此乃新疆自治區主席替「旗下」的「再教育營」省招牌，雖然再教育營前頭加上「去極端化」字眼，但無損內裏「生活豐富多彩」（主席形容）。老實講，林鄭無理由唔借鏡，明日大嶼發水千七公頃，拎七百公頃用作明日大嶼再教育區，永遠住唔起新加坡鞋盒屋的廢青，明知老竇唔係祠堂都可以高價賣斷的鄉紳，思前想後，主動申請，全家入營，洗了底，申請政府工肯定過骨對不對？將來有機會做埋「陳健康二世」或者西環契仔女，前途錢途盲嘅都知會好過刀仔鋸樟樹的老馮。喔喔，你說新疆那個其實係集中營？安啦，明日大嶼人工島不一樣，集中的都是為一國一制奉獻的新香港人。林鄭標榜能容納110萬，嘩，多過新疆的一百萬。型啊營！</p></body></html>