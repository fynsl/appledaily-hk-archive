<html><header><meta charset="utf-8"><title>中環在線：衍生出通告話同華融無關係 - 李華華</title></header><body><h1>中環在線：衍生出通告話同華融無關係 - 李華華</h1><p>話說上星期股壇長毛David Webb發文公開咗個新謎網26，見到上年謎網公司嘅下場，今次被點中嘅公司當然急不及待出嚟否認啦，除咗最快手嘅中國軟實力（139）之外，位處於新網邊皮嘅衍生（6893）都出通告話同華融（2799）無關係㗎，大家唔好點錯相咁話。<br><br>查實衍生榜上有名嘅原因，全因神秘南京富商季昌群旗下豐盛（607）上年入股22.86%，而季昌群買豐盛隻殼時，季總其他刁都偶有見到華融身影，咁就扯上關係。<br><br>咁衍生主席彭少衍有冇因為咁嬲嬲豬呢？佢就話冇，對上一次見面係四、五個月之前，出席對方內地旅遊項目開幕，佢仲話季昌群好少插手公司事務咁，決策都係由董事局自己做，當初認識係由中間人穿針引線，大家都對發展中藥有興趣，謎網26之後，共同發展項目都會繼續，關係不變。<br><br>李華華<br>mailto:LiWaWa@AppleDaily.com</p></body></html>