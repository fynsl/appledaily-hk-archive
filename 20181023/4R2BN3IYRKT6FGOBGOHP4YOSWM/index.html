<html><header><meta charset="utf-8"><title>魚樂無窮：仲未追貨買乜好 - 唐牛</title></header><body><h1>魚樂無窮：仲未追貨買乜好 - 唐牛</h1><p>內地金融機構官員手口並用唱好股市，A股承接上周五強勢，噚日再搶高4%，創兩年最勁升幅，兼成功收復熔斷底，氣勢一時無兩。點解可以咁勁抽？險資入市、企業回購、減印花稅真係咁有用？會否落實其實冇人知，更遑論實質效用，不過，大量定心丸成功挽回股民失去已久的信心，刺激資金重新入市，且看這個反彈可以去到幾遠。<br><br>這邊廂港股亦非常靚仔，恒指最多升近700點，剛好回補了10月11日的下跌裂口，短期有力上撲20天線26500點水平。留意成交大增至1,144億元，除了短炒資金重新入市外，動力也來自淡友平倉，始終指數10月由28000點掟落嚟，足足插了3,000點，如今投資氣氛好轉，先行食糊十分正常，反彈力度亦因而更強勁。<br><br>呢兩日買貨幾時食糊好？我會建議最遲周三點都要計一計數，當日乃港珠澳大橋通車日子，今日則會舉行開通儀式，市傳國家主席習近平會親身到賀，氣氛上利好中港股市，趁機落一落袋好合理。<br><br>至於仲未買貨嘅，留意你已慢人哋十拍，先機已失，只能小注怡情，博落後股份後來居上，當中銀娛（027）可望受惠港珠澳大橋通車，騰訊（700）圖表亦有轉強迹象，值得留意。<br><br>唐牛<br> http://fb.com/tongcow88 <br>本欄逢周二、四刊出</p></body></html>