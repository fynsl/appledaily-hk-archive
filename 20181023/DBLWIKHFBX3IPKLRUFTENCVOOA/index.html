<html><header><meta charset="utf-8"><title>財路：雞仔注候低買海通 - 錢雋</title></header><body><h1>財路：雞仔注候低買海通 - 錢雋</h1><p>海通國際（665）逢關過關，講緊係質穿近三年橫行平台，再質穿埋熔斷底，預估PB跌到史上最平，再跌就雞仔注。<br><br>海通由今年頭6.16元到家陣2.60元，累跌咗58%，由2015年大時代9.2元計，累跌72%。海通2014年同2015年，先後三次供股，最低一次供股價2.55元，最高3.8元，海通上周低見2.25元，低過晒呢三次供股價。<br><br>場內專業預測，海通2018年到2020年EPS 0.39元、0.49元同0.59元，預測PE6倍、4.8倍同4倍，預估PB0.49倍、0.45倍同0.4倍。海通上市以嚟，最低PB見2008年金融海嘯期0.47倍，預估PB比歷史低位仲要低。<br><br>家陣魚缸乾晒塘，所有板塊死晒火，但咁睇，海通到今年6月尾，海通IPO，位列香港喺所有投行名列第三，按股權融資數量計，香港排名第五。債券融資方面喺高息美元債券發行市場方面，海通喺全球金融機構當中，按債券融資金額和發行量計，都排名第一。<br><br>又海通啱公佈，旗下美國子公司海通國際（美國）開展美國市場業務，成為納斯達克交易所，首間中資背景做市商。講競爭力，海通喺行頭內唔削，橫風橫雨過後，海通應該彈出。<br><br>海通今年調整以嚟，雖然插嘅幅度唔細，但有迹可尋，整個下降通道，成組下降通道底喺1.8元，海通再插，配合RSI多底背馳，可以細細哋一注博反彈先，上番通道頂2.4元，講緊升33%，海通後年PB都係0.4倍，相對本身過往PB，依然係史上最殘。又海通噚日成交近4,000萬股，除非有目的性收集，博反彈，至緊要隻股有turn。<br><br>錢雋<br>細價股專家<br>本欄逢周二刊出</p></body></html>