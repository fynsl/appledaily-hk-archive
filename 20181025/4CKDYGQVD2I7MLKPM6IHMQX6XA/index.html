<html><header><meta charset="utf-8"><title>敵意收購高息REIT - 左丁山</title></header><body><h1>敵意收購高息REIT - 左丁山</h1><p>前一輪睇到有報紙頭版廣告：致：春泉地產信託基金單位持有人……呢類財經廣告，內容沉悶，全是金融術語，普通讀者一定冇心機睇，就算好奇而睇吓，亦會睇到一嚿雲，唔會明白。呢類廣告，左丁山三十幾年前起草時，要同律師傾好多次，再三修改，先至可以發稿。依家呢，除非有關自己利益，一定唔會睇。<br><br>點知揸住一啲REIT（地產信託基金）收息嘅沙田陳太突然來電問：「你知唔知道乜嘢係春泉信託？」我唔知嘅？考起，自己住得背，亦未聽過，亦無興趣追查。但蘋果日報財經版在8月16日有料到喎，一篇短文講大基金恩怨，提及「太盟」敵意收購「春泉」嘅基金。「太盟」嘅大舵手叫做單偉建，引起左丁山八卦心態，中大崇基學院有一位知名校友單偉豹，佢嘅細佬單偉彪，都係建造界名人，呢位單偉建唔通係佢嘅三弟？畢竟單不是大姓吖嘛。於是打電話問幾個中環人，佢哋話非也，呢位單偉建係內地人，係海歸派。於是上網一查，係噃，此君畢業於對外經濟貿易大學。舊金山大學MBA，柏克萊博士，做過世界銀行，華頓學院教授，來頭好猛啫，其他唔使再講咯，總之係海歸派知名ibanker及基金名人。<br><br>如此精通財政嘅猛虎，竟然不請自來，一聲唔該事先毫無風聲就搵UBS（瑞銀）做財務顧問去狙擊日本人控制及管理（蘋果日報資料）嘅春泉（Spring REIT），自然係鳳凰無寶不落。於是第一次翻查呢間春泉嘅資料，有乜咁吸引，令大鱷垂涎呀？一睇，原來道理幾簡單，呢隻1426嘅52周高低價係4.3至2.09，五十天平均線係3.481，UBS出廣告後，十天平均價係3.94，皆因要約（offer）出價4.83，比9月24日收市價3.00高出61.7%。消息出咗之後，春泉信託單位價急升，10月16日收市報3.6，息率6.13%，市賬率0.619。換言之，太盟基金係趁股市大跌，REITs板塊因利率上揚而下跌嘅時候，吼準時機獵食，本來每單位3元，以4.85元收購全部單位，可以賺到乜？咁就要睇吓春泉有乜資產。蘋果日報指春泉在北京中心區有兩幢優質物業，收租穩定。左丁山再問吓人，熟悉北京嘅朋友話，春泉其實幾似冠君2778，冠君有花園道3號及朗豪坊，係人都知係靚物業，春泉在北京亦有兩幢類似商業大樓，過去每單位派息0.236，作價3.00元時，息率有7.86厘，當時唔識，唔買走晒寶，依家睇太盟一定係收齊所有信託單位之後就將春泉退市（Delist），然後拆骨，以市價分售兩幢大廈，賺其資產衍生價值；或者當作平價買入兩幢優質大廈，作長期收租唔駛分畀小股東，於是小股東出售單位就有即時收益，但失去長期高息！</p></body></html>