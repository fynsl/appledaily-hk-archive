<html><header><meta charset="utf-8"><title>隔牆有耳：元秋派靚餅立會冇飯食？食cake啦！ - 李八方</title></header><body><h1>隔牆有耳：元秋派靚餅<br>立會冇飯食？食cake啦！ - 李八方</h1><p>立法會大會每逢星期三、四都會由朝到晚開會，為咗令議員唔使餓住個肚，秘書處通常會喺宴會廳為議員安排午餐同晚餐。</p><p>常提早休會　取消晚餐服務</p><p>唔知係唔係因為梁君彥做主席後經常提早休會，議員可以唔使開會開到深夜，仲可以趕到返屋企食飯，令到晚餐需求量好低，結果秘書處今年度開始，決定取消晚餐服務。<br><br>經常會去宴會廳食晚餐嘅民建聯蔣麗芸Ann噚日就大呻，冇咗晚餐服務好唔方便，如果當日8點先完會就會等到好肚餓，雖然宴會廳冇咗晚餐服務，但都無損元秋心情。佢噚日就請立法會傳媒食餅，順便介紹佢新聘請嘅一眾「蔣毛毛」，佢話新上任嘅「蔣毛毛」畀咗好多意見佢，一入職就幫佢拍攝咗唔少短片，成績令人滿意，所以派餅益街坊喎。<br> <br>不過元秋又唔使咁擔心會餓親，因為配合取消提供晚餐服務，秘書處亦將五樓咖啡閣延長服務時間，如果元秋、甚至其他議員真係肚餓，仍然可以去咖啡閣醫肚，而呢個服務亦可以令議員夜晚即使要醫肚，亦唔使離開立法會大樓，即使議事廳入面唔夠法定開會人數，要call人返去開會，又或政府要箍票，都唔怕議員趕唔切返嚟開會。<br><br>李八方</p></body></html>