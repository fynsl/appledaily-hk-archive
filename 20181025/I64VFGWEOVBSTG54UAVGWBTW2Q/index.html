<html><header><meta charset="utf-8"><title>中環在線：康宏獨董一年未夠已辭任 - 李華華</title></header><body><h1>中環在線：康宏獨董一年未夠已辭任 - 李華華</h1><p>受官司困擾又停牌中嘅康宏（1019），今年1月委任資深賓架宦國蒼做獨立董事，但一直未就任命刊發公告，亦未有提供宦嘅履歷，等咗九個月，康宏噚日終於為此事出通告，順便講埋，宦國蒼因須投放更多時間喺其他事業，周一已辭任獨董了。<br><br>康宏終於提供宦國蒼嘅履歷，當中特別提到，康宏執董吳榮輝與宦國蒼都係博智資本旗下Primus Pacific 董事。博智資本係一間私募股權公司，此前曾經營一間私人資本基金。<br><br>博智最為人所熟識，就係2009年聯同中策（235）競投AIG旗下台灣南山人壽，後來被質疑背後資金嚟自「內地神秘大鱷」肖建華，交易被台灣當局反對而告吹。<br><br>康宏披露，基金自2010年起一直處於閒置狀態，正進行清算，絕大部份資產已進行分配。由於吳榮輝自2010年起，並無積極參與博智資本嘅營運，公司認為，吳榮輝與宦國蒼之間並無重大交易，相信宦國蒼可獨立履行獨董職責。<br><br>可惜吖，一年未夠，宦國蒼又因為其他事忙而唔做獨董了<br><br>李華華<br>mailto:LiWaWa@AppleDaily.com</p></body></html>