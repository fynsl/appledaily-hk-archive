<html><header><meta charset="utf-8"><title>林鄭睇死下一代山窮水盡 - 陳也</title></header><body><h1>林鄭睇死下一代山窮水盡 - 陳也</h1><p>林鄭口中不斷擺上枱，愧對左愧對右的下一代，他們點睇明日大嶼？<br><br>有後生仔估算，人工島向廣西採買大量海沙，未計超支，六百億走唔甩。明知刮沙都無力，有你冇你，一夠18歲就去申請公屋。政府不是叫過選民，袋住先嗎？後生仔將目標訂在2032年落成的人工島公屋。政府請客，後生仔的父母和很多納稅人勒緊褲頭付鈔，年輕人想分一杯羹，唔通等地產商大發慈悲？或者自己玩點心紙遊戲，願景點心紙變出地契？算吧啦，後生仔的成年希望是搵到唔使納稅的慢活生仔方式，申請上樓，當係買六合彩。接着登記做埋選民。選民與候選人，被DQ的機率，在689和777中間，已經無優化空間了。同輩友儕間互賭一下，被DQ選民資格先，抑或上到樓先？繼選舉主任之後，房委會被授權，單憑一個主任，堅稱對閣下的申請不信納。命運自主，樓都剝奪！下一代敢反對政府嗎？喔，夠薑網絡欺凌特區的First Woman？公民權和公屋權，即釘！<br><br>林鄭睇死下一代山窮水盡，明窒大嶼，只係死剩把口。自恃唔會被抑鬱的林鄭，膽更大了。如果沙膽可以填海，林鄭會第一個跳下去！</p></body></html>