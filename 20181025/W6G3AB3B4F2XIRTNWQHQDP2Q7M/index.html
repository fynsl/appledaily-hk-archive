<html><header><meta charset="utf-8"><title>【娛樂人物】「係梁家樹個女壓力更大 」梁靖琪求變自救</title></header><body><h1>【娛樂人物】「係梁家樹個女壓力更大 」<br>梁靖琪求變自救</h1><p>梁靖琪（Toby）背負父親為無綫前高層梁家樹的壓力，經歷過一段失敗婚姻。從前她會歸咎於鬼妹仔性格，令好事變壞事。由被人鬧又肥又醜，到不堪入耳的留言，她已經麻木，以為已成定局。改變從踏出無綫大門開始，近日她演出網劇時少了浮誇，多了一份驚喜的踏實，她自言蛻變源於「自己都唔救自己，冇人可以救到我」。<br>撰文：何慧斯<br>攝影：沈健程<br><br>以往在搜尋器只要輸入「梁靖琪」或者「Toby」，見得最多的是緋聞及負面新聞，不少評論都是揶揄她父親是前無綫高層梁家樹，無論演技有多差、如何沒有觀眾緣，都不會影響她演出機會云云，情況維持到Toby前年離開無綫。</p><p>冇晒自信心</p><p>現年35歲的Toby早前在尖沙嘴接受本報訪問，在網劇《蝕日風暴》中她最大蛻變是多了一份踏實，她說：「我以前成日話唔會俾呢行改變到我，我就係我，但係原來唔係話自己覺得OK就得，事實係有好多人睇到第一眼就會有好多批評。嗰陣俾人鬧到冇感覺，話你醜、話你肥已經好小事，其他鬧嗰啲係唔出得街，冇一套劇係唔會冇人話，就算係唔係真嘅緋聞都俾人話，話到都唔知自己做緊啲乜嘢，冇晒自信心、冇晒方向。」<br><br>Toby表示當時非常不開心，更負氣的跟朋友說「自己已經返唔到轉頭」，一世被睇死，但世事無絕對，她說：「我都有問過自己仲做唔做呢行，反正我都唔討好，不過人係要有轉變，由唔敢聽到去聽啲批評，覺得係要長大，係咪某啲嘢俾人誤會？又或者係好多以前嘅嘢扣咗分？可能真係喎，試過有人話唔好再話係一個鬼妹仔，呢個唔係藉口，原來係呢種性格累事，令到成件事變得唔討好，咁真係要去改，如果連我自己都唔救自己，冇人可以救到我。」</p><p>放低一啲嘢</p><p>結果Toby離開無綫，希望給一個尋找自己的機會：「我開始去健身，去做wedding planner，開始改變自己生活、思想同狀態，好感謝身邊人畀機會去重新睇我。人大咗，無論係事業或感情上令我轉變好多，更加識得處理某啲角色，最重要係冇咗『你係梁家樹個女』，要點樣點樣嘅負擔，真係冇咗，喺呢段時間，我放低咗一啲嘢，原來放開咗係咁舒服。」<br><br>問到可以放下的原因，Toby說：「講真，有邊個就算爸爸媽媽做呢一行都可以好犀利？其實壓力係更加大，我永遠都係梁家樹個女。」問爸爸可會開心見到她的轉變？ 她笑說：「唔知呀，不過我相信任何父母都唔想見到仔女有負面新聞，聽到有人讚，爸爸會喺個心笑出嚟，有人認同自己個女喎！可能呢十幾年嚟冇人覺得我真係好喎，當唔好時候，做乜都唔好，到今日有少少認同，好感觸。」<br><br>髮型：Michael Lam of Beijing hair culture <br>化妝：Frances Ho<br>場地提供：My Day-My Seasons四季薈</p></body></html>