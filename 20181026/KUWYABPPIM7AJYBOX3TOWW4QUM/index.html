<html><header><meta charset="utf-8"><title>隔牆有耳：麥美娟帶B亮相：爸爸係MC興 - 李八方</title></header><body><h1>隔牆有耳：麥美娟帶B亮相：爸爸係MC興 - 李八方</h1><p>立法會噚日傾增加法定侍產假嘅法案，老實講，勞資雙方嘅立場都相當清楚㗎喇，到底有咩方法可以喺咁漫長嘅辯論中突出自己呢？工聯會麥美娟Alice有計！未婚嘅佢發言嗰陣，竟然抱住個「BB」母子亮相，真係此子何來問句妻。</p><p>真傳汗味　陸頌雄「供奉」</p><p>雖然個BB真係幾趣致，可惜唔係Alice親生嘅。Alice話呀，其實呢個係王國興嘅BB嚟㗎，事關以前MC興做議員嗰陣，講親侍產假就帶埋呢個BB出嚟，就連去遊行都行孖咇，個BB查實仲有啲MC興嘅汗味……<br><br>Alice仲爆料話MC興冇做議員後，工記兄弟陸頌雄就將BB「供奉」喺議辦，既然今次又講侍產假，佢咪帶BB再出場。之不過呢，睇返Alice抱BB嘅方法，確實係相當之好……嘅反面教材，咁又難怪嘅，始終Alice冇乜經驗。佢笑笑口話「係㗎」，佢連自己啲姪仔姪女都唔多抱，同佢哋玩就多。</p></body></html>