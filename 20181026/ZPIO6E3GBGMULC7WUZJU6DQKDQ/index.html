<html><header><meta charset="utf-8"><title>中環在線：不怕港交所范駿華又申任獨董 - 李華華</title></header><body><h1>中環在線：不怕港交所<br>范駿華又申任獨董 - 李華華</h1><p>好多人都話呢，上市公司獨董係優差，一年袍金至少廿萬，做十間就200萬元，所以都有唔少「獨董王」，最出名係立法會議員石禮謙，身兼16間上市公司獨董。為解決「獨董王」問題，港交所早前修例，列明同一人同時最多擔任6家上市公司獨董，明年1月1日起生效，候任獨董任職第7家或以上上市公司獨董時，要向港交所解釋。<br><br>不過，有上市公司似乎唔怕麻煩，講緊嘅係新股星宇控股，呢間公司係福建省燒結釹鐵硼磁性材料生產商，剛遞交主板上市申請，公司委任前全國人大常委范徐麗泰個仔范駿華擔任獨董。</p><p>做埋星宇夠十間</p><p>資料顯示，范駿華目前已擔任9間上市公司嘅獨董職務，包括莊士中國（298）、中國新華電視（8356）等。做埋星宇就十間嘞。唔知佢怕唔怕被人話佢挑戰港交所呢？<br><br>范駿華今年39歲，係泛華會計師行合夥人。最為人所認識係佢年初入稟區院控告其大埔逸瓏灣鄰居，指飼養嘅狗兒造成滋擾、影響佢單位價值，遭法官勸喻進行調解。<br><br>李華華<br>mailto:LiWaWa@AppleDaily.com</p></body></html>