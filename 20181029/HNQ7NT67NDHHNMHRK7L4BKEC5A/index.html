<html><header><meta charset="utf-8"><title>隔牆有耳：吳錫輝爆料　阿松會考唔夠分　靠眼淚留喺英華 - 李八方</title></header><body><h1>隔牆有耳：<br>吳錫輝爆料　阿松會考唔夠分　<br>靠眼淚留喺英華 - 李八方</h1><p>今年係傳統名校英華書院200周年校慶，校方為咗大事慶祝搵埋一班名人校友聚首，為200周年主題曲《天地人》拍攝MV。唔講唔知，前財爺梁錦松同前副廣播處長吳錫輝原來係同班同學，噚日趁住拍攝MV，吳更大爆阿松中五會考後唔夠分升讀原校，淚灑籃球場被副校長發現，最終成功入返中六，阿松都話如果唔係副校長收留佢，都唔可以有今日成就呀。<br><br>今次英華200周年校慶都可以話係名人齊集，政界方面有胡官胡國興、前財爺梁錦松、個人資料私隱專員黃繼兒、前政制及內地事務局副局長陳岳鵬等，而演藝界方面就有歌神Sam Hui許冠傑同埋DJ黃志淙。</p><p>為英華200周年拍MV</p><p>阿松接受吳錫輝訪問時，俾吳大爆佢中學會考成績唔好，怕讀唔到中六而淚灑籃球場。阿松亦都坦白承認，原來佢會考得兩科C，本來無緣喺英華升讀中六，結果副校長發現佢喺籃球場喊，了解情況後就收返佢入讀中六。之後佢當然「知死」，發憤讀書終於拎3A入讀港大，佢話當日唔係英華收留都入唔到港大，令佢繼續向上發憤。 <br><br>而私隱專員黃繼兒就係中六先入英華，佢話當時好多同學屋企環境都唔好，所以會一齊喺班房留宿，而佢印象深刻嘅就係當年邀請女學生返學校開Party，竟然俾校長用手隔開，唔畀佢哋太親密。<br><br>今次為咗慶祝英華200周年，校方就搵嚟許冠傑唱作校慶主題曲《天地人》，而未來更加會同香港郵政發行「英華書院二百周年校慶郵票小型張」，仲會有歷史展覽㖭。<br><br>李八方</p></body></html>