<html><header><meta charset="utf-8"><title>大棋局：我們活在甚麼周期 - Mr. Tregunter</title></header><body><h1>大棋局：我們活在甚麼周期 - Mr. Tregunter</h1><p>煎釀有三寶，紅腸、矮瓜、鯪魚球。經濟周期都有三寶，基欽、朱格拉、康德拉季耶夫。三者表代經濟周期長短，睇名就知道。基欽周期就係短周期，3至5年（平均40個月）；朱格拉周期為中周期，約10年；康德拉季耶夫周期為長周期，48至60年（平均50年）。<br><br>我們現時的貨幣體系，係美元體系，而且係無錨美元體系。一個重要年份：1974年，布雷頓森林體系瓦解，係無錨美元體系誕生的年份。貨幣乃經濟之血液，現時的經濟格局，由利率，到風險，乃至估價，即建基於這套貨幣體系之上。經濟長周期係60年的話，現時至2034年，很大機會進入這波周期最後階段。而這10幾年，也就係行到水窮處，坐看雲起時嘅時代。<br><br>尼古拉．康德拉季耶夫為蘇聯經濟學家，當時共產黨構擬五年計劃，即嚟緊五年搞乜。康德拉季耶夫研究西方主要資本主義國家，得出資本主義發展有路捉，大約48至60年為一個長周期。一個周期內分三個階段，最初為衰退期，經濟下行尋底；第二階段為投資期，經濟見底後大量投資，帶來一波繁榮；第三階段為過度建設期，投資完要找數發覺圍唔到皮，經濟開始混亂，反反覆覆，然後再進入衰退。</p><p>2030年後是AI時代</p><p>奧地利經濟學家熊彼得，總結前人各種論述，以「創新」去解釋經濟周期變異之動能，即過去提及的創造性破壞（creative destruction）。其中佢將康德拉季耶夫周期總結為三個時代，第一時期為1783到1842年的工業革命時代；第二時期為1842到1897年的蒸汽與鋼鐵時代；第三時期為1897年開始的電氣、化學與汽車時代。熊彼得1950年過身，第三時期何時完結？有專家指進入20世紀已經係第四時期，即石油時代；而70年代起為第五時期，進入信息產業時代至今。如此，則2030年左右，也就係信息產業時代落幕，緊接而來的，相信就係各大國現時較勁的AI、機械人時代，這從中國製造2025、德國工業4.0等國家級計劃可看到。<br><br>中文「世」字係由三個十字組成，所以許慎《說文解字》話30年為一世。而中國人以天干地支紀年，亦以60年為一個循環。30年其實就係一代人，60年為兩代，兩代過後，物是人非。內地研究周期的經濟學家周金濤，過身前預言大宗商品周期，2015年見一次底，2019年會再見一次底，然後橫行熊市10年至2030年左右，按現時環球局勢發展，相信很大機會再中。<br><br>Mr. Tregunter<br>本欄逢周二刊出</p></body></html>