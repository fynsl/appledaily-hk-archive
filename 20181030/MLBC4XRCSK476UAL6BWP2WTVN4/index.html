<html><header><meta charset="utf-8"><title>隔牆有耳：「明日大嶼」 爆罵戰　卿姐：我俾陳健波欺凌 - 李八方</title></header><body><h1>隔牆有耳：<br>「明日大嶼」 爆罵戰　<br>卿姐：我俾陳健波欺凌 - 李八方</h1><p>「明日大嶼」1,700公頃人工島計劃觸發爭議，特首林鄭月娥早前話自己因此與藝人劉德華同受網絡欺凌，估唔到近日又有另一受害人！政府預計明年上半年向立法會財務委員會申請前期研究撥款，財委會主席陳健波日前發表「反填海是歷史罪人論」，揚言可以喺十幾粒鐘通過撥款，因此同曾經做財委會主席嘅民主黨劉慧卿隔空對罵，陳健波甚至拍片反擊卿姐，政界成地花生殼，卿姐噚日喺網台節目談論事件時笑稱被陳「欺凌」，指自己批評陳喺政府未向立法會交文件前已就辯論時間設限，反而被指摘，「整乜啫，大家變咗奴才啊？」</p><p>不滿為填海辯論時間設限</p><p>卿姐話當年擔任財委會主席時，前運房局局長鄭汝樺為咗興建高鐵申請撥款，都向佢表示希望開40小時會議，「我都話咩話？」但對方表明議員「好多嘢講」，希望畀夠機會議員發言，卿姐認為呢個做法先正當，等議員「講到我唔講」。<br><br>作為過來人，卿姐話財委會主席要捍衞立法會同財委會嘅尊嚴，而唔係作為政府嘅強大支持者，特別覺得相關項目具極大爭議，以及仲未經其他事務委員會討論，咁情況下已向政府示意毋須擔心，畀10幾個鐘會議時間討論就可通過，認為咁講係「荒謬及可恥」。雖然意見不同，但唔代表唔可以同場辯論，卿姐笑稱已邀請陳健波出席佢嘅節目，或者屆時會有更多火花。 <br><br>李八方</p></body></html>