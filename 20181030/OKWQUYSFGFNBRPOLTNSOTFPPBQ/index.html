<html><header><meta charset="utf-8"><title>【馮仁昭四圍超】《無雙》跑出15億票房發哥開戲　再拍莊文強</title></header><body><h1>【馮仁昭四圍超】<br>《無雙》跑出15億票房<br>發哥開戲　再拍莊文強</h1><p>周潤發、郭富城、張靜初、馮文娟、廖壠智同導演莊文強等噚晚喺銅鑼灣出席電影《無雙》慶功宴，截至前日，香港票房已經累計超過3,100萬，內地上映30日票房過咗12億人民幣，全球票房超過15億。慶功宴上，大會就準備一張面額15億元嘅巨型大鈔，畀發哥同城城簽名加持。發哥話：「導演細細個已經迷戀我，佢細個屋企開戲院，睇咗我成100次，發嫂叫佢唔好行咁埋，鍾意就得，唔好掂我。」</p><p>發哥受訪時話開心到幾晚瞓唔着，仲話劇本係莊文強編劇十年嘅努力，又話票房唔係靠演技，係靠跑返嚟，發哥話：「東跑跑，西跑跑，大媽跟我跑。去宣傳好似跑山咁，跑陽明山、飛鵝山、奧運村。就嚟變香港阿甘。」</p><p>城城每年影全家福</p><p>問到發哥會唔會唞吓，佢話：「太太推得我好急，12月會再開戲，都係莊文強編劇，其他之後再講。」至於莊文強就話：「個古仔其實係發霉腐乳，票房我唔識估，內地票房好奇怪，有新戲上時，我都排第二。」至於會唔會拍續集或者前傳，導演話要先搞發霉劇本，但好大機會原班人馬再合作。</p><p>上周五53歲嘅郭富城，講到生日願望：「生日願望身體健康，拍更多更好嘅電影畀大家，要多啲突破。」提到日前罕有發放全家福，城城話：「結婚有咗小朋友，家庭聚會比朋友聚會更多，好樂意每年影全家福。成家立室之後，去到人生另一階段，工作比以前更有動力，想做得更好，更專注冇雜念，成長過程係一個好嘅上天安排。」<br>撰文：馮仁昭</p></body></html>