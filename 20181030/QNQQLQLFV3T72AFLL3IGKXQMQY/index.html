<html><header><meta charset="utf-8"><title>空置稅困擾豪宅 - 左丁山</title></header><body><h1>空置稅困擾豪宅 - 左丁山</h1><p>地產集團董事T請吃午飯，係一年一度，旨在交流時事及經濟意見。做地產噃，一開口就係講填海，而唔係目前地產市道。左丁山立場清晰，支持填海，地產T聽得唔順耳，聲言反對，大體理由與一啲本土關注組差唔多，就係話要政府先搞棕地農地，至於高爾夫球場呢，商界幾乎一面倒同聲反對收回高球場嘅，唔駛討論嘞！但點解有啲商界人士，特別係地產界人士，也反對填海呢？理由唔駛講咁明嘅，正是人不為己，天誅地滅（左丁山讀書時從金庸社論學到嘅道理），如果我做麵粉廠，我邊度想有人在我工廠隔籬開多一間比我大十倍嘅麵粉廠呀。<br><br>中原地產老闆之一施永青係要畫公仔畫出腸，在am730專欄直指最反對填海之派系就係環保派、民粹政客以及地產商人，其中尤以地產商在幕後反對得最落力。一啲simple and naive分析師以為搞填海係明益地產商，涉及利益輸送，唔該讀多兩次施永青嘅大作。要記住，一聲話填海啫，山頂豪宅地皮立即流標，點解咁啱嘅呢？一來係地產商恐怕他日真係填海，土地供應大增，買地自然小心好多，二來呢？碰啱有此招標時機，向林鄭表明態度都係合乎常理嘅情況啩。<br><br>文輝道究竟入標價若干，目前不知，左丁山素來反對公地不拍賣而招標，林鄭做發展局局長時，公開拍賣改為招標，實在與最佳管治行為嘅公平、透明度標準背道而馳，間接助長地價炒作，帶動樓價上升。假使文輝道係公平拍賣嘅話，我地可能會知道地產商出價出到四萬蚊一平方呎就縮手，政府拍賣官不滿意，認為不及底價而收回。如果這是真的，地價一定有負面反應。特區政府口口聲聲講沒有高地價政策，但同時特首又再重申，絕不賤賣土地。你認為有無矛盾呢？地產T話投標文輝道者不多，出價最高者聽聞遠遠不及政府底價每呎6萬元。講講吓，地產T飲咗兩杯紅酒之後，就話空置稅令佢失眠。「平價納米房」預售，就話可以一Q清袋啫，有啲在山上嘅獨立豪宅就好難一次過賣晒，經常需時間逐間屋賣，隨時賣足兩年。所以空置稅實際上對豪宅幾有殺傷力。咪有人話安排短期租約，短到兩個月都有嘅，地產T話呢啲方法冇乜大作用，管理麻煩到極，豪宅特別難以短期出租嚟避過空置稅，呢招對壓抑樓價無用，只係傷及地產商啫！</p></body></html>