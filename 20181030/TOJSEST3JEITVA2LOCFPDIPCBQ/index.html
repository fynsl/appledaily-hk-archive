<html><header><meta charset="utf-8"><title>金手指：地產經紀係瘟神時 - 孫柏文</title></header><body><h1>金手指：地產經紀係瘟神時 - 孫柏文</h1><p>作為盡職嘅財演，孫柏文係鍾意周街行時，停喺啲地產代理店櫥窗出面望，從中偷師。我多年來用嘅「一注獨贏」、「不問價追」，泊喺佢哋嘅「窮人恩物」、「好過打劫」等旁，即見高低。<br><br>當然，如果大家同我一樣，都有呢個企喺度望地產代理廣告嘅習慣，相信歷年來都被「見到你衝出來」嘅經紀，攞咗whatsapp聯絡號碼。<br><br>不過，除非你係真用家要買賣樓，好多時收到啲經紀嘅spam訊息，除咗block，唔知點做。<br><br>我係咁樣指示啲spam人經紀：「現價買樓真係冇興趣，不過如您他朝見到啲有十厘租金回報嘅樓放盤，就一定要記得搵我。而如果您再寄嘢畀我，關於一啲冇十厘租金回報嘅盤，無辦法，我會block您。」<br><br>不過地產經紀十個有九個都會唔理我嘅說話，照spam，迫我block。淨番嗰一個，就見字回：「孫生，十厘？唔好玩啦。如果你有咁嘅盤，不如你介紹番畀我！」<br><br>我就會話：「唔知呢啲十厘盤幾時出現，不過我明白您點解會咁答。我只希望，當周街啲物業有十厘租金回報時，您仲做呢行。到時如果仲做緊，全世界會當您係瘟神，不過我承諾，我到時一定當您係財神咁看待。」<br><br>之後，whatsapp就會出現兩個藍剔，佢哋就唔會再覆我。點解呢？<br><br>孫柏文<br>獨立股評人<br> http://fb.com/shuen <br>本欄逢周二刊出</p></body></html>