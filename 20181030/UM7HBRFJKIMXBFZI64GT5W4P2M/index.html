<html><header><meta charset="utf-8"><title>財路：資策勝在優質項目多 - 錢雋</title></header><body><h1>財路：資策勝在優質項目多 - 錢雋</h1><p>美國加息，地產股又係冇運行，但加息有盡時，加埋睇得見將來，唔見得有大量土地供應，尤其優質靚地賣少見少，睇位兜資本策略（497）。<br><br>資策由4月時高位0.57元，到家陣短短半年，累跌咗47%，相對今年3月尾經重估後NAV1.9元，折讓咗84%。又資策同期連有擔保票據在內借款103億元，相對資產總額39.8%，又以重估股東權益190.8億元做參考，資策同期淨借款比率，得26.4%，安全到爆。<br><br>家陣美國加息，樓市吹淡風，但咁睇，資策啱過咗2018年度（3月尾），確認應住物業合約銷售權52.4億元，同期未確認入賬合約銷售額，應佔權益39億元，保障到資策嚟緊日子成績單表現。又加息周期唔會無休止，已經有分析估計，呢轉美國加息，去到下年結束，兼隨時掉頭QE。更重要係，喺新一期施政報告當中，好似滙豐報告所講，喺現成土地當中，農地轉換無重大更新，土地供應撥畀公共房屋比例增加，私人住宅供應短缺會加劇。係咪可以喺短期提供到大量供應，始終係問題，呢個情況下，中短線睇，對地產商特別係揸靚嘢地產商，係有優勢。<br><br>睇番資策，家陣揸住包括渣甸山白建時道、山頂道、中環些利街、尖咀亞士厘道項目，全部喺超筍地段，資策等另一潮肥仔增值。<br><br>呢轉資策再跟個市插，到2017年橫行區0.265元，估計已經有三底背馳，呢個位雞仔注先兜轉，當博反彈計，上番下降軌阻力0.32元，回報率20%，都有魚有肉，目標價PB，仲係得0.17倍，實情安全到痹。<br><br>錢雋<br>細價股專家<br>本欄逢周二刊出</p></body></html>