<html><header><meta charset="utf-8"><title>操盤手札記：搭國家隊順風車 - 割柑人</title></header><body><h1>操盤手札記：搭國家隊順風車 - 割柑人</h1><p>港股向來要睇中美股市面色，中美近排面黑黑，港股難免面青青。市大摩估計標指一兩個月內會再跌8%至10%，高盛則睇淡出現聖誕升浪嘅機會。事實上，無論中美企業，季績確係走樣。<br><br>周一，A股受股王茅台（滬：600519）季績跳樓式放緩拖累，跌2.2%；港股就靠過氣股王滙控（005）季績略好過預期撐住，升0.4%。過去一周，阿爺傾力救市，A股閃現國家隊入市維穩身影，但周一唔多見影，唔通諗住放寬回購頂得住。<br><br>國家隊係乜水？話說2015年中港股市大時代，7月爆發股災，中國證金公司打本5隻基金──招商豐慶、易方達瑞惠、嘉實新機遇、南方消費活力、華夏新經濟托市，被視為國家隊。不過，5隻國家隊基金，今年第二季開始減倉，剛發佈嘅第三季季報，更披露已經清倉！<br><br>國家隊沽貨離場，係咪跌市元凶？截至6月底，5隻基金持倉合共315億元人民幣；截至9月底，則全數清倉。換言之，上季一共沽走315億元股份，而且國家隊嘅貨，權重股居多。不過，睇股市表現，滬指第三季只跌0.9%，以低位計則跌7.1%，相比今個月已跌9.9%，未算好凶。<br><br>國家隊係咪唔再救市？據高盛早前起底，國家隊規模唔止5隻基金。該行將當年參與救市嘅金融機構，如中國證金公司、中央滙金公司等都計入，共有22隻基金，截至6月底，持倉合共1.5萬億元。另外，國家隊亦喺ETF駐紮，滙金曝光持倉達685億元，證金則近19億元。<br><br>對中國嚟講，股市穩定有經濟同社會意義，國家隊點會唔再救市。事實上，本月兩次大跌市，都見國家隊身影。想搭國家隊順風車搵食，可參考其資產配置，當中最重倉嘅依次係銀行、能源同保險股。不過，高盛提醒，國家隊干預活動只會帶來三個月功效。<br><br>割柑人<br>本欄逢周二刊出</p></body></html>