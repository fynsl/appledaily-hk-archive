<html><header><meta charset="utf-8"><title>中環在線：何猷龍破天荒發澳門元債 - 李華華</title></header><body><h1>中環在線：何猷龍破天荒發澳門元債 - 李華華</h1><p>小賭王、新濠國際（200）主席何猷龍（圖）今年相當活躍！先有旗下澳門新酒店摩珀斯（Morpheus）開幕，跟住又接連打開口牌話要進軍日本賭業，話至少投資100億美元，最新仲破天荒發行全球首個澳門元債！<br><br>今次發債嘅就係小賭王舊年成立嘅家族辦公室黑桃資本，啱啱成立一周年就出手，發行規模達20億澳門元（約2.5億美元）嘅「濠江債券」，為期兩年，票面息率3.1厘。老實講，規模就唔算太大，對何猷龍嚟講就濕濕碎，但就出位在係全球第一個以澳門元結算嘅企業債。<br><br>資料顯示，黑桃資本會喺大灣區，以至全球發掘更多元化嘅非博彩業務項目，包括房地產、消閒文化、醫療科技、環保等等，簡單講幾乎係全包宴。咪睇好似短短兩句，但其實囊括咗兩個重大元素，就係「大灣區」同「非博彩」，你都咪話唔醒目！<br><br>李華華<br>mailto:LiWaWa@AppleDaily.com</p></body></html>