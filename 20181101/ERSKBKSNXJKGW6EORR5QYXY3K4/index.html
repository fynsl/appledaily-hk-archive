<html><header><meta charset="utf-8"><title>五段戀情都被飛82歲謝賢一生瀟灑　最怕見白頭</title></header><body><h1>五段戀情都被飛<br>82歲謝賢一生瀟灑　最怕見白頭</h1><p>【娛樂人物】謝賢（四哥）縱橫娛樂圈66年，日前接受本報專訪，坦言一生五段戀情都是被飛的一方。被問戀情的死因時，四哥說得最多的是：「我衰鍾意玩。」說得輕鬆，也許是他舉重若輕，令他最感恩的不是兒子是大明星，反而是82歲的他擁有一頭烏黑秀髮，可以繼續型下去。<br><br>採訪：余燕儀<br>攝影：仇志德</p><p>謝賢早前在觀塘接受專訪，見他單手插袋、腰骨挺直型爆現身，更難得的是82歲高齡依然一頭黑髮，四哥說：「呢個真係多謝老天，同我一齊長大嘅人，有啲甩晒，有啲甩一半，有啲白咗，但我真係算好彩。」問到四哥keep fit之道，現在體重130多磅的他說：「成日去行山，起身做吓push up，朝早肚餓咪食碗麵，總之唔好食得過份。」希望長命百歲嗎？四哥的回答瀟灑到裂：「千祈唔好，長命百歲收尾嗰幾年難頂，瞓喺度等人嚟探我，『吓！邊個呀？哦！』咁咪弊！」</p><p>「我好專一」</p><p>四哥16歲入行，因高大靚仔專拍愛情片，被封為「風流小生」。對於這個稱號，四哥大呼冤枉：「我好專一，一生人到今日為止，得五個女朋友！」說時舉起三隻手指發誓。不過人年紀大了，記憶難免模糊，叫他細數情史，他帶點猶豫反問：「第一個係咪甄珍呀？」<br><br>其實四哥首位女友是嘉玲，他說：「嗰陣我哋一間公司，因為相處得耐有感情，個個認為我哋拍拖，我亦都接受，但我衰鍾意玩，有時出去打枱波、打牌，丟低佢。」對於分手一刻，四哥倒是記得很清楚，「後來佢撞到一個泰國仔，忽然同我講佢要結婚，我話你咪嫁囉，要結婚先話我知，唔要得落啦，佢哋結婚我都有去。」<br><br>之後四哥與蕭芳芳拍拖一年多，四哥歸咎兩人性格不合：「拍拖之後，覺得呢個女仔好好、好乖，鍾意讀書，佢叫我得閒讀多啲書，我話『玩都唔夠時間，你叫我去讀書！』咁之後，佢話『既然你咁，都唔係我需要嘅人，我哋就拜拜！』自己都覺得呢個女仔咁乖，而且佢同媽媽相依為命，咁我退出啦，十幾年後，佢有打電話同我傾偈。」<br><br>台灣影星甄珍是四哥首任妻子，四哥直言兩人離婚後沒來往：「上次佢嚟香港拍自傳，我係佢第一個情人同老公，佢搵我拍咗兩張相，好耐冇見佢啦。」 當年甄珍移情劉家昌，有傳對四哥傷害甚深，四哥淡然回應：「我唔記得咗啦，傷我乜嘢？」更反為舊情人講好說話：「我叫啲朋友嚟打牌，佢（甄珍）又戇居居喺房，整整吓佢無聊，當佢識到一個木木獨獨又幾靚仔咪變心。」</p><p>「五個都愛」</p><p>大家熟悉的狄波拉是四哥第四位女友，亦是第二任妻子。四哥愛拉姑持家有道，他笑說：「我成日掛住玩，拉姑好識做家務同照顧男人，我乜都唔使做，佢照顧晒，有時我打牌打到天光，又係衰我囉，總之呢個係上天安排。」上海姑娘CoCo是四哥第五位女友，兩人拍拖十三年，不過最後都分手。<br><br>問四哥最愛是誰？四哥說：「五個都愛，分開咗依然係朋友，我最安心，佢哋啲男朋友同我都係好朋友。」現在單身的日子會否好悶？四哥說：「冇咪冇囉，𠵱家已經唔同咗，上咗年紀好似我𠵱家咁嘅生活，對女人冇乜好大嘅心，朋友最緊要。一個人住咗幾十年，𠵱家你叫我娶老婆，我死畀你睇，可能咋！」<br>場地提供：Table 18@apm</p></body></html>