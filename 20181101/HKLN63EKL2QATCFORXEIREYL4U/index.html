<html><header><meta charset="utf-8"><title>大灣區創科 - 左丁山</title></header><body><h1>大灣區創科 - 左丁山</h1><p>肥仔K日常有幾份兼職，主要係做「文字工作者」，為人寫英文稿、演講詞、英譯中、中譯英及寫中文報紙專欄等，同時亦係一間科學園初創公司嘅日本市場兼職顧問，初創公司由史丹福大學畢業生創辦，造Smart Chips，聽講可應用在教育、教學、遊戲、會員咭（例如loyalty program積分咭）等等，至於點使用，肥仔K對左丁山講咗幾次，左丁山都係唔明，亦不求甚解。<br><br>史丹福校友有創業傳統，尤其是讀電機電子電腦科目嘅學生。惠普、雅虎、谷歌就是佢哋搞出嚟，改變世界的。現在香港追潮流，要搞創新科技，習近平南巡為港珠澳大橋開幕，指「大橋乃『國之重器』」，顯得高度重視，一啲建制派聰明人話，北京已將港澳大灣區界定為中國科技產業區，直接與三藩市灣區矽谷競爭，爭奪世界科技龍頭地位。中興雖然吃了美國悶棍，滿天星斗，但華為騰訊仍然係有實力公司，發展芯片以外新技術未必無爭勝希望，譬如在無人小航機，人臉AI識別系統呢兩方面，大疆與商湯已穩站世界前列，設廠於深圳，皆發源於香港（科技大學、中文大學），故此中央認為內地人才加香港科研，深圳基地，係有可為嘅。<br><br>睇落未來二十年大灣區都係走科技之路，至於係唔係可以追及美國矽谷，當然係兩睇，在封閉社會，資訊沒有流通自由嘅話，做事係事倍功半嘅，政治掛帥，黨委把關嘅制度，好難砌低史丹福、柏克萊、加州理工嘅學術自由科研系統。<br><br>史丹福有一個Bing海外留學計劃，以前曾以北京為中心，因眾所周知嘅綁手綁腳理由，自動放棄北京，再在其他亞洲城市揀合作伙伴，卒之最後落實與香港中文大學合作，第一批約30名史丹福學生會在2019年9月來中大上課，選修中大課程以及史丹福大學教授來港開辦嘅課程。香港學術氣氛自由活潑得多，上深圳考察體驗中國科技實況又方便到極，科學園就在隔壁，參加呢個Bing計劃嘅史丹福學生，一定十分得益，講唔定假以時日，呢類史丹福學生會有人立足香港科學園創業，到大灣區掘金㖭。<br><br>問肥仔K創業前途如何，佢話有啲係機密唔講得咁多，只可以講在香港研發，到大灣區搵工廠製造，已是必然模式，客戶呢，想食大茶飯，還是要開拓人口眾多嘅內地市場，但未有十足產權保護之前，到內地係有風險，山寨廠A貨就係最大威脅嘞。</p></body></html>