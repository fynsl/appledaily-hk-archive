<html><header><meta charset="utf-8"><title>冰說聰明：敢斬騰訊就跑贏 - 青冰</title></header><body><h1>冰說聰明：敢斬騰訊就跑贏 - 青冰</h1><p>今年市況咁悲情，恒指累跌17%，若果你跑贏大市，屬難能可貴，不過又公平一點，去年恒指靚爆，雖然今年差勁，兩年加埋仲係有12%進賬，若果你加埋又跑贏，咁已經夠資格KO大部份基金經理。<br><br>若稱去年為騰訊（700）年，應不為過，全年升了114%，短短三個月已經升了兩成，逼使唔少基金醒覺及就範，相信很多基金經理連《王者榮耀》係乜都未知，已經要焗住追貨。我們經常呻表現好廢的強積金，你可以去睇吓他們在12月結時的持倉，不難發現只要是中港的股票基金，清一色最大持股都是騰訊。<br><br>基金經理最怕的就是跑輸大市，騰訊咁癲更加令佢哋唔敢動搖倉位，大家的信念就是最多咪攬炒，係喇，今年得償所願。騰訊爆煲，壞消息接二連三，正係考各位功夫之時，可惜青冰睇返9月底的數據，那些5星評級的基金，騰訊仍然為最大持股。青冰當然深明每個基金都有其限制，不是貿然話cash is King就可以清倉，但這十個月以來有咁多反彈機會，大把時間減持執倉換馬，可是就不敢斬騰訊。<br><br>上文說的5星基金，根據最新資料，現時大概蝕15至20%，跟恒指相距不大，但凡事總有例外，某港股基金，現時只輸一成，算係大幅跑贏，佢都有買5%騰訊的，不過相若比重的仲有維他奶（345），及新加坡上市的牛奶國際，今年分別上漲24%及12%。此基金去年亦有43%回報，兩年拉勻都仲贏三成啊。<br><br>青冰看到的，不只是他扑中維他奶，而是看得出個基金有用心揀股及作倉位部署，相信你敢買維他奶，也不敢揸咁重吧。投資者畀舊錢你玩，就係信基金經理專業揀股，如果你又係買返騰訊內銀內險藥股，同盈富基金（2800）又有何分別？<br><br>青冰<br> http://fb.com/chingbing888 <br>本欄逢周四刊出</p></body></html>