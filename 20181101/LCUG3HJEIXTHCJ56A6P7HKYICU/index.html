<html><header><meta charset="utf-8"><title>隔牆有耳：學舞獅要查家宅機師豪「質」保安局 - 李八方</title></header><body><h1>隔牆有耳：學舞獅要查家宅<br>機師豪「質」保安局 - 李八方</h1><p>八方上個星期先同大家分享過，工聯會麥美娟「成功爭取」警方加快審批舞獅許可證。哈！點知事隔一個星期，公民黨譚文豪Jeremy噚日又喺立法會問咗啲相當接近嘅嘢。嗱，呢啲就係親疏有別喇，不過譚文豪都問得相當仔細，保安局亦畀咗更多資料大家參詳。<br><br>Jeremy嘅出發點同麥美娟一樣，都係恐怕申請舞獅手續繁複，對龍獅運動造成負面標籤。之但係Jeremy亦有唔同嘅角度，佢提到有家長話，小朋友參加龍獅運動前，收到警方查詢小朋友嘅詳細資料，譬如興趣、個性、家庭背景、學業成績。</p><p>局方話有不法分子攞利是</p><p>玩龍獅啫，要問咁多嘢，𠵱家相睇咩？保安局嘅回覆似乎冇正面答呢個問題，只係話警方處理申請時會考慮多個相關因素，但同時保安局亦提到，有啲不法分子會趁住舞獅活動，問啲商戶、市民攞利是，而近年因為未攞牌就舞獅而被定罪嘅人，過去5年就有18名，大部份都有多項犯罪紀錄，例如搶劫、自稱三合會會員、傷人同埋勒索等。睇嚟保安局同警方都要搵番個平衡，睇吓點樣防止舞獅捲入不法活動之餘，批出申請時唔好嚇親啲家長。</p></body></html>