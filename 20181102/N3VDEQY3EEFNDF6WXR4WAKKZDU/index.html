<html><header><meta charset="utf-8"><title>三藩市豪宅沉降 - 左丁山</title></header><body><h1>三藩市豪宅沉降 - 左丁山</h1><p>肥仔K跟初創公司創辦人到美國爭取大集團資助/技術合作，十月份先後去咗三藩市與西雅圖，肥仔K話初步印象係幾正面，但競爭對手有歐洲與美國初創公司，佢地係唯一嘅香港公司，尚未肯定可否中選。<br><br>因利乘便，肥仔K返到曾經居住嘅城市，印象係三藩市樓價屋租日益昂貴，等閒人應付不了，西雅圖亦然，總之呢兩個城市在科技上各領風騷，亞馬遜微軟為西雅圖帶來大量工作職位，足以代替波音公司有餘，三藩市與矽谷融合為一體，科技公司林立，更不在言，然而在繁榮背後，市面上有大量無殼蝸牛露宿街頭，令人心酸，貧富十分懸殊。<br><br>講開三藩市，一位三藩市居民讀者來函回應「港式成功靠父幹」之言。佢話三藩市不比香港，父母甚少直接代子女買樓交首期，而係要詳細比較每人嘅稅務情況（tax position）之後，先至決定用甚麼方法買樓嘅；因為美國稅種繁多也，唔考慮清楚遺產稅、聯邦稅、州稅、地方稅及個人入息稅等等，一定蝕底，例如呢位讀者同兒子考慮清楚之後，就係兒子將個人儲蓄借給母親，由母親買樓，再租給兒子！<br><br>讀者又提醒香港朋友，到三藩市買樓要睇清楚地區，三藩市罪案多，無家可歸露宿街頭者不在少數，買樓人士要注意區內治安，而且買賣接手過程有陷阱，不比香港，更要小心，最近鬧出「醜聞」嘅係市內豪宅大廈Millennium Tower San Francisco （301 Mission Street） 2009年入伙，平均兩房單位售價180萬美元，點知入伙20年後發現有沉降問題，大廈有傾斜，即時引發連環訴訟，於是搞到依家呢間豪宅買賣陷入冰封狀態，無人問津，已入伙業主則面對一連串管理費維修費地稅及律師費分攤問題，搞到焦頭爛額，真杰。呢位讀者講起Millennium Tower，好似有啲印象噃，趁收到投資A電話，向佢問吓，點知即刻中獎。投資A在家中慘叫：「我就係Millennium Tower業主呀，在美國，人老了就想上樓，兩年幾前我買咗個單位預備搬返市區中心住，將間獨立屋租畀人，點知還未搬過去就發生大樓沉降傾斜醜聞，我唔敢搬入去，損失慘重呀！」移民美國嘅老友，不少住在市郊大屋，但人老了，兒女結婚搬走，兩老住間四千呎大屋，掃地都冇力，剪草更辛苦，於是爭相上樓，搬去市區condo，投資A有錢就買咗Millennium Tower，真慘情，又話三藩市對新樓建築監管好嚴格，點知亦不外如是！</p></body></html>