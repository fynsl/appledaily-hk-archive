<html><header><meta charset="utf-8"><title>【馮仁昭四圍超】中美電影節揭盅發哥李冰冰封帝后</title></header><body><h1>【馮仁昭四圍超】中美電影節揭盅<br>發哥李冰冰封帝后</h1><p>周潤發憑《無雙》贏咗前日喺美國舉行嘅「第14屆中美電影節」最佳男主角獎，內地女星李冰冰就憑荷李活片《極悍巨鯊》（The Meg）封后，《極》片同時獲頒中美電影交流貢獻獎。</p><p>多謝郭富城</p><p>發哥以短訊講今次獲獎感受：「首先要多謝導演莊文強、監製黃斌，畀一個咁好角色我，從影以嚟未見過一個咁特別角色。非常之開心，多謝阿城（郭富城）演得咁好，因為呢個角色冇佢，我嘅演出冇咁好睇，一文一武相得益彰。好多謝中美電影節頒呢個最佳男主角獎畀我，亦都多謝觀眾一直以嚟愛戴同鼓勵。」<br><br>李冰冰上台領獎時，感謝妹妹幫手接拍《極》片：「這個獎項不只是對我個人的肯定，更是對一直致力於中美合作的國際合作的中國電影人的肯定。」最佳電影係林超賢執導嘅《紅海行動》，高志森獲年度最佳導演獎，姜武同徐露分別憑《俠路相逢》同《道高一丈》獲得最佳男、女配角。<br><br>至於年度金天使獎得獎電影就包括《無雙》、《戰神記》、《道高一丈》、《曹操與楊修》、《西虹市首富》、《幕後玩家》、《快把我哥帶走》、《我是醫生》、《非凡任務》同《影》。<br>撰文：馮仁昭</p></body></html>