<html><header><meta charset="utf-8"><title>收埋Mandy　夫妻破冰遊東京洗米華送生日驚喜情歌鑽鏈冧老婆</title></header><body><h1>收埋Mandy　夫妻破冰遊東京<br>洗米華送生日驚喜<br>情歌鑽鏈冧老婆</h1><p>【爆相爆片】周焯華（洗米華）跟老婆陳慧玲（洗米嫂）14年因為第三者Mandy Lieu的介入，曾弄致離婚邊緣，至去年終慢慢重修舊好。前日是洗米嫂生日，洗米華為𠱁老婆，安排家人開派對慶生，更大唱情歌兼送鑽石頸鏈及戒指。同時，亦有讀者「爆相爆片」，上月尾在日本捕獲洗米華與洗米嫂及其他家人遊東京。洗米華連環出招，老婆即時冧晒！</p><p>太陽娛樂揸弗人周焯華跟Mandy Lieu於2014年爆出婚外情，之後Mandy為洗米華誕下兩女一子，正印老婆陳慧玲幾乎要跟洗米華離婚，三人感情關係錯綜複雜。不過，洗米華一直有出招冧返老婆，而洗米嫂亦以大局為重，感情最近亦緩和了不少。近日周家不時都會去旅行，在今年8月洗米華及洗米嫂就一家人去了俄羅斯，跟大仔周柏豪慶祝生日。</p><p>全家出動旅行</p><p>原來早前周家上下再出動去日本旅行，《蘋果》讀者鄭小姐透過「爆相爆片」，分享上月26日於東京成田機場目擊周家旅行的過程。當時現場有洗米華與洗米嫂、二人所生的16歲大女周梓潼及3歲孻女周善潼 ，此外洗米華父親周爸爸亦在場，連同一名同行女士到達東京。戴上黑超的洗米華當時以運動打扮示人，而洗米嫂就一身黑衫短褲打扮大晒美腿，十分搶眼。</p><p>讀者鄭小姐表示：「當時大概下晝兩點半喺入境大堂見到佢哋，見到洗米嫂帶住細女過關，當時未見洗米華，去到拎行李位見到佢，佢哋一行人喺澳門搭飛機嚟東京。」周家一行人於行李處聚首等候行李時，鄭小姐留意到洗米華兩公婆有交流傾偈，她再補充說：「佢哋細女全程活潑，揹住背囊跳跳扎周圍走，大聲講嘢，好興奮。」</p><p>其實除了細女興奮，洗米嫂心情亦應該唔錯，皆因於前日38歲生日的她，獲老公一家為她搞派對慶祝生日。當日現場一片花海，其中見到有鮮花砌成洗米嫂英文名「Heidi」，而生日蛋糕亦是女人至愛的高踭鞋，場地設計甚具心思。</p><p>一齊唱生日歌</p><p>至於身為搞手的洗米華，則率領各家庭成員，包括大仔周柏豪、大女周梓潼及細女周善潼一齊唱生日歌，善潼表現得最開心，更跟父母一齊吹蠟燭，場面溫馨。洗米華還送上一套花型圖案的鑽石頸鏈及戒指給老婆，並且親手當眾為老婆戴上，洗米嫂笑得超甜美，明顯今年生日過得特別開心。</p><p>其實自14年之後，洗米華周旋於洗米嫂及Mandy Lieu之中，去年起他將Mandy於倫敦安頓好，好讓洗米嫂與Mandy各據一方，不過他不時要做空中飛人，一時要去倫敦探Mandy四母子，又要陪洗米嫂及家人去旅行。<br>採訪：唐如、鍾國仁</p></body></html>