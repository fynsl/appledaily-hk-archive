<html><header><meta charset="utf-8"><title>【港情講趣】Sor9y梳膠公仔眾籌成功　設計師：收工道歉牌有共鳴</title></header><body><h1>【港情講趣】Sor9y梳膠公仔眾籌成功　設計師：收工道歉牌有共鳴</h1><p>【港情講趣】<br>香港人怨氣重，很容易嬲嬲，可能需要「道歉神器」，但點解要舉中指？「親切啲誠懇啲嘛，搞吓笑氣氛輕鬆啲，道歉事半功倍。」你試過？「未，未夠膽試。」可行？「未必，希望買咗嘅可以試吓，其實我最想同買咗嘅人講對唔住。」梁嗣仁（Albert）說。</p><p>作為打工仔的你，日頭對住上司對住客，講得最多可能是：「唔好意思sorry。」心裏可能多一個助語詞。幸運一點貴為男朋友的，放工對住女王，可能又係繼續要講：「對唔住唔好嬲啦。」心裏可能多不只一個助語詞。<br><br>Albert是平面設計師，這個「梳膠公仔」是其個人品牌DDED的最新作品，「梳」係sorry個「梳」，「膠」應該係物料或者粗口諧音。至於公仔造型，就是香港常見的「工人道歉圖」，維修路面、掘地、修理爆水管，總之就是任何阻住你的工程都會見到。Albert：「其實自細已經想搞搞佢，讀書嗰陣『我的志願』都係寫呢個。」因為這工人道歉得很誠懇？「其實我一直冇接受佢道歉，冇原諒過佢，不過見呢排冇乜job，就決定試吓設計。」冇乜job係乜意思？「有時間，冇錢。」</p><p>博同情無效　加推道歉牌吸引打工仔</p><p>在香港當獨立創作人不易，眾籌雖然最多只是蝕「概念」，但也不是話籌就籌。<br><br>Albert希望集資10萬港元製作這「道歉神器．梳膠公仔」，但頭幾日反應冷淡。「之前試過出產品蝕好甘，眾籌穩陣啲，夠數先出，起碼唔使自己出咗錢先，不過壞處就係個人好囉囉攣，頭幾日反應好差，不斷諗辦法不斷出post希望成功。」有甚麼辦法？「都係啲嗱喳招，扮可憐博吓同情，話好慘呀，好失敗呀咁。」成功嗎？「冇乜反應。」失敗原因應該是香港人沒同情心，也可能是DDED未夠可憐未夠慘，更大可能是大家都看穿了他的嗱喳招，「所以都係要靠實際嘢。」<br><br>輾轉反側幾天，扮盡可憐狂出post也沒轉機，失敗在望，但就在這時，救世主出現了。「要讚頌呢個人，D、A、V、I、D，David，我朋友嚟。」當打風時我們不是最擔心爆玻璃而是擔心何時落波要返工，當風暴過後明知山有虎都偏要逼港鐵趕到公司時，就知道對香港打工仔來說，返工放飯收工射波是共同語言，「做唔晒」、「射緊波」、「Back after lunch」、「工已收」這些字句最實用。轉捩點於眾籌幾日後出現，「我朋友David提議，一個公仔唔夠共鳴，不如加多幾個道歉牌，等大家『梳』之餘，仲可以講吓點解要『梳』。」於是，幾個道歉牌製作完成，放上網即有共鳴，「之後好快就達標喇，所以，如果下次再出產品，真係要諗多啲，要有啲玩嘢又有啲實用就最好。」但實用在哪裏？「希望同事見到個公仔咁得意咁親切，搵唔到你都冇咁嬲，仲可能會考慮幫你做埋啲嘢。」親切？「你諗吓，你講得最多粗口嘅係乜時候？就係同啲friend嘅人講嘢先會夾雜粗口嘛。」</p><p>「窮到賣底褲」　懷念打工時有同事吹水</p><p>Albert之前曾經做過平面設計和廣告公司，四年前決定脫離打工行列，創立DDED。「嗰陣諗住俾自己試一年，點知試試吓就四年。」時常在網上呻窮扮可憐，早前有出過產品標榜「窮到賣底褲」，真的如此坎坷？「你唔好見我肥肥白白，我肥係因為坐得多咋。」講真話吧？「收入來源主要係有啲設計嘅外快賺吓錢，咁我又唔大使，只係打吓機睇吓漫畫。但暫時真係唔可以靠DDED呢個品牌為生，呢個專頁嘅創作同產品真係興趣行先。」眾籌達標即是有錢賺？「有，夠我維持一段短時間有飽飯食。」又扮可憐。<br><br>懷念打工日子嗎？Albert：「收入穩定啦，不過最懷念係班同事，而家成日一個人，做嘢一個人，食飯又一個人，以前有班同事吹吓水，放工又可以飲吓嘢，好玩啲。」如沒特別事，他每日上午十一至十二時起身，「諗吓有乜做，之後就落去食個晏，上嚟又諗吓有乜做，做吓嘢，夜晚就打吓機睇吓戲咁，真係分唔到星期一至五同星期六日，打唔打風返唔返工又唔關我事，我又冇乜朋友……」女朋友呢？「咁有。」堅持繼續扮可憐。<br><br>「冇打工但要同打工仔同一陣線、有共鳴，所以我成日要回想自己打工嗰陣會點會點。」有平面設計，有製作動畫，亦有推出產品，下一步？「都可能會再出產品，但真係未諗，同埋唔可以諗太多，我成日都提醒自己唔好諗住用DDED搵錢，為興趣先會做得好啲，咁反而先會有人鍾意。」經營專頁四年，五萬幾fans話少唔少，「但我真係唔識marketing，你見我扮極可憐都冇人理就知。」沒有marketing也沒有好計劃，可能才是創作人出路？</p><p>facebook : DDED<br><br>採訪：陳孝義<br>攝影：黎雋宇</p></body></html>