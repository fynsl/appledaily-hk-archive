<html><header><meta charset="utf-8"><title>【娛樂人物】演變性人愛上女裝姜皓文男兒身女人心</title></header><body><h1>【娛樂人物】演變性人愛上女裝<br>姜皓文男兒身女人心</h1><p>身形高大的「黑仔」姜皓文人如其名，皮膚黝黑，他在新片中卻穿上女裝，飾演一名跨性別人士，反差極大。今次鼓舞他作破格演繹的人，就是他一名已做變性手術的舊同學。角色塑造雖可借鏡舊友，但拍攝過程仍是有笑有淚，黑仔更試過穿着女裝透視睡衣落街試反應，他認真地表示：「有段時間鍾意咗女裝。」<br>採訪︰羅婉玲<br>攝影︰郭賢興</p><p>姜皓文近日在電影《翠絲》飾演一名「男兒身女人心」的跨性別人士，演技備受讚賞，他的出位造型亦令人有「嘩」一聲的感覺。黑仔日前接受《蘋果》專訪，他表示有向真正的跨性別人士取經之餘，反而沒有請教同是演員的太太殷寧（原名金慧英）。姜皓文說：「劇組有好多女性，我個個都有問，但冇問老婆，大家太熟啦！李敏（《翠絲》編劇）同我講女人係水做，有淚水、香水同湯水，女人最軟弱時都係一樣。」<br><br>除了參考身邊女性，黑仔亦有其他參考對象，就是他從前一名男同學，其性格跟戲中角色甚為相似：「細個時佢眼神好閃縮，唔敢望人，好抑壓，唔想俾人睇穿，好驚人哋知佢有女仔心，成人俾人蝦。」畢業後多年，姜皓文在路上遇到一位陌生女性上前跟他打招呼，他才驚覺原來對方就是昔日的舊同學：「當時我仲以為係飛來蜢，原來係佢，佢仲好開心咁話我知，佢做咗手術，𠵱家佢係女仔。正正係佢令我有呢個概念，佢畀到我好大嘅動力同信心。」</p><p>剃毛學媚態</p><p>塑造好角色的內心性格之後，要修正的，就是黑仔一貫的剛強外形。拍攝前，黑仔要減磅令外形較纖瘦，又要學肢體動作，令演出時自然流露媚態，更加要他剃去全身體毛，穿上女性內衣演戲時比較美觀。黑仔甚至曾經穿着女裝透視睡衣落街看街坊的反應，他認真地表示：「有段時間鍾意咗女裝，啲質料似絲質好滑。」<br><br>辛苦是辛苦，但拍攝時趣事亦有不少，黑仔回憶說：「有一場戲講我喺廁所發脾氣，我着住肉色內褲再着女裝底褲，但唔好睇，後來除咗肉色褲拍，攝影師話『唔得！唔得呀！走呀！』」原來是指他的下體走位穿崩，黑仔哈哈大笑：「收得好辛苦，又唔可以黐膠紙，呢場戲好好笑。」</p><p>勁索古龍水</p><p>戲中黑仔還要跟台灣男演員黃河咀嘴、拍床戲，但他笑言沒有想像中難受：「初初係有啲抗拒，有啲鬍鬚挨住唔知點咁，後來死啦！好似鍾意咗嗰陣古龍水味，大力索仲幾享受。拍嗰場戲，佢（指黃河）講笑話唔理啦，伸脷過嚟亂咁發，當然冇咁激烈，有小小口水花。」<br><br>不過說到最深刻的一場戲，姜皓文覺得反而是跟戲中老婆惠英紅攤牌：「紅姐幫我好大，場戲嘅情緒相當複雜，紅姐叫我掩住耳仔乜都唔好諗，自己feel到乜就演乜，好窩心。拍完呢場內心戲，我返到屋企喊咗成個鐘，感覺兩公婆係有抑壓，點都要講出嚟。」女人用水做，就算是大男人又何嘗不是？<br><br>化妝︰Herrylaiming Make-Up<br>髮型︰Jove Shek @La Mod Salon<br>場地提供︰香港九龍貝爾特酒店</p></body></html>