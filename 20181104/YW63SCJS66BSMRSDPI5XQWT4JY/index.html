<html><header><meta charset="utf-8"><title>約周家怡黃德斌睇戲阿佘遲大到喪跑攞飛</title></header><body><h1>約周家怡黃德斌睇戲<br>阿佘遲大到喪跑攞飛</h1><p>佘詩曼（阿佘）因為在《延禧攻略》飾演嫻妃而在內地爆紅，不單身價暴升，連內地訪談節目《魯豫有約一日行》都找她做嘉賓，認真厲害。不過工作之餘，都要有適當的休息，為下一步挑戰做好準備，日前阿佘就被發現在九龍塘又一城出現，相約大班好友睇戲食飯直落。</p><p>直落去開餐</p><p>當日阿佘身穿黑色連帽運動衫裙，配上白襪波鞋，在停車場泊好車之後，她即以九秒九的速度在商場喪跑，其間記者上前問她發生甚麼事，她只匆匆地說︰「我唔得閒呀！趕時間。」之後阿佘向戲院方向喪跑，只見周家怡、黃德斌、戚其義、麥子樂、何啟南等一班老友早已在戲院大堂等候，原來阿佘約了大家睇《屍殺片場》，不過因為遲到，所以她一到戲院即飛撲去售票處用信用卡取飛，之後一行八人浩浩蕩蕩入場睇戲。<br><br>散場之後，阿佘等人行出戲院，其間他們七嘴八舌討論劇情，黃德斌就一手拿着一架摺叠式單車，最後大家去了商場另一層一間越南餐廳，繼續食飯兼吹水，十分盡興。</p><p>華哥遭攔截</p><p>除了阿佘愛睇戲，任達華夫婦亦是電影迷。日前華哥和琦琦撇低囡囡現身中環ifc，實行兩公婆拍拖睇戲。當日由華哥負責排隊買飛，琦琦就在另一邊講電話。買完飛後，琦琦一個箭步行入戲院，原來華哥被兩名粉絲攔截要求合照，向來好人的華哥當然樂意，影完合照先入場。<br>採訪、攝影︰徐錦池、孔志豪</p></body></html>