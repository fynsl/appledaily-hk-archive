<html><header><meta charset="utf-8"><title>陶大宇見證受訓做女一實至名歸藍潔瑛笑容永記心中</title></header><body><h1>陶大宇見證受訓做女一實至名歸<br>藍潔瑛笑容永記心中</h1><p>藍潔瑛前日驚傳暴斃家中，終年55歲，震驚兩岸三地娛圈。出身於無綫第12期藝員訓練班的她，在92年與同班同學陶大宇合拍電視劇《大時代》。藍潔瑛死訊傳出後，陶大宇憶述當年藍潔瑛喜歡笑，並非如角色般沉默不語，又表示當年藍潔瑛出道，即憑着天賦條件孭飛做女主角：「佢唔係玩吓玩吓就有成績。」</p><p>藍潔瑛雖然靚絕五台山，但一生坎坷，後期因精神不濟，沒有工作，靠領綜援及友人接濟生活，又跟圈中人斷絕來往，返教會尋找心靈慰藉。可惜前日藍潔瑛凌晨被發現於赤柱馬坑邨寓所暴斃，終年55歲。死訊傳出後，震驚中港台，不少曾跟藍潔瑛合作的藝人都感到惋惜。<br><br>於83年入讀無綫第12期藝員訓練班的藍潔瑛，同期同學有曾華倩、劉嘉玲、劉青雲、陶大宇等。藍潔瑛出道初期曾備受力捧，至87年初約滿離巢，其後重返娘家拍劇，92年接拍跟鄭少秋、劉松仁及陶大宇等合作的《大時代》。當年29歲的藍潔瑛演19歲的女學生羅慧玲完全沒違和感，依然青春逼人，她在劇中更演技大爆發，令觀眾下深刻印象。</p><p>笑容天真無邪</p><p>《大時代》中演丁蟹二子丁益蟹的陶大宇，前日獲悉舊拍檔死訊，他接受訪問時，憶述與藍潔瑛的種種往事：「拍《大時代》同佢見面最多，雖然兩條線唔同，但喺公司會遇見佢。佢角色形象多數都係沉默不語，其實佢真人好鍾意笑，訓練班時嘅笑係好天真無邪，後期佢對住我哋都係笑多，拍完劇之後，我都係靠報章上先知道佢嘅動向。」大宇數次強調藍潔瑛以往喜愛微笑，並不是各人印象中的沉默。</p><p>以往曾傳藍潔瑛不能抽離《大時代》中的角色，大宇只稱：「冇見佢好耐，睇報道知佢有情緒病，好可惜，近呢十年、八年好似個個都有。」大宇謂得知消息後感觸良多：「同期同學識咗幾十年，我感覺到佢之前生活體驗、患病之後都係辛苦，大家都理解、同情。希望佢一路好走，去另一個快樂世界行到佢想行嘅路。」</p><p>藍潔瑛出道後，被封「靚絕五台山」，大宇說：「嗰時佢真係靚，我哋嗰份感覺係好開心，因為有人咁讚佢，作為朋友、同學都會戥佢開心，喺呢個行業都係一個榮譽嚟。」大宇形容對藍潔瑛感受比其他人深：「可能我哋感覺唔同，我哋唔係同事，係同學，由唔出名到出道，經歷嘅嘢唔同，會好大感觸，希望佢一路好走，過到開心生活，我相信佢會。」</p><p>見證出道彈起</p><p>藍潔瑛當年演技出眾，問到她在訓練班中的表現是否也很突出？大宇憶述：「我哋受訓一年，係上班時間，乜都有得學。唔同𠵱家讀一陣就出嚟拍戲，大家基礎打得好好，我哋要考試，公司畀機會你，當然係有用嘅地方。佢一出嚟就女主角，因為佢靚。佢做得到，係佢優秀地方，唔係玩吓玩吓就有成績，每個藝人都有自己風格。佢喺我腦海有太多嘢，拍《大時代》收工，我都有上佢屋企食過飯，出面撈散都有見過面，我仲記得佢同我講『大宇，唔好成日掛住玩呀！』呢啲說話會即刻彈出嚟，大家同學之間好多點滴。」</p><p>古仔貼文哀悼</p><p>近日白事一單接一單，岳華、高錕、金庸、嘉禾創辦人鄒文懷和藍潔瑛，令人痛心。身處海外拍戲的香港演藝人協會會長古天樂，昨日在微博貼出一片雲海照片悼念多位前輩，他留言：「2018年對香港人來說，真是充滿了離別的哀傷，實在太多巨人逝去，包括早前的劉以鬯先生和高錕先生，前幾天的金庸先生，還有電影界巨人鄒文懷先生，他們都是香港真正的精英。」<br>採訪：魯吉</p></body></html>