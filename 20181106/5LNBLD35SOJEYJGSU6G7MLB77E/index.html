<html><header><meta charset="utf-8"><title>財路：雞仔注兜中海宏洋 - 錢雋</title></header><body><h1>財路：雞仔注兜中海宏洋 - 錢雋</h1><p>中國海外宏洋（081）上年全年唔聲唔聲，累積升幅原來跑贏唔少央企相關內房，無他，宏洋銷售有板有眼之餘，財政狀況靚仔，亦好緊要。<br><br>對上一潮升浪，即係上年，宏洋最高累積升幅148%，同期同級數內房，保利置業（119）累升89%、華潤置地（1109）61%，五礦地產（230）63%，宏洋原來好靚仔。宏洋今年上半年盈利10億元，增長42%。<br><br>又去到今年9月底九個月，集團累計合約銷售42億元，合約銷售面積335萬平方米，比起上年同期29億元，近45%同23.6%，銷售數據亦好靚仔。<br><br>再睇財政數據，宏洋到今年6月尾揸現金323億元，同期借款252.5億元，就算連埋應付擔保票據71億元計，借貸近324億元，幾乎淨零負債，財政狀況靚爆，唔似得場內部份內房，債浸心口，退多步講，宏洋面對住橫雨橫雨日子，都游刃有餘。<br><br>上邊保利同期淨借貸比率85%、華潤置地47%、五礦地產63%，宏洋財政靚仔。宏洋對上係中國海外（688）系統，母系背景勁厚，兼經歷過往年唔少樓市起起跌跌，憑住母系呢瓣經驗，唔難保宏洋一樣俾湊到肥肥白白。<br><br>場內專業預測，宏洋2018年到2020年，EPS0.58元、0.73元同0.9元，三年預測PE 4.4倍、3.5倍同2.8倍，同年專業預估PB0.4倍、0.37倍同0.33倍，亦係勁吸引。<br><br>個市唔掂檔，睇宏洋跌番落上個月橫行底2.3元，雞仔注兜轉，上番彭博大行平均目標價2.8元，升幅22%。而招商報告畀宏洋目標價，講緊4.57元。<br><br>錢雋<br>細價股專家<br>本欄逢周二刊出</p></body></html>