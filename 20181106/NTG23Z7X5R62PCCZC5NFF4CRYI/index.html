<html><header><meta charset="utf-8"><title>個唱重質場數唔多得Sammi中年能量下降</title></header><body><h1>個唱重質場數唔多得<br>Sammi中年能量下降</h1><p>鄭秀文（Sammi）昨日於鰂魚涌出席護膚品牌活動，提到早前陳奕迅（Eason）爆她明年暑假開騷，Sammi直認：「係呀，其實我哋互相收錯消息，因為自己做過聖誕，所以唔申請，但我都鍾意做聖誕嘅，最後紅館就畀咗7月期，我冇乜所謂，不過我真係以為佢聖誕。」記者笑指Eason和謝霆鋒爭跨年檔，Sammi說：「Eason應該做，佢好似未做過，佢哋合搞啦，唔使爭。」</p><p>孖安仔勤力操肌</p><p>問到打算開幾多場，以及會否突破過往的16場最高紀錄？Sammi說：「未知，通常唔會開咁盡，我嘅表演形式係場場攞命，做得精。唔會突破喇，呢把年紀先突破？𠵱家只係擔心做得好唔好，公司想越做越多越好，但係每次都會做少咗，希望保持質量，太多自己唔得，𠵱家能量水平下降，做唔到咁多場。」<br><br>其間Sammi更大賣廣告，預告年尾出sidetrack DVD，更呼籲歌迷購買兼背熟歌詞，待演唱會時一起唱，她笑說：「You lum you」。由於老公許志安也於明年開紅館騷，兩人會齊齊備戰，談到安仔狂操肌自拍，Sammi大讚老公勤力：「佢冇我咁自拍狂，男仔可能有燈光，有感覺就影，我鼓勵佢keep住做，有成績，我哋中年人士，運動可以保持身體健康，我梗係有『甩』吓，抽吓水。講努力佢有10分，自動波，𠵱家做出成績。」</p><p>楊洛婷獨自搬屋</p><p>昨日擔任司儀的楊洛婷，表示最近搬新屋，老公Tim剛巧不在香港，又撞正家傭因父親離世，搬屋前五日要求返國，令她措手不及，惟有找媽咪返港照顧囡囡，然後自己獨自收拾過百箱物品，不過搬屋時又遇着貨車中途死火，楊洛婷大呻黑仔：「噚晚同Tim嗌交，大呻一個人支持唔到成頭家，佢咪話等12月結婚四周年去旅行，我想做SPA，起碼要去馬爾代夫。」<br>採訪︰羅慧敏<br>攝影：陳慧安</p></body></html>