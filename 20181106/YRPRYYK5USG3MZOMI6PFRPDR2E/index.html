<html><header><meta charset="utf-8"><title>金手指：給俄鋁的公開信 - 孫柏文</title></header><body><h1>金手指：給俄鋁的公開信 - 孫柏文</h1><p>噚日開市前，俄鋁（486）接二連三咁出通告。第一個通告，就係佢哋嘅第三季業績。第二，就係話署理CEO坐正。第三，就係佢哋話要拆遷，將公司註冊地，由英屬澤西島搬番老家俄羅斯。<br><br>睇完，真係忍唔住要寫今日篇公開信。不過分享公開信前，分析吓佢嘅業績。首先，俄鋁嘅產量，三季都平均，有如我分享過我聽到嘅消息，佢哋冇停產過。市價升最多嘅氧化鋁，更每季越產越多。不過，因美帝喺四月話要制裁俄鋁，第二季嘅銷售量，大插插，啲貨係咁囤積。<br><br>不過到第三季，有如我9月18日講過，呢個制裁喺營運上「已名存實亡」，所以銷售量遠多過產量。令頭九個月嘅銷售量以噸計，比舊年同期只跌百分之五。而因鋁價本身今年大脹小回，氧化鋁價更越升越有，盈利爆升四成幾。如果第四季一個仙都賺唔到，用今日收市價計，市盈率得2.6倍，如果派息比率係盈利5成，咁就廿四厘股息。即如唔制裁，隻嘢股價都應該即時倍升。咁公開信想講咩？<br><br>親愛的Nikitin先生，<br>恭喜你正式坐正CEO。我知董事局通過要公司舉行EGM。要我哋小股東投票決議公司拆返俄羅斯。請你通知董事局，如果制裁甩身，不過都唔派息（盈利一半），我嗰啲股權，一定投反對。兼各董事送香蕉一隻畀佢哋食。你老闆小股東孫柏文字<br>P.S.大家小股東識做啦<br><br>孫柏文<br>獨立股評人<br> http://fb.com/shuen <br>本欄逢周二刊出</p></body></html>