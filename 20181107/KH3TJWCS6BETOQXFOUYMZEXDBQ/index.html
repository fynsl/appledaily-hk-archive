<html><header><meta charset="utf-8"><title>中環在線：鮑威爾被指冇溝通能力 - 李華華</title></header><body><h1>中環在線：鮑威爾被指冇溝通能力 - 李華華</h1><p>財金官員同市場溝通，自然有一套既定語言，一字一句拿捏得好，有時就係講咗等於冇講，同時令投資者明佢講乜，係藝術嚟架，而以影響力計，當然係以美國聯儲局主席發言最大。<br><br>彭博琴日就出咗篇文章，話現任主席鮑威爾就好似冇咩呢方面才華喇，話說上個月上PBS同主播Judy Woodruff做訪問，講咗句「貨幣政策有排都未算中性（neutral）」，就令到市場解讀聯儲局突然變鷹，有份造成標普500指數過去一個月表現七年來最差。<br><br>彭博仲話，鮑威爾同過去兩屆儲局主席伯南克、耶倫唔一樣，冇PhD學位嘅佢主張用簡單語言同市場溝通，但有經濟師話過去八個月都唔太知佢想點，至今都無法肯定佢對於下年利率嘅預測，希望佢12月19號加完息出嚟主持記者會有進步啦。<br><br>李華華<br>mailto:LiWaWa@AppleDaily.com</p></body></html>