<html><header><meta charset="utf-8"><title>去到邊食到邊 - 邁克</title></header><body><h1>去到邊食到邊 - 邁克</h1><p>波隆尼亞走新派路線的意大利餐館似乎比較少見，不知道是因為他們對傳統食譜心滿意足，所以不必積極變法維新，抑或抱住一動不如一靜心態，像阿美利堅爛佬總統那樣事事民粹優先，懶得向異國口味取經。迴轉壽司倒頗受年輕人歡迎，市中心馬沙拉街一石之遙便有兩間，周末客似雲來，店面寬闊但裝潢完全不玩日本風，有一家店名乾脆叫「新加坡」，標榜亞洲大雜燴，究竟算呃鬼佬還是廚房起革命見仁見智。缺乏本地薑提供貼士，尋幽訪勝太沒有把握，按網絡資料fine dining領嘢機會高過乜，樂得隨遇而安，靠眼睛和鼻子帶路，去到邊食到邊。傍晚美術館打烊後在附近亂逛，有家其貌不揚的餐館門前擺了一排膠椅，如無猜錯，應該為等位客人而設，嘩，預咗人山人海，可想有番咁上下水準，慌死執輸劣根性一觸即發，停下腳步研究餐牌。來來去去都是麵，分成撈麵湯麵兩大類，洋洋灑灑佔了一欄，肉類主菜反而聊備一格，簡直開正我嗰籠，立刻決定幫襯。<br><br>七點左右，尚未開始營業，於是施施然再逛一輪，半小時後以定過抬油的曼妙姿態推門。樓面接待員帶笑問：「先生訂咗位？」一聽暗忖弊傢伙，原來生意旺到冇預約冇商量，許多年前在蘇州松鶴樓見識過張大姐無中生有的絕招，犀利過查先生筆下任何武林高手，奈何天生蠢鈍無論如何學不會，事到臨頭喊都無謂，只好期期艾艾從實招來，希望嬸嬸慈航普渡。毋庸遞上時辰八字請芳鄰馮君排命盤，都知道幸運星的照耀範圍離我很遠，奇蹟當然沒有發生，幸好第二晚未滿，連忙乖乖報名。欲知後事，明日分解。</p></body></html>