<html><header><meta charset="utf-8"><title>財經脈搏：全職畫家一樣搵到食</title></header><body><h1>財經脈搏：全職畫家一樣搵到食</h1><p>別人都說做藝術家搵不到食，黃志豪（Noble Wong）偏不信邪，兩年前放棄月薪數萬元的IT工作，當個全職畫家，為餐廳、商店、發展商及中環大館畫壁畫，目前收入夠租樓生活，儲錢旅行游刃有餘，雖未能置業，但街坊與遊客對其作品連聲「好靚」的讚美，帶給他的滿足感勝過一切。</p><p>為興趣豁出去　辭去IT工作</p><p>跟Noble傾談兩小時，他說得最多的是「機遇巧合、好好彩、咁啱」，他沒修讀藝術課程，只是從小喜歡畫公仔，大學畢業後在銀行從事IT工作，更把畫畫興趣擱在一旁。直至五年前，認識一班志同道合的人，每星期組織戶外寫生班，他才重新提起畫筆。<br><br>「第一次去畫中環舊樓，大家互不相識，坐喺路邊，係咁畫」，自此Noble每個星期也跟大隊去寫生，在南生圍、大澳、郊區留下不少鉛筆碎，並將作品放上fb以作紀錄，想不到因此獲得中介與客戶注意。<br><br>「第一單job係地產商想搵人做酒店decoration，試咗幾幅，最終冇做到，但收到錢，經過個process，知道點樣傾，起碼知道要去開番個銀行戶口。」之後就有一個蒸餾水品牌為周年紀念委託Noble，為包裝紙及紀念套裝畫插畫。<br><br>到2016年初，中環「大館」需要畫家畫場內壁畫，雖然Noble當時沒有太多經驗，但為興趣豁出去，辭掉IT工作，全身投入大館項目。2016年尾又有份參與「城市閘誌」活動，為本地老店的鐵閘畫上獨特故事。<br><br>Noble當年負責為灣仔「利工民」畫鐵閘，他坦言「開始時冇咁大信心，以往畫開A4 Size，買咩油，用咩筆都唔知……又怕整污糟旁邊舖頭」他勝在不恥下問，請教有經驗的行家，「做落又唔係咁複雜」。<br><br>這項目為他帶來前所未有的滿足感，「因為喺電車路旁做，街坊行過話好靚。」今年10月上旬，他為一個發展商在西營盤的樓盤項目畫壁畫，星期日開工，他笑着說「成日聽最多就係好靚呀，隔十分鐘聽到一次，啲人又係咁影相……呢個job對我來講好滿足」。<br><br>但香港人現實，滿足感重要，開飯買樓更重要。Noble以前做IT，月薪數萬，安安定定，轉做藝術家接job，插畫每單幾千至幾萬，壁畫則萬多至數萬元不等。「有時一兩個月冇job，或者見好多客，最後唔成事，但拉勻計ok。例如呢個job（樓盤壁畫）幾萬蚊做十零日。」<br><br>他指，目前收入夠生活，去到旅行儲到錢，「只要唔好要求又供樓，又養家，又養細路就ok！」他慶幸拍拖十年的女友不是港女，養得起自己，無要求買樓，十分支持他做藝術，知他趕工，甚至請假幫手，為壁畫填顏色。<br><br>再配合天時地利，他對前景挺有信心。「十年前，冇乜人留意壁畫、street art甚至係插畫，到呢個項目都話整靚條街，好多人來打卡，越來越多人留意……個trend係上緊，見到機會。」他希望，一邊做一邊累積作品，「可以繼續畫畫，就係我嘅目標，afford到基本生活，有尊嚴嘅人生，咁就ok」。<br>記者：高淑嫻</p></body></html>