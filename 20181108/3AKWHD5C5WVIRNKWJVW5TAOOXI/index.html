<html><header><meta charset="utf-8"><title>冰說聰明：延禧攻略受惠股 - 青冰</title></header><body><h1>冰說聰明：延禧攻略受惠股 - 青冰</h1><p>雖然近年青冰都已經冇煲劇，但從耳聞目睹都感覺到，今年最強的大中華神劇，應該係《延禧攻略》，該劇7月在愛奇藝上線，播到大結局錄得150億次播放量，佘詩曼在內地的人氣亦隨之而爆升，阿佘因此名利雙收，而有佢做代言的，應該亦得益不少，其中一個受惠股，應該係必瘦站（1830）。<br><br>佢哋六月底時公佈全年業績，大賺近兩億，換言之，現時歷史市盈率約11倍，來自香港的收入佔65%，中澳部份佔35%。不過中澳先係最賺錢，稅前利潤1.5億，佔集團六成，咁都可以理解嘅，香港人工貴租金高，經營成本遠高於內地吧。<br><br>現時中港澳，美容纖體已經唔係主流，取而代之的是無創醫學美容，雖說國內美人不少，但正如經濟數據一樣，相信都有唔少水份，影相就話可以P圖，但若然先天不足，都係要使多少錢去微調一下，是為大勢所趨。其他的唔講，就延禧內的令妃，經常被內地網民指她削骨磨腮，究竟有冇，戰友可搵張相自行判斷。公司現時在內地佈局主要在北京、上海、深圳及廣州，全部是一線大城市的高級購物商場，盡吸消費力強的內地女性，所以毛利率超高，加上嫻妃人氣咁旺，宣傳效益更值得期待。<br><br>在過去12個月，必瘦站曾兩次發盈喜，兩次翌日都裂口上升，而到正式公佈業績，仍然會給予小股東驚喜，六月底時就係派高息，結果兩次正式出業績，翌日又係再裂口向上。以往盈喜前一天，都見唔到有春江鴨手影，股價冇異動成交亦低，執筆之時，未有任何通告，但股價已破位而上，疑似有鴨，因為今月正是必瘦站公佈中期業績的月份，十月初披露過半年銷售合約按年大幅增長39%，引擎就是上文提及的醫學美容，有理由相信發盈喜會是指定動作，趁未有公佈要搵位入喇。<br><br>青冰<br> http://fb.com/chingbing888 <br>本欄逢周四刊出</p></body></html>