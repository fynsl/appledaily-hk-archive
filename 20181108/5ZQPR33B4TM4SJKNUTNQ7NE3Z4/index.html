<html><header><meta charset="utf-8"><title>斥製作人抽水「最怕的演員」秋生護藍潔瑛：欺負人到幾時</title></header><body><h1>斥製作人抽水「最怕的演員」<br>秋生護藍潔瑛：欺負人到幾時</h1><p>黃秋生昨日在油塘拍攝ViuTV新劇《理想國》，近日先後有多位社會及娛樂圈舉足輕重的人物離世，秋生說：「我都有留意，不過我只係睇過金庸嘅小說，以前喺嘉禾，只係行過見過吓鄒生（鄒文懷）。」不過提到藍潔瑛，秋生表示本身不認識她，但有一件事實在不吐不快！</p><p>未收錢唔開工</p><p>日前台灣製作人周遊聲稱當年拍攝台劇《半生緣一世情》時，藍潔瑛是她最怕的演員，秋生坦言忍不住要為藍潔瑛發聲：「有個製作人出嚟抽人水，狂數人哋以前收工後要返酒店。收工唔返酒店，唔通喺現場瞓咩？收工大霧，要人喺車前指路，咁即係話酒店好近，如果返酒店兩個鐘頭車，唔通嗰個人喺前面指路兩個鐘咩？酒店咁近，點解唔可以返酒店？點解喺你間房度瞓？」<br><br>秋生續說：「你話佢（周遊）係咪儍儍哋？又話人哋未收錢唔開工，未收錢梗係唔開工喇！你都黐線！茶餐廳咩！食完先畀錢？呢啲人衰格到不得了！」秋生直言死者已矣，為何還要借死者抽水？他亦說︰「仲要咁欺負人到幾時，應該要有同情心，仲講埋呢啲嘢，仲要唔係道理。」</p><p>自嘲退役影帝</p><p>提到今次演出《理想國》，秋生說：「幾得意，一個人做晒，舞龍舞鳳得自己，喺監獄入面，題材又得意有趣，本來仲叫我做多個單元，我睇過劇本唔啱我，太後生仲要同個靚女做，愛情戲唔識做，我驚觀眾唔夠三分鐘熄機。」不過秋生本身是影帝級人馬，他再說：「我好耐冇做影帝，我呢啲退役啦，影帝，掉晒去堆填區！」再問他會否希望再攞影帝？他說：「唔好喇，畀吓啲新人，郭富城嗰啲新晉影帝，如果我出嚟，畀我又唔係，唔畀我又情何以堪呢，算啦。」<br><br>此外，秋生前晚在金鐘出席「香港亞洲電影節2018開幕禮」，秋生主演的《淪落人》是今屆開幕電影之一，飾演傷健人士的他說：「拍嗰陣唔辛苦，但一坐上輪椅，感受到佢哋嘅苦況，冇尊嚴，又郁唔到，大小二便都…… 唉，總之諗起都驚。」<br>採訪：黃曉妍、羅慧敏<br>攝影：林賓尼</p></body></html>