<html><header><meta charset="utf-8"><title>Hea富生活：香港是老千溫床 - 郭釗</title></header><body><h1>Hea富生活：香港是老千溫床 - 郭釗</h1><p>Bitcoin掘礦機合約，接二連三爆煲，有堆苦主走到民主黨那裏申冤，話大家夾埋唔見幾百萬。其實投資老千局何止虛擬貨幣呀，劏場、細價股、外地樓，甚至借貸都有。今期不會逐一擊破各式各樣的騙局，只想研究一下為何那麼多香港人落疊，而且同一招中完又中。<br><br>先講特徵：銀碼細、回報高、唔使學、一朝發達，結果輸乾輸淨，見到這類新聞，不少人揶揄受害者貪字得個貧，但可能自己亦曾是受害者。香港社會，每人每日平均工作時間超過10小時，而且工作壓力大，返工過程已消耗一個人過半的精力，哪有時間和閒情逸致去研究投資。<br><br>就算你好彩搵到份hea工，都是對着電腦，腦上談兵。買實物要實地考察及大量數據分析，買股要進入市場參考成交大戶動向收風，但大多散戶就是不願花時間，也不是個個有足夠分析力，所以寧願博一博。<br><br>普遍香港人的閒錢用作投資的不多，眼見當紅KOL吹噓自己如何從冇變有仲發大達，不其然心中嚮往，聽得多就更加深信不疑，搵一個認為最有料、最合眼緣、感覺最可靠的KOL跟住買就心安理得，好似有大樹遮蔭。<br><br>其實投資邊會咁便宜，就算KOL冇點你，投資市場瞬息萬變，就如現在「侵侵」話打又唔打的貿易戰，成日出口術令到經濟倍加動盪，你對本身的那項投資不了解，總是沒信心長揸落去，就算贏都會變成輸。更何況市場上呃人者居多，接近九死一生。投資從來是靠自己苦研，才敢瞓身長揸，穩收長贏，返工返到冇時間但又想投資發達的心態，才是真正的元兇。<br><br>郭釗<br> http://fb.com/heaology.edu <br>本欄逢周四刊出</p></body></html>