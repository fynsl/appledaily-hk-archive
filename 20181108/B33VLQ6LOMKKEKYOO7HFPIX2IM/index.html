<html><header><meta charset="utf-8"><title>中環在線：信興65周年　力推智能家居 - 李華華</title></header><body><h1>中環在線：信興65周年　力推智能家居 - 李華華</h1><p>日本「經營之神」松下幸之助創立嘅電器牌子Panasonic，跟已故「電器大王」蒙民偉一手創立嘅信興集團合作多年，兩位創辦人交情甚篤，今年適逢Panasonic嘅100歲生日、信興65歲生日，兩間公司一齊喺會展搞咗個「未來生活展」，為期四天，回顧下大家生意往來嘅歷史，又介紹智能家居生活概念。</p><p>與Panasonic合作64年</p><p>信興旗下信興電器貿易係Panasonic港澳地區總代理商，雙方合作已經有64年。噚日蒙民偉長女、信興電器貿易執董蒙倩兒（Cynthia）喺午宴，教大家用高速煲炆牛尾鮑魚，將材料落鑊爆一爆，再放晒落個煲度就搞掂。仲有Panasonic今年出咗售價近萬元嘅電飯煲，賣點係啲米會喺煲內翻騰，360度受熱。唔好以為貴冇人吼，為咗碗飯好食啲，香港人好捨得買。<br><br>集團市務及公關統籌處經理莊嘉雯（Vinita）話，近年香港人健康養生意識強咗好多，亦追求高質個人護理產品，啲高科技產品貴唔貴係其次，最緊要係功能性強、有效果，例如女士們吹個頭都好講究，要唔傷頭髮之餘，仲要越吹越柔順，近1,700蚊一個風筒，銷量都非常可觀。<br><br>李華華<br>mailto:LiWaWa@AppleDaily.com</p></body></html>