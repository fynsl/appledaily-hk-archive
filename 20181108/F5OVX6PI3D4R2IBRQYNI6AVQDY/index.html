<html><header><meta charset="utf-8"><title>【娛樂人物】童星到甘草感情低調儍姑陳安瑩不婚</title></header><body><h1>【娛樂人物】童星到甘草感情低調<br>儍姑陳安瑩不婚</h1><p>大家對陳安瑩的印象，不離83年劇集《射鵰英雄傳之東邪西毒》中的「儍姑」。由粵劇童星做起，入行已逾50年的陳安瑩不經不覺已57歲。不少女士視丈夫肩膀為最大依靠，但跟男友拍拖三十多年的她，坦言早已打算不婚：「我成日同男友講，如果呢一刻唔同我一齊，鍾意咗第二個，我真係冇所謂。」<br><br>採訪︰羅婉玲<br>攝影︰林德雄</p><p>現年57歲的陳安瑩入行逾50年，是圈中的金牌綠葉，她最令人印象深刻的角色，莫過於是83年在劇集《射鵰英雄傳之東邪西毒》的「儍姑」一角。現實世界的陳安瑩當然一點也不儍，多年來甚少談及感情的陳安瑩，日前接受《蘋果》專訪，罕有提及男友，盡顯她的智慧。<br><br>陳安瑩有位拍拖超過三十年的男朋友，原來她早已決定不婚：「以前阿媽話唔過30歲唔好結婚，到過咗30歲結乜鬼婚。我成日同男友講，如果呢一刻唔同我一齊，鍾意咗第二個，我真係冇所謂，有人煲湯畀佢、照顧佢，點解唔愛屋及烏呢？多年來嘅相處，大家有好大自由度，最緊要開心過每一天。<br>開心源自知足。陳安瑩畢業於第8期藝員訓練班，轉眼間今年已是畢業40年︰「40年啦！我哋一班同學，下個月會聚一聚。」最近她看回當年跟艾威、黃造時、景黛音、梁潔華受訓的片段，她笑稱︰「嗰時我瘦幾多，睇番條片，人哋話最認得就係我把聲，哈哈哈。」</p><p>演戲入人心</p><p>能夠在娛樂圈屹立多年，全因陳安瑩對自己的要求一絲不苟：「有時演戲企後面，對白唔到我講，但睇人哋演繹都係在職培訓，我希望自己有進步，即使做甘草都唔可以脫節。」演技是毋庸置疑，可惜她總與獎項無緣。她淡淡地說：「雖然當年冇呢啲獎，但係入到人心入面，比起嗰嚿嘢（指獎座）仲大。」<br><br>陳安瑩的演藝路並非由79年讀藝訓班開始，而是始自她幾歲大的童年。當年陳媽媽是粵劇演員鄧碧雲母親的契女，陳安瑩自小便稱呼「萬能旦后」鄧碧雲為碧姨媽。不過，後來陳安瑩當上電視台藝員後，在無綫看到鄧碧雲居然掉頭走：「碧姨媽問我阿媽，做乜我會咁驚青掉頭走？其實我唔想畀人知，同碧姨媽嘅關係，當時自己唔想靠人，只想靠自己。」</p><p>關德興契女</p><p>一句「靠自己」道盡陳安瑩的傲骨。陳安瑩自小學大戲，在6、7歲就跟關德興師傅上契，60年代末的《黃飛鴻》系列，都總會看到這位童星演出。不過戲行太多規矩，長大後她沒有再做大戲，更將其衣箱賣掉。直至中學畢業後，她才重投演戲，報讀藝訓班。<br><br>12年陳安瑩離開了工作33年的無綫，之後曾轉投王維基旗下的港視，現為ViuTV效力。有後悔嗎？陳安瑩說：「都唔會，喺邊度做戲都一樣，做戲滿足感喺自己度，我先至係最大得着。」最近陳安瑩在網劇《蝕日風暴》中，飾演台灣男星王陽明媽咪，表現甚搶鏡。她一面回憶，一面大笑說：「佢（王陽明）真係好高大、好靚仔，戲入面我老公又高大而我又靚，所以生咗佢咁靚仔，哈哈！」<br>場地提供︰The AIR（The ONE）</p></body></html>