<html><header><meta charset="utf-8"><title>蘋人誌：我在街市講波經—姜蕙娟</title></header><body><h1>蘋人誌：我在街市講波經—姜蕙娟</h1><p>在筲箕灣金華街的露天街市，買餸的街坊人來人往，轉角處有一檔賣乾貨的，年屆70的檔主娟姨，正和來買蝦乾的後生仔講波經：「今年車仔個新領隊，成日將簡迪推去前邊，我覺得作用唔係咁大啦，反而後防有啲空虛。」<br><br>講完英超，轉頭又講西甲：「皇馬開季就開得差啦，不過我鍾意馬體會，個教練施蒙尼勁嘛，佢真係有辦法。」<br><br>她是姜蕙娟，人稱娟姨，6歲開始就幫手在筲箕灣街市擺檔，對街市一切瞭如指掌，但很少人知道，她也是一位超級足球迷。<br><br>撰文：李偉圖<br>攝影：謝榮耀</p><p>各大聯賽絕不放過</p><p>雖已年屆七十，但娟姨說話時中氣十足，只要和她講波經，她就眉飛色舞：「英超呢，我不嬲都鍾意車路士，因為一路睇開之前班球員，好似泰利、林伯咁，𠵱家雖然打得唔係咁好，但都一路鍾意睇。」<br><br>娟姨有種本事，她講波經永遠興高采烈，沒有dead air，如果你不插嘴，她可以一直講一直講，「今季英超，我估冠軍都係曼城，但我唔鍾意曼城啦，佢係打得好，但太過一面倒，打得好同鍾意係兩件事。」<br><br>她在熙來攘往的街市中，分析今季英超走勢，大部份來買餸的師奶都搭不上嘴，乾貨檔側邊坐着幾位乘涼的老人家，當然也一臉問號。有些街坊知道她睇波，紛紛走來問她攞貼士，「佢哋唔係睇波，只係賭波，我從來唔賭嘅，你問我邊隊贏，我點知呀，一陣爆冷點算？」<br><br>娟姨訂閱了所有足球頻道，是她叫兒子替她申請安裝的，英超西甲法甲意甲德甲歐霸歐聯世界盃，世界各地的足球聯賽，她都沒有錯過。<br><br>「星期六最多波睇，黃昏六點幾開波，睇英超一直睇到半夜，之後凌晨兩點幾睇西甲，四點又第二場，𠵱家半退休，天光就去游早水，游完水返嚟先瞓覺。」<br><br>她上年開始半退休生活，檔位也轉賣乾貨，請朋友幫手打理，精神好時她就親自開檔，或者到朋友的生果檔幫手，「賣菜要日日清，又要日日攞貨，乾貨可以擺，所以賣乾貨就啱退休。」</p><p>十幾萬到日本睇世界盃</p><p>在筲箕灣街市的小販檔中，娟姨可能是唯一一個，去過現場睇世界盃的小販。2002年世界盃由日本及南韓合辦，她不惜用了十多萬積蓄，和丈夫到日本睇波。<br><br>「我成日講，一生人點都要去現場睇一次世界盃，難得在亞洲舉行，呢世人日捱夜捱，點都要去一次。」第一場欣賞的賽事是分組賽，她和丈夫跟睇波團到北海道札幌，戲碼是阿根廷對英格蘭。<br><br>「英格蘭有碧咸，我去到比賽場館，嘩點解咁多後生女睇，但原來佢哋唔識睇波嘅，淨係嚟睇碧咸，離遠一見碧咸就尖叫，後尾碧咸入球12碼，全部人癲晒。」<br><br>分組賽後回港，她是巴西fans，但買飛時還不知道比賽隊伍，現場看不到巴西總是遺憾，睇波團的agent打電話問她有沒有興趣到現場看八強賽事，她於是把心一橫，再飛大阪。<br><br>「剛到大阪時，仲打緊16強，有晚我哋經過心齋橋，有間酒吧企滿韓國人，原來南韓對意大利，我唔理三七廿一，捐入去睇波啦，啲人好nice喎，可能見我矮，即刻讓第一行畀我坐。」「我老公話，人哋當你係阿豬媽先讓你坐呀。」<br><br>無奈她買了飛的八強賽事，最後是塞內加爾對土耳其。她一心想替巴西打氣，難得來到日本，於是再到東京，買飛入場支持巴西對土耳其的四強賽，最後得償所願，那年巴西亦順利捧盃。</p><p>我是擁南躉</p><p>娟姨對睇波的熱情，由童年開始。6歲，她就跟隨父親在東大街的舊街市擺檔賣菜，家中有8兄弟姊妹，父親是南華擁躉，她10歲那年，父親已經帶她到南華會睇波，她也順理成章成為擁南躉。<br><br>「當年我哋隔籬檔都係賣菜，佢有個仔揸的士，成日車我哋去睇波，後來佢做埋我老公。」那是香港足球最興盛的年代，每次南華精工兩大勁旅對碰，球迷總是引頸以待。<br><br>「好記得去大球場睇波，$3.5嘅位就有上蓋，$1.2坐喺龍門後面，學生票我冇資格，就買$2.4坐東看台。」後來南華沒落，她就移情英超，「我識嘅球員，好似蔡育瑜都轉做講波佬，咁我就冇以前咁熱衷，少咗睇本地波。」<br><br>她從英超開始，慢慢越睇越多，西甲意甲德甲等等，只要香港有轉播的，她都看。「德甲我就鍾意拜仁慕尼黑，啲球員我都熟嘛，洛賓仲踢緊呀。」「意甲我鍾意睇AC米蘭，都係因為我鍾意卡卡，𠵱家佢走咗就冇咁好睇。」<br><br>提起意甲，球星基斯坦奴朗拿度（C朗）今屆轉會去了祖雲達斯，對於常常讓一眾年輕女球迷尖叫的C朗，她沒有感覺。「我覺得C朗太獨食，又冇品，人哋唔交波就鬧人。」「踢波冇品唔得嘅，我最鍾意睇有球品又有腳法嘅，例如夏薩特、摩迪。」</p><p>人生如足球</p><p>娟姨一生都和筲箕灣街市緊緊相連，她在街尾的留產所出世，自小和父親在東大街擺檔，到1979年市政局加強管制流動小販，將小販規限於固定攤位營業，她就在現有的位置開檔賣菜，養大兩個兒子，足球讓她走出香港，也開了眼界，她常常覺得，睇波，其實也和人生差不多。<br><br>「人最緊要有希望，你睇熱刺（歐聯分組賽對巴塞隆拿）最初輸兩球，都可以追到2:3（按：最後比數2:4），做人都係一樣，就算輸到0:3都未必輸晒，強弱懸殊，都唔應該放軟手腳，睇吓你肯唔肯搏。」每次愛隊贏波，她就開心。「睇波帶畀我歡樂，如果鍾意隊波贏咗，我會成日回味，覺得自己有眼光。」<br><br>這些年來在街市江湖闖蕩，她經歷過筲箕灣露天街市最興旺喧鬧的年代，那時候很多開船的船家、水上人在出海前入貨，每次訂菜一訂就是一百斤，後來開船的越來越少，近年政府鼓勵小販交回小販牌，街邊小販檔主也一個個老去退休，超市越開越多，領展壟斷，生意大不如以前。<br><br>正如本地波熱潮不再，筲箕灣露天街市，或許有天終會消失，雖然但自天性樂觀，也不免慨嘆：「你睇𠵱家賣菜賣肉嘅，好多都係內地嘅大集團，開晒舖頭，土生土長嘅街邊小販，小本經營，越嚟越難做。」「世界唔同咗，𠵱家有錢就得，你睇啲球會，全部都畀錢買球員。」<br><br>她自小隨雙親在街擺檔，走過童年苦困的日子，深深明白，日子過得一天得一天，也慶幸兩名兒子都一早投身社會，沒有太大負擔。「人生就係有上有落，同踢波一樣呀，今場輸咗，下場咪贏番，做人如果睇唔開，好易有病。」</p></body></html>