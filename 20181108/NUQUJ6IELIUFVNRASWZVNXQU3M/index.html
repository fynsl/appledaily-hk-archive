<html><header><meta charset="utf-8"><title>大中小學收生 - 左丁山</title></header><body><h1>大中小學收生 - 左丁山</h1><p>十月份有大學資訊日，家長及學生到大學參加聽講演的聽眾超過十萬人，逼爆各大學校園，中小學則有入學須知講題，名校如男拔女拔協恩聖保羅男女等各有三四千名家長到場，至於直資及私立小學，則是面試月，如朋友虎媽A所講，一位家長為女兒報考10家學校，為了準備面試，疲於奔命，初試及格的，十一月還有另一次面試決生死，有幸獲選中參加第二次面試的，更是一家上下緊張。<br><br>虎媽A話：「人哋為咗小學名校面試準備兩年，有專人教導interview兩年，如果全無準備，打天才波嘅話，面試肥佬機率高達99%。」讀中學又係要叩門面試，家長容乜易搞到茶飯不思，虎媽A有個貼士：「我細仔考咗幾間都中，包括新開英國私立學校在內，原來不少名校收中一學生都着重佢哋平時是否肯多閱讀，我個仔就勝在自發性每日揸住一本英文書讀，好似我哋當年追睇《射鵰》咁樣，所以佢考幾間都獲取錄，變咗我哋揀學校。」咁醒，抵讚嘞，但亦有後遺症，睇得英文書多就對中文書冇興趣，入讀英國私校嘅話，以後唔慌中文掂！<br><br>到大學嘞，今年中大首創不完全注重3322，對理科成績特別好之學生，中英文DSE成績不如理想，亦有商量，旨在吸取強於STEM，弱於語文嘅學生入讀中大理學院工學院，呢招一出，其他大學紛紛跟隨，最後港大亦為咗搶新生不輸畀中大，宣佈新收生辦法，故此《星島日報》講：「港大調整計分計劃，搶尖意味濃」，搶尖即搶學生考試尖子，DSE狀元榜眼只得有限人數，入晒港大而其他學生入中大科大嘅話，港大收生平均成績亦唔會高，故此唔搶人唔得。究其實，自有DSE以來，因學校限制選科數目，STEM教育大受影響，左丁山幾次在中環天橋碰到徐立之，佢都為大學理工科學生水平擔憂，認為必須改變收生辦法，故此一手推動成立「香港STEM教育聯盟」（11月3日在中大舉行成立典禮，林鄭月娥與王志民到場主持）。聯盟成員有大學科研教授、中小學校長、教師等，由徐立之任會長，中大工程學院副院長黃錦輝及香港工程師學會會長余錫萬任副會長，將來對中學STEM教育有何幫助，且拭目以待。講咁多，就係反映大中小學為咗收優質學生，特別係理工科尖子，各有各忙，家長學生亦周圍撲，唔怪得楊潤雄局長認為香港教育制度複雜，於是有錢人家索性送子女往英國寄宿學校算了，佢哋唔使靠打工搵食，唔識中文亦無妨。</p></body></html>