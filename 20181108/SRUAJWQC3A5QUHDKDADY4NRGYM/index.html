<html><header><meta charset="utf-8"><title>【黑鏡線索】「返工唔一定要癲」 - 宋漢生</title></header><body><h1>【黑鏡線索】「返工唔一定要癲」 - 宋漢生</h1><p>【黑鏡線索】<br>Basecamp團隊由一開始已經係與眾不同嘅startup。佢哋甚至唔會認同你叫佢哋做startup，事關佢哋叫自己做一間軟件公司（a software company）。叫自己做乜嘢，好似好小事，但其實我估，佢哋係特登令自己唔好因為覺得自己係startup，而對startup主流嘅理念全盤接收。</p><p>如果Uber係主流Get big fast at all cost嘅表表者，Basecamp就係另一邊嘅極端。團隊控制喺50人左右，產品就係叫Basecamp，係網上project management嘅工具，20年來年年賺錢，唔使割肉靠VC輸血，而且越賺越多，冇對外公佈實際數字，但年盈利肯定以億計。公司唔打卡，可遙距，畀頂尖人工，非常唔鼓勵加班。老闆賺錢，員工開心健康，顧客（我公司係其中一個）滿意。<br><br>我相信做軟件公司有好多條唔同嘅路都行得通，Basecamp提倡嘅，只係其中一條。問題係，行業光譜好窄，窄到好似得一條路咁，唔同路適合唔同人，我就唔信大家嘅情況相似到咁多人都應該同一條路，唯一解釋，係一條路掩蓋晒其他可能，大家根本冇認真揀，同埋唔知有乜可以揀。以前我都係咁。身邊朋友，好似只有高健時不時會講吓拉闊光譜，但係我以前一路唔係好明。<br><br>Basecamp出過幾本書講自己嘅理念。上一本書叫《Remote》，講佢哋分佈喺地球五大洲嘅團隊點樣遙距合作。今次新書，書名原本係《Calm Company》，臨出版前改為《It Doesn't Have to Be Crazy at Work》，係好嘅改動，因為返工唔想癲，第一件事，係調整心態。面對返工癲，有三個心態：一，冇辦法，係咁㗎啦。二，癲先勁，癲先會成功，最驚唔夠癲。三，要盡辦法唔好咁癲。<br><br>Bill Gates都係熱血CEO？<br>行業常見心態，係擁抱癲。經典例子如都市神話當年Bill Gates點樣連續寫code十二個鐘，然後喺枱底瞓完再寫等等，或邊個邊個CEO朝早第一個泊車然後夜晚最後熄燈。代表呢種精神嘅有兩年前創業名人Ben Horowitz寫嘅書叫《The Hard Thing about Hard Things》，金句係「As a startup CEO, I slept like a baby. I woke up every 2 hours and cried.」係，呢本書我兩年前有介紹過，而我當時心態正正係，癲先成功嘛，你睇佢幾癲！<br><br>點解會好容易跟咗呢種諗法？第一，講到明主流，就係如果自己唔係好有諗法，就不如借用其他人嘅諗法。其實，創業已經好唔主流，喺非主流裏面想主流一啲，係可以理解。第二，創業嘅人，通常係慣性鞭策自己同他人嘅人，本身已經有喪做嘅傾向。第三，如果未有自己諗法，好多時會揀寧願做多好過做少，而crazy at work確實會令人覺得好似做多啲，忙啲先勤力嘛。大佬本身創業已經唔慌得到身邊人支持，梗係有咁多力出咁多，先對得住自己嘅勇猛，先夠熱血！<br><br>Basecamp本書就分享佢哋咁多年嚟，係點樣營運一間冷靜公司，下次講講裏面嘅內容。</p><p>撰文：宋漢生</p></body></html>