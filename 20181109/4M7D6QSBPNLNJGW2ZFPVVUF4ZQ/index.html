<html><header><meta charset="utf-8"><title>倫敦捧餐 - 左丁山</title></header><body><h1>倫敦捧餐 - 左丁山</h1><p>學生豪去年中大工學院畢業後，去咗倫敦帝國學院讀碩士，上學之前，左丁山勸佢讀好AI、讀機械人等，必有工作前途。果然呢，習近平上星期帶領中央政治局委員上堂，由北京大學一位教授講述AI，習主席要求大家認真學習。嘩，咁就不得了，習主席都話要認真學習、發展AI噃，以中國人一窩蜂性格，未來幾年，必有大量資金投放入AI研究領域，香港特區政府老早聽到風聲，特首施政報告大講科研，撥款畀本地大學，學者仲唔會搶住申請研究資助咩。<br><br>點知學生豪唔肯聽，話年青人有自己想法，到帝國學院就主修可持續能源工程（Sustainable Energy Engineering），都幾合乎年輕人喜愛環保嘅性格，左丁山係老嘢，見學生豪學成回來，對佢呻兩句：「返來點搵食呢，香港邊度有地方發展風電、太陽能電呀，有地都用來起公屋啦！」學生豪話：「唔駛驚，我會到英國搵嘢做，英國歐盟好重視新一代綠色能源發展，應該有機會！」或者係啱嘅，但最弊英國要脫歐，走曲折道路，前景未卜啫。到倫敦搵工期間，如何生活？<br><br>學生豪話：「唔駛驚噃，可以做住兼職餐飲工人先，我一年來因有大陸同學介紹，加入一個專門提供兼職餐飲人員嘅公司，受短期訓練，就去大宴會做散工托餐盤，最低時薪8鎊，扣稅後淨袋有時薪6鎊幾。」一日做幾多個鐘頭？學生豪話：「五六個鐘至十幾個鐘都有，不過好辛苦，試過一次去Bath搞婚宴，朝頭早8點就有巴士接我地去，時薪由早上8時起計，到咗巴芙，做到失魂，晚上十點幾返到倫敦，我腰痠骨痛，好難頂，賺錢唔容易。但有一次到Dorchester大酒店捧餐，達官貴人齊集，文翠珊就坐在我附近，好開心。」想不到由菲傭湊大、服侍大嘅學生豪一旦離開香港，就做得捱得，讀書成績都唔錯，想是家庭教育之功也，中大畢業生真係比較捱得苦嘅，何況係來自手空空無一物嘅新亞。咁多外國學生做散工，英國人點睇？阿豪話：「英國人根本唔肯做下欄工作，餐廳工、清潔工、裝修工、水喉工，差不多全是南亞裔或東歐移民，一啲人得把口反移民，真係唔准移民入口，遣返移民嘅話，倫敦怕會半癱瘓，全倫敦嘅Uber司機，有九成係移民嚟㗎！」真實世界就是如此，左丁山近日在中環行經不少建築地盤，睇到工人、雜工交談多帶鄉音或係南亞裔，極少見到本地年輕工人，酒樓食肆酒店亦見此現象，反移民之人，唔知平時有冇打工嘅呢？</p></body></html>