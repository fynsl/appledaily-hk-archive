<html><header><meta charset="utf-8"><title>中環在線：羅兵咸籲富豪做定家族憲法 - 李華華</title></header><body><h1>中環在線：羅兵咸籲富豪做定家族憲法 - 李華華</h1><p>香港大部份上市公司都係由家族話事，琴日會計師行羅兵咸做咗個調查，話白手興家嘅企業家好多都係「一言堂」，有佢講冇人講，到要交棒第二代有時可能發現無法將價值傳承，所以勸喻各位有錢家族，及早白紙黑字做定份家族憲法，成立埋個理事會，減少將來紛爭。<br><br>專門做家族企業及私人財富稅務策劃嘅partner王志偉話，香港富二代參與家族企業比例比起兩年前增加，由44%增加到57%，反而大陸就少咗，由前年71%跌到58%，佢就話係因為大陸第二代多數放洋，做藝術家做醫生，未必咁想幫老竇手。<br><br>有記者問佢，香港爭產案情節豐富，近年就有鷹君、新地，有咩值得大陸富豪借鏡呀，王志偉就笑笑口話，真係唔少大陸客咁問㗎，佢都係一句，及早預備，而分身家都要有技巧，先問第一代想點，再小心安排。<br><br>李華華<br>mailto:LiWaWa@AppleDaily.com</p></body></html>