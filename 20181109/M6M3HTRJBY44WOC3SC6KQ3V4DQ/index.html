<html><header><meta charset="utf-8"><title>自爆曾訂婚兩次　結婚兩月閃離蕭芳芳遭母吞學費毀夢　呻苦痛哭</title></header><body><h1>自爆曾訂婚兩次　結婚兩月閃離<br>蕭芳芳遭母吞學費毀夢　呻苦痛哭</h1><p>蕭芳芳前晚到香港大學接受錄影訪問，談到於70年放下如日方中的事業到美國讀書，想不到她竟自爆在大學三年內兩度訂婚：「兩次都冇結成婚，最終取消婚約。」返港拍戲後更結埋婚，不夠兩個月便離婚收場。自細恨讀大學的芳芳姐，辛苦儲夠學費後，到美國準備返學時，其母卻指做生意被呃錢，要芳芳姐寄回學費給她，芳芳姐談到此更感觸落淚。</p><p>影后蕭芳芳前晚到香港大學接受港台節目《大學問：70+1》錄影訪問，今次亦是她受耳患困擾後，首度接受電視台訪問，全場觀眾爆滿。席間芳芳姐有問必答，被問及大學生涯中有甚麼得着，芳芳姐自爆：「喺三年大學生活入面，試過兩次訂婚！」此話一出全場譁然，芳芳姐補充：「兩次都冇結成婚，最終取消婚約，兩次結束了愛情，但係復活了生命。」芳芳姐透露第一個未婚夫是中國人，性格比較大男人；第二個則是外國人。</p><p>其實芳芳姐早於13歲時，已決意到外國讀書，她當時找英文補習老師為她寫信，申請入讀英國皇家戲劇藝術學院，可惜被拒。到15歲那年，蕭媽媽叫芳芳姐到星馬登台，表示之後就讓她於洋，不過登台後仍不夠學費，令她第二次留學夢碎。到芳芳姐儲夠學費，她已是超級紅星，只有三個人支持她留學，芳芳姐說：「其中一個反對嘅，係我初戀情人，仲同佢反埋面。去到美國準備返學時，媽咪打電話嚟話『同人合作做生意，畀人呃咗啲錢。』媽咪話想我寄啲學費畀佢，當時睇住一步之遙嘅夢想，喺面前崩裂咗，覺得好辛苦。」</p><p>八叔伸援手</p><p>幸好當時名伶「八叔」譚秉庸得悉此事後，為芳芳姐交學費，實現她讀大學的夢想。芳芳姐回憶至此不禁落淚，一度哽咽需要暫停。講座後，芳芳姐談及八叔，仍很感觸：「八叔係一個德高望重嘅名伶，比仙姐（白雪仙）、任姐（任劍輝）仲要早一輩。當年佢借學費畀我，後來還番俾佢，佢都有收番。」八叔除了在財政上對芳芳姐施以援手，就連登台他都有幫忙：「喺美國嗰段日子，佢好照顧我，有次登台，有啲黑社會喺戲院攞晒我啲相，八叔知道之後即刻搵人出嚟傾，第二日啲相就返嚟，黐番晒上去。」</p><p>年少曾啪丸</p><p>芳芳姐又表示，在上機赴美讀大學前，蕭媽媽已跟她說：「美國小朋友出門口時，媽咪會派避孕套畀小朋友。」不過芳芳姐就解釋：「其實媽咪想講性教育，避孕套嘅嘢諗都唔好諗，唔好亂嚟。」芳芳姐感覺留美時自由，不諱言曾少年輕狂：「試過同同學食迷幻丸，不過自己冇反應。」<br><br>大學畢業返港後，芳芳姐未幾出嫁：「當年係諗住返去美國讀碩士，但因為媽咪身體唔好，咁就留喺度，繼續拍戲，咁有錢咪賺囉，點知拍拍吓仲結埋婚，點知兩個月唔夠就離咗婚，之後又繼續再拍戲喇。」其實蕭芳芳在75年嫁給秦祥林，後在77年分居，78年兩人正式離婚。<br><br>不過問到初戀情人是否四哥謝賢，她就大賣關子：「呢個我就唔答得喇，你哋自己估，你哋求其寫啦。」據上周本報的四哥訪問，四哥坦言芳芳姐鍾意讀書，而他則認為「玩都唔夠時間，你叫我去讀書！」於是分手，跟芳芳姐形容的「初戀情人」大致脗合。<br>採訪：馬建華<br>攝影：沈健程</p></body></html>