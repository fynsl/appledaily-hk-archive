<html><header><meta charset="utf-8"><title>蘋人誌：平凡老師　非同凡響—成英愉</title></header><body><h1>蘋人誌：平凡老師　非同凡響—成英愉</h1><p>「我只係好平凡嘅音樂老師。」訪問做完，她千叮萬囑。本土製作電影《非同凡響》，將智障學生與主流學生共演音樂劇的故事搬上大銀幕，成英愉，正是戲中音樂老師（谷祖琳飾演）的真實原型人物。四方八面壓力夾攻、不敢生育只因恐懼生下智障兒，都是她的寫照。只是，自言平凡的老師，偏偏遇上一出世便注定不凡的學生。教學生涯中，她目擊過路人將手機對準在一般人眼中行為異常的特殊學生；也遇過原本開朗的學生，畢業後自殺的悲劇。「呢度係一個溫室，但外面就未必係。」不同《五個學生的校長》，沒上過報章頭條、沒曲折離奇的過程，卻成就了一間學校、一個攝製團隊長達3年不可思議的電影旅程，非同凡響。<br><br>記者：呂麗嬋<br>攝影：王心義</p><p>「成老師，我想做公主」、「成老師，做乞丐會好肚餓㗎」……古典樂曲《波斯市場》響起，充滿異域氣息的音符，在音樂室迴盪，站在鋼琴前的成英愉，讓學生都閉上眼睛，代入音樂的不同角色。由社聯統籌、金像導演歐文傑執導的《非同凡響》，故事正是取材自位於粉嶺的佛教普光學校4年前統籌的音樂劇。「戲入面嘅徐老師好擔心同學表現，又要兼顧家庭同工作，都係我嘅心路歷程」。還有曾幾何時心思思想轉到主流學校任教，以至擔心生下智障孩子。<br><br>「畢業後從無教過普通學校，好想試過，頭嗰兩、三年係好大掙扎。至於怕生小孩，好大程度係因為每日面對好多呢類小朋友，見過有家庭生咗4個小朋友，4個都有問題，不單小朋友條路好難行，父母嘅路都好難行」。就如電影內智障媽媽的一句：「我會老，我會死，我唔可以睇住你一世㗎。」大抵是無數特殊學童家長的心聲。「現實上父母一定先走，好多同學畢咗業，排唔到（庇護）工場，又排唔到宿舍，只能屈喺屋企，冇社交，情緒同（自理）能力都倒退得好快」。<br><br>根據社署資料，截至今年6月，仍有2,600多人輪候庇護工場，連同宿舍輪候期長逾17、18年，其中北區更是重災區。服務供求出現大缺口，要融入社區也不易。「朝早返學時間，你會好易睇到，阿媽帶住個仔、阿婆帶住個孫，路過學校門口會刻意行快兩步；地鐵車箱，特殊學童有時會好投入自己世界，陶醉到搖頭擺腦好大動作，好多人見到都會避走」。一些無形的傷害或者所謂的歧視，成英愉直言，有時是源於不了解。<br><br>「學生怪叫，肯定係有嘢想表達，唔一定係錯，但老師和家長也有責任讓佢哋學習用一般人接受嘅方式表達自己，至少不會令一齊嘅人感到不安」。電影中小主角伽朗的爸爸，不想帶孩子出街，只因怕出現尷尬場面；自閉小孩因為道路維修，坐在地上不肯行，同行母親未及處理，已被路人的手機對準。而令她最心痛的，是見到有畢業生離校後患上情緒病，自殺收場。「係好心酸，呢個學生唱歌好好聽，喺學校好開朗，我哋成日講，學校係保佢哋一世嘅地方，大門常開……」<br><br>「係咪有咩地方我哋做得未夠？」成英愉傷感的反問：「個學生喺和合石火葬，靈堂上嘅相片就係佢嘅畢業相……佢嘅一生未必有好多燦爛嘅日子，最開心就係喺學校……」<br><br>女兒在普光讀中一的伍女士，電影上映時第一時間拉隊入場觀看，不少家長也哭成淚人。「好多情節係感同身受……最希望係多啲其他家長可以去睇，對特殊小朋友多啲了解」。學校就如溫室，外面的世界截然不同，但就算再無力，成英愉說仍願盡全力，為學生捉緊在校的幸福時光。<br><br>「我教高中，佢哋好快就離校，好想佢哋快啲裝備好自己，亦好希望透過電影，讓更多人認識佢哋」。她直言電影內每個角色內心都有恐懼和難處，不單是特殊學生的故事，也係Band 1和Band 3學生的故事。「佢哋係智障，但某方面其實可以好有才華，喺普光畢業嘅學生，係咪只可以做清潔餐飲？除咗ABCDE餐，仲有冇F餐？」透過申請司法覆核，為學生爭取可聘外籍英語老師，享受應有的學習權利，說到底，都是希望學生可享平等學習機會。</p><p>「有位跳舞好有天份嘅同學，因為呢套戲，得到一位製作公司老闆嘅賞識，邀請佢去做暑期工，係有薪酬嘅工作。」</p><p>全情投入特殊教育，中大音樂系碩士畢業的成英愉直言當初入行，其實有點誤打誤撞。「畢業第一份工係做客戶服務，咁啱教會有朋友話有份代課老師工作，面試OK就入咗行，嗰時對自閉症、言語治療係零認識」。面對天殘地缺又家庭複雜的學生，有人做一星期已辭職，她卻由代課到正職，一做十幾年。「我最記得第一日返工，喺課室門口已有學生衝出嚟，問我叫咩名」。智障學生都很直接，不會轉彎抹角，有些人覺得被冒犯，她反而覺得好熱情好真。<br><br>正是這樣的見面禮，讓她留下深刻印象。入職不久，她就積極帶學生外訪，與現實社會接軌。「佢哋習慣行到好近同人講嘢，我哋都會教佢哋要保持合宜嘅社交距離」。她舉起一隻手，在比劃具體的距離。事實上，智障學校的老師，點子總比普通學校的老師多，年齡相若卻能力懸殊，就得想深入淺出的教育方法見招拆招。「好似教粵曲，最簡單係分到生角旦角，能力高啲可分到不同種類，以化妝分忠奸」。她說就是教學生唱好一句歌詞動輒用上3堂課；教識A至Z順序，要花上3年也不出奇，但她還是覺得好值得。<br><br>「見到學生嘅努力學習，呢份感動，係一般老師難以體會」。就是有同學跑到她面前問：你可唔可以做我班主任？也令她甜在心中。只是，直率的她很坦白，主流價值觀，有時還是會讓人走在十字路口，早年接受師訓，她就遇過這樣一個情景。「自我介紹時，有人在Band 1學校任教，剛帶學生去維也納表演；也有人參加學界音樂比賽，攞咗好多獎，到我介紹自己喺特殊學校教音樂，當下大家都靜了」。偶爾自我質疑，但過一陣，也就不放在心內。反而對學生，她很上心，上課身處班房，下課回家休息，夢中仍是學生；家長都有她的電話，放學後致電她訴苦，司空見慣。訪問這天，音樂堂後，她就課後單對單義務教學生彈鋼琴。<br><br>千呼萬喚，歷時3年攝製的電影終於上映，她直言鬆一口氣。「負責協調工作，要幫學生排練，也要應付家長投訴，有啲人可能未必咁認同，覺得學校點解成日有大班陌生人喺度拍戲、點解個禮堂要封咁耐唔用得……但我深信學生係有得着，唔係因為套戲令學校有大榮耀，更唔係個人嘅大榮耀」。就如劇組工作人員，由最初對智障學生完全不認識，到識得如何相處；同學亦有機會接觸外面世界不同的人包括導演、燈光師，在她心中，這些都是難得的經驗。<br><br>「有位跳舞好有天份嘅同學，因為呢套戲，得到一位製作公司老闆嘅賞識，邀請佢去做暑期工，係有薪酬嘅工作」。不再是清潔和餐飲的ABCDE餐式工作，可以走出去，就會有機會。<br><br>「除咗主角伽朗，其他群戲嘅同學亦學識咗忍耐，我哋12點35分食飯，自閉症嘅同學仔早數分鐘已開始坐立不安，電影結果拍到1點正，你見到佢握緊拳頭，努力克制自己唔好發𤷪𤺧」。頂住重壓，這種超越平凡的勇氣，大抵已是非同凡響吧！</p></body></html>