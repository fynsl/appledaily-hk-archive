<html><header><meta charset="utf-8"><title>故居遺物未有親人認領</title></header><body><h1>故居遺物未有親人認領</h1><p>【本報訊】藍潔瑛生前居於赤柱馬坑邨良馬樓，昨日良馬樓互助委員會主席古馮友接受傳媒訪問，憶述藍潔瑛生前點滴。他對藍潔瑛剛搬到良馬樓的情況仍歷歷在目，苦笑說︰「佢嘈到不得了，唔知點解佢成日要擔口煙，煙不離手，上車又嗌，返嚟又嗌，嗰時個個都好討厭佢，我哋叫房署搵社工跟，跟極都係咁。」</p><p>房屋署上門裝香辟味</p><p>約兩年前，藍潔瑛切除良性子宮瘤，古主席指她轉變甚大：「返嚟冇嘈啦，鄰居對佢改變咗，起碼睇電視、細路讀書補習都唔使嘈，朝頭早唔使嗌你起身，佢改變晒。」而藍近年與鄰居的關係亦大為改善，不少街坊為她預備食物，曾經有人想騷擾藍潔瑛，但被街坊阻止，事後她亦親手弄蛋糕給街坊以示感謝。<br><br>古主席又稱，有不少人想利用藍潔瑛：「之前有個知名作家，想利用佢嚟寫作。嗰時佢（藍）仲嗌緊嗰段時候。我哋叫保安攔截咗，唔畀佢（作家）上去，佢不斷打電話嚟，要求搵佢（藍）落嚟聽電話，又拎手提畀佢聽，我哋話唔可以。」房屋署近日曾為藍潔瑛裝香，古主席說：「警方調查完就解封，將間屋交返畀房屋署，佢哋早幾日搵人裝過香，一來辟味，二來等大家都心安理得。」至於是否已聯絡藍潔瑛的親人認領遺物？他說：「噚日聽講過就冇。」<br>■記者朱志聰</p></body></html>