<html><header><meta charset="utf-8"><title>長原彰弘建財仔王國4,000萬變300億</title></header><body><h1>長原彰弘建財仔王國<br>4,000萬變300億</h1><p>【人物專訪】股壇梟雄李明治九十年代叱咤股壇，資本市場手起刀落，但最成功的買賣，原來是1993年時入股亞洲聯合財務賺逾百倍的傳奇。創辦人長原彰弘獲得其財務支持後，隨即建立起橫跨中港之財務王國，4,000萬元資本變出300億元市值，可謂賺錢之神，他說：「李明治曾經同人講，一生中最賺錢嘅投資，就係投資我間公司」。<br>記者：周家誠　余曉芸</p><p>長原彰弘在聯合鹿島大廈接受訪問，頂層裝潢滲着日式氛圍，亦似乎與他的日本名互相呼應。其實他原名張炳煌，台灣出生，修畢台大法律系後到日本升學及工作，惟必須入籍兼改日本名，「張拎走咗個弓字變『長』，『彰』即係我喺彰化出世，『弘』讀音同煌字差唔多，張字個弓又可以搬過嚟。」<br><br>七十年代，長原彰弘在東京工作，當時從事黃金貿易，惟生意麻麻，老闆知他有博士學歷，要求他搵生意搞。由銀座步行至公司的道路兩旁，滿是寫上「salary loan」的易拉架，「朝早拎出嚟，中午就收返。」他好奇了解，原來是借錢予打工仔的生意，於是膽粗粗開舖照做，接觸到一批來借錢的築地魚販，慢慢日本信用保證（JCG）名堂打出一片天，生意甚至擴展至香港。</p><p>從JCG至亞洲聯合財務</p><p>1976年香港接受存款公司條例通過，長原彰弘老闆話：「阿張，你去香港。」長原彰弘心諗：「我一句廣東話都唔識，去香港做咩呢？」老闆說：「去開財務公司啊，你識普通話，去試試。」他拿着280萬元來港創業，當時並沒有所謂無抵押貸款生意，他向著名泰國華僑陳有慶及當時上海商業銀行總經理陳克恭請教，兩人都指香港私貸生意頗難做。<br><br>不過，既然已帶錢到香港，他只有硬着頭皮上。當時接受存款公司吸存額最少5萬元，年期最少3個月，普遍年利率為6厘，他開價8厘，「不過我哋開舖邊個知呢？我就喺《新報》登廣告，寫住無抵押、無擔保、30分鐘現金到手。」當時香港近乎沒人做私貸，「唯一得我哋穩陣，之後啲人識講『借錢就搵JCG』。」<br><br>1983年，香港面臨前途問題，樓市大冧，當時有近200間接受存款公司，不少老闆投資地產失利，「其中有間澳門人開嘅財務公司，有日老闆打電話畀我，叫我借500萬畀佢，否則聽日有事，我心諗，做咩無端端要借咁大筆錢？」<br><br>翌日該財務公司分店全線閂門，全港財務公司出現擠提，直至現在他都認為是生意路上最大危機，「好多人想嚟拎存款，唔信任我哋。」惟客戶做存款須履行合約，不能未到期即提現，他決定推出存款證紓緩危機，「可以借存款八成，貸款利率係存款利率再加2厘。」<br><br>不過，客戶仍蜂擁提款，危急之際，東京銀行願與滙豐共提供8,000萬元助他度難關，審批貸款的滙豐副總經理，正是之後擔任滙豐主席的葛賚（John Gray）。<br><br>惟好景不常，JCG大股東投資失利，1990年時放盤，由陳有慶女婿卓盛泉牽線售予大眾銀行，惟出售後，長原彰弘3年內不得做財務公司，1992年他旋即部署回歸本業，邀請大孖沙入股，包括陳有慶、新世界（017）創辦人鄭裕彤、其士（025）創辦人周亦卿、華懋前主席龔如心，不過最終伯樂是聯合集團創辦人李明治。</p><p>李明治視作最賺錢投資</p><p>「當時成立資本4,000萬，佢投資約七成，我同佢計咗條數，間公司係我營運嘅，要借多3億畀我做生意。」1993年亞洲聯合財務（UA）正式成立，「中間有其他財團入股，3億好快還晒，李生股份攤薄至58%，賣咗畀新鴻基公司（086），你估幾多錢吖？45億！加埋派息已超過50億。」近年UA有上市打算，曾經有投行估值250億元至300億元，即現時李明治這項投資回報隨時以數百倍計算，「李明治曾經同人講，一生中投資最賺錢，就係投資我間公司」。<br><br>李明治人生大起大落，九十年代叱咤香港金融界。長原彰弘視他為伯樂，「我喺佢身上學到好多嘢，佢好聰明，交遊廣闊，佢都介紹好多知名人士我識，仲同過呂志和、李兆基唱卡啦OK，我好多謝佢，當然佢都有多謝我啦。」<br><br>長原彰弘在貸款本業上，亦創造不少新式產品，「網上貸款i-money、二按、卡數一筆清，全部都係我哋首創。」2007年甚至進軍內地，高峯時逾150間分店。台灣出身、日本就學、香港發迹、進軍中國，長原彰弘人生是一片大江大海，但他最喜歡的地方卻是香港，「香港係我家，我一生中嘅黃金時代都係喺香港過。」</p></body></html>