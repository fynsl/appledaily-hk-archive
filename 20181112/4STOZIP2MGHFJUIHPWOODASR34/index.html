<html><header><meta charset="utf-8"><title>智取大市：雙11最佳進步獎 - 晉佳</title></header><body><h1>智取大市：雙11最佳進步獎 - 晉佳</h1><p>雙11係近代消費行業最顛覆發明之一，由09年自high玩到今時今日國際品牌都要爭相加入戰團嘅大日子。定喺11月11日本來就聰明到不得了，喺年尾出Bonus前嚟一個旺季前清貨、透支消費嘅機會，然後聖誕節再力谷新貨消費，兩個檔期各司其職，一次過fully utilize消費者買平嘢、貴嘢、減價貨、新貨嘅購買力。<br><br>雙11交易額年年破紀錄，水份講真年年有，有兩個因素推動交易額繼續跑贏，第一係更多商品服務打包喺網上銷售係大趨勢，第二網上消費體驗一年比一年進步，追貼線下消費體驗，超長線甚至線上線下會完全二合為一。<br><br>今年雙11晚會門票炒到飛起，內地18歲未到嘅年輕偶像易烊千璽，於芸芸國際明星之中打頭陣，個個買炒飛入場係睇佢唔係睇周杰倫或EXO張藝興，Made in China率先征服自己人。睇返天貓首30名破億品牌中，都有部分係海外品牌，亦有唔少中國品牌，零零舍舍有間波司登（3998），單單11分鐘就完成破億任務，要頒最佳進步獎嘅話，佢點都有份。打爭氣波，品牌成功升級相信係一大原因，中國積極扶持國產消費品牌係大方向，呢啲民企長遠有運行吧。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>