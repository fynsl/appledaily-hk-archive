<html><header><meta charset="utf-8"><title>異動空間：一賠四贏錢機會 - 魏力</title></header><body><h1>異動空間：一賠四贏錢機會 - 魏力</h1><p>港股最驚兩樣嘢：一、美金升、人仔弱；二、阿爺亂咁出口或手（或手口並用），上日兩樣中晒。美聯儲維持鷹派，加息步伐照舊；阿爺忽然又爆個「一二五」放貸新政，企圖打救水緊的民企。國進民退的大前提下，民企借到錢又如何？好大機會借錢去咗炒炒賣賣，萬一炒燶無錢還，搞到內銀壞賬飆升，又係阿爺印銀紙埋單。<br><br>恒指借勢向下補第一個裂口，低見25475，兼且回調本輪升幅一半；如跌深一格（黃金比率0.618），恒指可見25300，以美股走勢去睇，似乎要試一試，也應該要守得住。此關一破，最後防線是25190，也就是「島形底」的裂口頂部。因此，如恒指跌至呢個位，從博奕的角度去睇，魏力會揀買上，以24980做止蝕，博再上26000，即是用200點博800點，賠率相當不俗。假如跌至25300就反彈，以相同價位做止蝕及目標，也可用約300點博700點，唔錯！<br><br>外圍A股皆弱，有何反彈契機？可能是周三騰訊（700）業績。綜合券商預期，上季騰訊純利按年升9%，按季則跌6%。另外，美滙指數RSI「三頂背馳」的風險也不容忽視。<br><br>筆者為證監會持牌人，未持有上述股份權益。<br><br>魏力<br> http://fb.com/2012jason <br>本欄逢周一、五刊出</p></body></html>