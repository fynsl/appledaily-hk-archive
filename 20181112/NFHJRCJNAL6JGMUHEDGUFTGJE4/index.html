<html><header><meta charset="utf-8"><title>同其他家長一齊落場亨亨陪囝囝學校做義工</title></header><body><h1>同其他家長一齊落場<br>亨亨陪囝囝學校做義工</h1><p>【爆相爆片】許晉亨與李嘉欣下周五結婚十周年，二人近年對7歲獨子許建彤（Jayden）教育甚為緊張。Jayden現已在名校男拔萃升讀小二，昨日學校舉辦嘉年華活動，亨亨被《蘋果》讀者透過「爆相爆片」，分享他貼地換上制服與其他家長一齊落場做義工。</p><p>現年56歲的許晉亨與賭王二房千金何超瓊於00年離婚後，在08年與李嘉欣結婚，下周五亨亨與嘉欣結婚10周年，二人所生的兒子許建彤亦已7歲大。一直以來，亨亨與嘉欣相當緊張Jayden學業，前年二人就被傳媒影到去Band 1傳統名校拔萃男書院收生簡介座談會，為兒子入學鋪路，而Jayden亦不負所託，成功考入，今年已升上小二。</p><p>李嘉欣冇影</p><p>昨日星期日，亨亨更做跟得爸爸，與Jayden參加校方舉辦的Garden Fete嘉年華活動，更被《蘋果》讀者周小姐透過「爆相爆片」，分享他落手落腳做家長義工。亨亨平時給人的印象是公子哥兒、西裝骨骨打扮，昨日他就穿上藍色的男拔活動制服tee、卡其色褲、波鞋、cap帽等簡約打扮，許家少爺做起爸爸角色相當投入貼地，相中的他表現相當有耐性，被一大班小朋友圍住仍面帶笑容，似乎好享受做這份義務工作。</p><p>周小姐指亨亨負責在操場的遊戲攤位賣活動遊戲券，她說：「呢個嘉年華每年都有，學生家長會幫手做義工，許生就係負責幫手賣遊戲獎券，見到佢嗰陣大概11點，佢戴咗帽都唔係好認得佢，冇諗過平時見佢咁公子哥兒，都會坐喺操場，見佢真人都係高高瘦瘦，但係冇平時咁靚仔，同埋都冇乜人認出係佢，因為行去攤位買飛都係小學生多，不過見佢都做得好投入。」據周小姐提供資料，指這個活動的學生家長做義工，大概要做一至兩個小時，亨亨做了一個小時後，就起身去搵囝囝Jayden，她表示：「見佢個仔大部份時間都係同同學仔玩，好活躍行嚟行去，最後見到佢拎住飲品跟咗許生走，就見唔到李嘉欣。」</p><p>做貼地父親</p><p>其實，亨亨出身名門望族，是坐擁百億資產的許愛周家族後人，幫手打理家族生意，後生時就不時與女星傳出緋聞，平時愛養馬。不過自與嘉欣結婚生子後，生活模式改變了不少，有子萬事足的亨亨，現在凡事以家庭樂為主，對兒子教育亦甚關注，嘉欣曾講過Jayden的教育問題，指亨亨希望兒子讀國際學校，親自教授他學國際象棋，不過讀傳統名校出身的嘉欣就傾向兒子讀傳統小學，最後說服了亨亨，而亨亨亦十分投入參與兒子學校的課外活動，與一般家長一樣，貼地做家長義工。<br>採訪：唐如</p></body></html>