<html><header><meta charset="utf-8"><title>入境處識睇1984？ - 陳也</title></header><body><h1>入境處識睇1984？ - 陳也</h1><p>長居香港七年的馬凱，以英國旅客身份赴港，被拒絕入境兼扣查N個鐘。離機場不遠的大橋口岸，日日運送珠海遊客，癱瘓東涌。兩個畫面沒有重疊位，馬凱被入境處DQ，少一個英國旅客，香港政府唔care，議員趁機落井下石表忠。那邊廂，少幾車內地團客的話，港珠澳橋的政治任務就會打折扣，香港做唔成大灣區龍頭，連珠海這個「細佬」都冇受惠，感覺唔到jetso，點會聽香港特區支笛。<br><br>香港今後的待客之道，親內地、仇歐美是緊隨中央的主旋律，選舉主任上身的入境處，一手炮製旅客的天國與地獄。記者從內地團客中找着一個自稱賣了農地，身家有百幾萬的退休人士，畀兩百蚊團費遊橋，團友蹲在東涌商場外，自攜乾糧開餐，垃圾擲地有聲。旅發局在中環海濱搞美酒嘉年華粉飾太平，出動無人機助興，40隻墮海，主辦單位怒斥是訊號遭受干擾，說此舉影響香港國際聲譽。國際聲譽？叫港珠澳橋每車遊客離境前必買一本1984試讀，好不好！</p></body></html>