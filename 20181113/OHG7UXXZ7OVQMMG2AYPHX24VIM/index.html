<html><header><meta charset="utf-8"><title>蘋人誌：第二部戲最緊要　黃偉傑</title></header><body><h1>蘋人誌：第二部戲最緊要　黃偉傑</h1><p>「今年真係一個好新嘅氣象，我哋出現咗28位新導演，感覺好有朝氣。」當年，黃偉傑在金像獎頒獎禮舞台上說。<br><br>2017年，他和《樹大招風》另外兩位導演許學文、歐文傑上台，負責頒發金像獎「新晉導演獎」。三人雖然也是新導演，但當晚已憑《樹大招風》越級與杜琪峯等競逐「最佳導演」獎項－－兩小時後甚至成功獲獎。頒獎嘉賓郭富城宣佈賽果一刻，黃偉傑在監製游乃海身旁，一臉靦腆。「聽到我哋個名，好不可思議。我同我幾個拍檔都嚇呆咗。」他記憶猶新。<br><br>當年金像獎一眾新導演成為焦點，不少人都期望他們會成為一股浪潮，為香港電影帶來新風。實情卻是，拍完處女作，踏上高峯之後，始終還有漫漫長路要走。「你留意吓，其實嗰班（新導演）全部未有第二套，除咗歐文傑（《非同凡響》）。」為甚麼？<br><br>「我們都忙於生活。」最近因執導港台劇集《火速救兵IV．火伴》而再次成為焦點的黃偉傑，沉穩地道。<br>撰文：梁俊勤　攝影：黃奕聰</p><p>長鏡頭不用大驚小怪</p><p>近來香港電台劇集成為不少網民的熱話。先有《獅子山下》重現銅鑼灣書店店長林榮基的經歷，獲盛讚「好大膽」；黃偉傑執導的《火速救兵IV》第一單元《火伴》，開首三分鐘一鏡直落呈現消防員由列隊、閒聊到出更的場面，有媒體力捧為「美劇級數」，港台事後上載幕後花絮片段，交代長鏡頭如何拍成，網上更錄得逾20萬點擊、數千次分享。<br><br>「好坦白講，我覺得有啲大驚小怪。」黃偉傑如此回應。<br><br>「你話係咪難拍，係；但係咪好難？又未至於。效果也不是特別好，有好多瑕疵。」他心目中的長鏡頭大師是希治閣、馬田史高西斯、杜琪峯，場面調度、拍攝手法都令人瞠目結舌。「而我哋只不過係小試牛刀、玩吓，拍個細細哋嘅。」<br><br>黃偉傑貴為金像獎導演，上一次拍的戲是《樹大招風》，以規模計，港台劇集難以相比。面對緊絀資源，黃偉傑卻拒絕睇餸食飯。籌備階段，他提出以長鏡頭開篇，工作人員都有猶豫：「導演，有啲難搞喎！」他有他的堅持，於是努力鑽研拍法，出動了六個攝影師（包括兩名負責滑鋼管的現職消防員），接力拍攝，足足拍了18個take。成品不夠完美，但他收貨。「喺電視劇嘅資源上，我哋已經盡晒力」。<br><br>「每一次我都會搵啲嘢去為難自己，呢一行太容易就唔好過。」黃偉傑微笑道：「對我呢種新導演嚟講，這是一個自我修行嘅機會。」</p><p>有線記者變溫文導演</p><p>黃偉傑的電影修行，算得上是半途出家。出身於荃灣象山邨一個平凡家庭，他的童年娛樂是與父親一起看「明珠930」，特別對科幻電影如《異形》、《鐵血戰士》感興趣。縱然喜歡，偏從未想過以電影為業。中學畢業後入樹仁讀新聞，一心做記者，畢業後在有線新聞部待過，主力做《樓盤傳真》等財經台節目，「做《設計廊》呀，教人驗樓呀……」結果才做了一年，又自覺不太適合。<br><br>「新聞在報道別人的故事，但我想講自己的故事。」<br><br>於是在大學恩師容若愚協助籌集助學金下，黃偉傑去了英國讀電影。最初水土不服，同學來自五湖四海，個個口音不同。「我英文唔好，去到好似聾啞人士。頭一個星期，完全唔知做緊乜嘢，老師、同學講嘢我都聽唔明」。放學百無聊賴，惟有到圖書館借戲睇，一日一片，又無中文字幕，「一睇唔明就pause，逐句查字典」。情況才慢慢好轉。<br><br>最初他打算往攝影師方向發展，但老師卻發現他身上有導演潛質，「話我有potential講故事，同埋領導團隊」。在當地讀書短短一年多，他師從拍電視的Danny Hiller，跟出跟入，學習如何做導演，也奠定日後相對斯文的導演風格：「香港拍戲比較多鑊氣，導演有權威會鬧人，一層鬧一層，惡就係權威。但英國拍戲好gentleman，全部有商有量，與crew打成一片。」工作時會戴無框眼鏡、溫文得不像導演的他說。<br><br>譬如說，不少香港導演都愛在片場當眾指罵演員，黃偉傑在異地卻獲傳授另一套：「演員係好需要保護、好有自尊心嘅生物，所以我哋唔會坐喺導演凳上嗌，而係起身，踎喺演員旁邊，細細聲同佢講，淨係得佢聽到。」又例如，香港拍戲着重臨場執生發揮，英國學院派則注重事前綵排，黃偉傑至今仍保留這做法：正式拍攝前先清場，只餘導演、演員、攝影和收音，現場進行綵排、磨合，研究演繹、走位，「有時甚至排40分鐘，在電影拍攝時間上好奢侈……但就可以搵到個『戲』」。<br><br>由記者到學生，黃偉傑形容是人生最快樂的歲月：「因為我搵到自己鍾意做嘅係乜嘢，最有滿足感。」電影夢，看似觸手可及。</p><p>推倒重來又推倒重來</p><p>2006年學成回流，黃偉傑一心在電影圈大展拳腳，卻事與願違。<br><br>「當時讀完電影，英國建立嘅connection帶唔到返香港，根本入唔到行」。連電影圈的大門都摸不到，只得棲身容若愚任職總監的天主教教區視聽中心，做一般製作，拍嘢剪嘢。「一個孤兒仔讀完電影返嚟，有種鬱鬱不得志嘅感覺。<br><br>「當你自己咩都唔係嘅時候，就最痛苦。」<br><br>惟有由零開始。2007年他拍七分鐘短片《變臉》，贏了一些短片比賽獎項；2010年再拍《快門》，片長半小時，贏得「鮮浪潮」最佳攝影獎，以及更重要－－杜琪峯的賞識。翌年杜決定開《樹大招風》訓練新導演，黃偉傑與另外兩名「鮮浪潮」得獎者許學文、歐文傑一同獲邀。計劃原定一年完成，卻變成一個長達五年的噩夢。<br><br>「杜生講過，呢部戲，劇本唔好就唔開」。黃偉傑讀過電影，贏過獎項，以為自己創作還不錯，卻遇上出名嚴格的監製杜琪峯與游乃海。由構思人物角色到撰寫劇本對白，不停推倒重來，又推倒重來。「試過三個字對白，都度咗成年」，他感覺崩潰，「信心危機係最大痛苦，你以為自己在行，然後專業嘅人話你咩都唔係。你會諗，我係咪應該離開呢？」<br><br>當時他年過三十，初為人父，如何生活成了問題。《樹大招風》籌備初期，他辭去正職，但由於只有一筆固定的導演費，當創作不停碰釘，計劃由一年變五年，這筆錢根本不夠生活。為餬口，他只得找兼職，拍宣傳片、剪接工作，甚麼都接。<br><br>好不容易才捱了五年，2016年4月《樹大招風》終於上畫，坊間口碑不俗。翌年金像獎頒獎禮，電影連奪「最佳電影」、「最佳導演」等五個獎項，風頭一時無兩。<br><br>「真係無諗過，好感動……要多謝杜琪峯、游乃海兩位監製，你哋真係好有心，去培育我哋新晉導演。希望我哋可以繼續拍好電影。」金像獎舞台上，黃偉傑握着「最佳導演」獎座，激動地說。</p><p>第二部電影有壓力</p><p>今天，這個金像獎獎座仍擺在書桌當眼處。這是許多電影人窮一生追求的目標，誰料到這新導演首次拍戲，美夢便已成真。<br><br>他說一切夠運。「好坦白同你講，好多嘢都好幸運。創作或藝術成就上，我哋真係未夠班。我成日講，呢個係勤工獎，大家可能好憐憫我哋用咗五年時間做呢個電影……係業界、前輩對新人嘅鼓勵。」<br><br>《樹大招風》得獎那一年，新導演如潮湧現，如《一念無明》黃進、《點五步》陳志發，還有《樹大招風》三導演，不禁令人憧憬香港電影又一新浪潮誕生。年半就此過去，斬獲大獎的黃偉傑卻說，生活其實未有太大改變－－工作機會沒錯多了，也有不少人前來接洽，但最重要的指標－－第二部電影，至今仍在醞釀階段。<br><br>「你留意吓，其實呢班（新導演）全部未有第二套（長片），除咗歐文傑。」<br><br>他又記得某次鮮浪潮頒獎禮後杜琪峯的一番話：「一個導演，第二、三部戲先至最緊要。第一部戲業界可能覺得你有運，或者有人睇住，但第二套就真真正正define你係乜嘢導演。」<br><br>那為何大家都未有第二部戲？或因創作需時，但更可能因為新導演未能專注。「坦白講，你睇我，可能係表面風光，但佢對我嘅實際收入唔係好有作用」。作為導演，收完導演費，此後一、兩年時間就要專注一部戲，時間越拖得長拉勻收入越低。反觀其他崗位，副導演一年可接幾部戲，攝影師開工就有時薪，導演崗位地位最高，收入反而可能是最慘淡一個，「所以如果唔係為興趣，我都幾難生存」。<br><br>要生存，黃偉傑這樣的新導演就只得密密接job，廣告、微電影、公司短片，做得就做。填飽了肚子，才榨盡其餘時間，呆在咖啡店，構思下部電影的劇本。「我哋呢一代未開到第二套長片，大多係呢種狀態，始終都要生活」。</p><p>唔可能再一步登天</p><p>拍第二部戲往往比第一部更難。黃偉傑形容，創作《樹大招風》的過程就像置身溫室，「有一個教學環境，杜琪峯同游乃海兩個監製親身傳授點樣拍電影」。學滿師之後，無人呵護，路就靠自己走下去。<br><br>前路既無大樹遮蔭，還要承受以往沒有的壓力。「因為你已經有個好鬼長嘅銜頭，『第36屆香港電影金像獎最佳導演』，即係話我拍嘢唔可以衰㗎喇。一衰，就辜負咗呢個銜頭，人哋會話你名不副實。」黃偉傑苦笑：「如果我第二部電影，獨當一面嘅時候，我嘅成績，無論獎項、票房、口碑，比唔比得上前一套呢？」<br><br>亦因如此，他強調之後的路必須行得謹慎。「你話心唔心急開戲，邊個導演唔心急。但亦唔可以掉以輕心。假設有個你唔認同價值觀嘅戲嚟搵你，你開咗佢，有機會將你嘅導演生涯條路定咗。之前絕對有咁嘅往例」。奪金像獎後不久，就有人找黃偉傑拍合拍片，資金多、規模大，他看完劇本，毅然婉拒，「現階段我唔敢亂接呢種戲，因為能力上未必駕馭到咁大嘅製作，我寧願自己寫劇本，拍好佢，贏番口碑、若干票房，起碼繼續行落去我會循序漸進」。他微笑，笑裏有一種踏實。「唔可能再一步登天。因為《樹大》已經係好一步登天嘅例子。下一個project，我相信唔會咁有運氣」。<br><br>還有，如果可以，他始終希望留在香港。「我喺香港長大，好想喺有限資源下拍好香港電影。無論佢輸唔輸出到，就算只係喺香港上畫，都對得住自己」。由金像獎最佳導演到第二部電影，沒人知條路有多遠，黃偉傑信念不曾動搖：「唔需要好大資金、好大卡士，我只想拍好一套細嘅戲，講好一個故事。」<br><br>蘋果日報×立場新聞</p></body></html>