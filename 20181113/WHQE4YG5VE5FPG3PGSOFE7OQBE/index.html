<html><header><meta charset="utf-8"><title>農夫發揚子華教誨　唔好講粗口</title></header><body><h1>農夫發揚子華教誨　唔好講粗口</h1><p>由陸永和C君組成的農夫前晚在旺角麥花臣場館繼續開騷，兩人得悉黃子華前來捧場，於開騷前的迎賓儀式上，邀請染了一頭白髮的子華上台，子華就拉好友羅金榮陪伴，農夫更向子華跪拜，卻遭子華講笑寸爆：「旺角最蠱惑嗰兩個人喺度！」</p><p>冇免費飛睇</p><p>C君問子華是否打算復出？他沒有回答，反而戮力幫老友賣廣告，問羅金榮：「你係咪出新歌？有乜宣傳就好做，冇免費飛你睇，我哋要講半個鐘頭先。」C君笑騎騎說：「係就好，我哋好做好多。」陸永亦附和：「我哋可以休息吓先。」子華聞言即大耍太極：「但我今日件衫唔係好襯，都係畀番時間你哋。」此時C君嗌着準備返回觀眾席的子華：「可唔可以影張相？」台下觀眾即起哄，子華就玩嘢回應：「不如大家一齊上台影啦，得我哋幾個咁冷清。」說罷即落台。<br>農夫在騷上再次提及於子華的慶功宴上，三人傾足數小時，C君更稱其教誨成為了主題：「子華最後一個騷，人生最後一個真理畀後輩，以後同人嗌交，千祈唔好講粗口。」陸永接着說：「嗌緊交嘅時候，如果一講粗口，你就錯，因為個重點會去咗粗口，而唔係講緊件事，你唔會記得當初嗌交嗌乜，總之其中一個人一講到老母，永遠就係老母老竇老味，跟住點收科？」</p><p>傾偈取靈感</p><p>完騷後農夫接受訪問，兩人表示：「休息四日後會再做三場，我哋做咗兩場，但今晚子華嚟睇，我哋仲緊張，因為好多嘢要記，嗰十幾分鐘棟篤笑環節係向佢致敬。」談到之前與子華吹水幾個鐘，農夫說：「都唔係第一次，平時約食飯都會傾好耐。」談到子華吹得，兩人異口同聲說：「佢唔係多口水，係多題目，同子華傾有靈感，我哋首歌《面斥不雅》都係因為子華而寫。」<br>採訪︰黃曉妍<br>攝影：林賓尼</p></body></html>