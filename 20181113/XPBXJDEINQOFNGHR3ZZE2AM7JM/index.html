<html><header><meta charset="utf-8"><title>財路：𥄫住G20等買中外運 - 錢雋</title></header><body><h1>財路：𥄫住G20等買中外運 - 錢雋</h1><p>中外運（598）半年插咗40%，嚟緊三年預測PE，得番5倍單位數，去到近十年低位，月尾中美會，貿易戰若果略為鬆鬆，超殘PE底下，中外運有機彈，先擺入觀察名單。<br><br>中外運係內地最大第三方物流企業，又以貨運量計，集團兼且係全國最大貨運代理商。今年上半年，中外運盈利增長5.7%，到近13億元人仔，EPS約0.24港元。又上個月，中外運訂立協議，以約28億港元，出售招商路凱55%權益，預計出售收益9億元人仔，呢個數額，已經等於半年盈利近70%比重，呢筆一次性盈利入賬，進一步保障到中外運利潤。<br><br>場內專業預測，中外運今年全年EPS 0.42港元，2019年同2020年EPS 0.47港元同0.53港元，中外運現價3.02元，已經跌到落2016年時熔斷底，三年預測PE 6.5倍、5.8倍同5.2倍，專業預估PB 0.72倍、0.63倍同0.58倍。<br><br>2008年美國金融海嘯時，中外運當時最低PE 4.2倍，2020年預測PE，已經跌到近海嘯價。<br><br>中外運呢期整合，向旗下附屬外運發展進行合併，有券商話，經重組後，控股結構簡化，更加易於評估價值，參考彭博，今年6月打後，9間大行發報告，6間報告評級叫買入中外運，評級唔削。但呢期包括中外運在內，一個貿易戰，俾沽家質到殘。<br><br>又以評級係買入嘅大行平均目標價4.67元計，中外運講緊要翻半番，2020年預測PE都係得8.8倍。贒住G20，中美有偈傾，就係中外運大彈時。<br><br>錢雋<br>細價股專家<br>本欄逢周二刊出</p></body></html>