<html><header><meta charset="utf-8"><title>智取大市：全面升市已不再 - 晉佳</title></header><body><h1>智取大市：全面升市已不再 - 晉佳</h1><p>特朗普掀起嘅貿易戰，經過超過半年消化後，股市一定程度反映政治不利因素，但係人都知，中美紛爭發展至此，根本不存在突然完全休戰嘅可能性，就算貿易戰一時三刻話有得埋枱傾，大家都不抱樂觀態度，傾到成果又好，冇成果又好，對好淡雙方嚟講，不會對習特會的結果抱太大期望，兩個大男人握晒手攬攬錫錫乜都好，都只係一個挾淡倉藉口。<br><br>對長線投資客嚟講，貿易戰係一個長期為港股價格打上一個7折、8折嘅Label，股市能否重拾升軌，就要喺政治因素足夠反映之下，各國會唔會有良方刺激經濟增長。未來總有一刻，股市投資者樂觀到相信貿易戰成為過去，到時反而要睇淡後市了。<br><br>明年股市最重大因素，會落喺經濟走勢之上。蘋果唔再公佈iPhone銷售數據，係咪代表科技產品可見將來銷售不濟，真心睇淡長遠前景？定係民主黨為主嘅大型科技股陣營對特朗普作出嘅控訴？點都好，科技股需要捱多一段時間，中間會有多次凶狠嘅挾淡倉。股市指數缺乏重磅科技股支持下強極有個譜，但只要中央頂得住股權質押問題，市場資金鏈開始見止血，選股或許有兩極化情況出現，一啲天堂一啲地獄。<br><br>晉佳<br> http://fb.com/advanceguy1 <br>本欄逢周一、三、五刊出<br></p></body></html>