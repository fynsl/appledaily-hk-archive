<html><header><meta charset="utf-8"><title>【娛樂人物】衝擊金馬女配惠英紅揭自私面孔</title></header><body><h1>【娛樂人物】衝擊金馬女配<br>惠英紅揭自私面孔</h1><p>惠英紅去年憑電影《血觀音》摘下台灣金馬獎影后，今年再憑電影《翠絲》提名金馬女配角，紅姐信心十足，她在戲中扮演跨性別人士姜皓文（黑仔）的保守妻子，坦言是個自私又愛面子的女人，紅姐演得淋漓盡致。問到紅姐還想有甚麼挑戰，她竟想演喜劇，測試自己笑點。</p><p>台灣金馬獎將於大後日舉行，惠英紅憑電影《翠絲》第四次提名金馬獎女配角，她日前在銅鑼灣受訪，紅姐大講賽前心情：「其實我有啲驚，對手都好過我，太強，我參加就OK。好多人問點解唔報女主角，因為戲份唔夠，只係集中幾場戲，攤長睇可能戲份唔夠，但係女配角就會重點咁睇你演出，𠵱家報女配角chance大啲。」</p><p>想嗒變性人</p><p>在《翠絲》中，對手姜皓文扮演跨性別人士，紅姐說：「佢外形太man，啲肌肉令你有阻礙，真實嘅變性人要吸收大量荷爾蒙，係會燃燒肌肉，佢（黑仔）個身體係硬嘅，但佢真係做得好好。」紅姐自爆23歲時，曾見過十幾個變性人，其中一個更靚爆，她說：「好似余安安，佢連把聲都變埋，胸都會生出嚟。黑仔喺蘭桂坊嗰場，嗰種姣、媚，真係會令你想嗒咗佢，我都做唔到。」<br><br>在戲中紅姐扮黑仔老婆，她形容角色性格保守：「佢唱大戲，而且同黑仔係屬於盲婚啞嫁，好萌塞，又要面子，其實佢係個自私自利嘅人，所以點會接受到老公變咗姊妹，就算一直無夫妻之實，佢都係詐詐諦諦離婚就算，叫個男人去遠啲，為咗保全面子。」紅姐演出前已很了解角色，演來充滿信心：「我唔覺得好大壓力，舒生（編劇舒琪）同我講嘅時候，我就知道唔會差得去邊。」</p><p>香港多悲劇</p><p>紅姐自爆有一場要挑逗黑仔，可是最終難逃一剪：「唔係好激嘅，我拖吓佢手，佢甩開我，然後我就覺得：『噢，今晚又搞唔到。』嗰種，其實描述夫妻嘅篇幅唔係好多，最後剪走咗，我諗係唔想講得太白。」影后級的紅姐演戲上還會有甚麼挑戰？她笑言：「唔知呀，其實我覺得最難係拍喜劇，個個笑點唔同，香港都係君如先有嗰種魅力。呢十年都冇人搵我拍喜劇，社會氣氛都唔好笑，自然拍都冇心情，如果嗰個地方成日拍悲劇，個社會一定有問題。」<br><br>採訪、攝影：盧妹<br>場地提供：香港銅鑼灣皇冠假日酒店</p></body></html>