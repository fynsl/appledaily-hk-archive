<html><header><meta charset="utf-8"><title>中環在線：羅老太百歲高齡上法庭 - 李華華</title></header><body><h1>中環在線：羅老太百歲高齡上法庭 - 李華華</h1><p>鷹君（041）羅氏家族爭產案今日再展開法庭交鋒，據聞已故創辦人羅鷹石遺孀羅杜莉君（羅老太）會上庭旁聽，查實嚟緊禮拜六（農曆十月初十）會係羅老太99歲生日，計埋虛齡就已經100歲，成個家族會食飯慶祝，唔知成日畀羅老太鬧嘅三仔羅嘉瑞會唔會出席呢？<br><br>羅老太係好傳統嘅人，生日只會睇農曆，唔睇西曆，所以十月初十生日嘅佢，年年總係好似唔同日子慶祝咁。用農曆計，嚟緊禮拜六已係99歲，不過老人家用虛齡計算，即係人一出世已經係一歲，所以99歲加1歲，喺家族入面佢實際已經100歲。<br><br>舊年羅老太生日喺沙田麗豪酒店擺大壽，佢最錫嘅六仔羅啟瑞、二仔羅旭瑞等當然有出席。至於好難見到阿媽兼勢成水火嘅羅嘉瑞一派，唔知咩原因係冇出席到，唔知今年大壽會唔會又係重演去年光景。<br><br>查實鷹君兩陣營嘅法庭攻防戰開始咗差唔多半年，今日再展開round 2，兼且有唔少幾有爭議嘅辯方證人作證，如被指為同羅嘉瑞關係密切嘅匯豐信託前高層Paulina Lau。華華希望羅家爭端快啲平息，等百歲老太都可以食返啖安樂茶飯。<br><br>李華華<br>mailto:LiWaWa@AppleDaily.com</p></body></html>