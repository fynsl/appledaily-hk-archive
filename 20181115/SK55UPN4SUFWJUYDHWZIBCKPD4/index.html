<html><header><meta charset="utf-8"><title>隔牆有耳：影子參選人　高永文老是常出現 - 李八方</title></header><body><h1>隔牆有耳：影子參選人　高永文老是常出現 - 李八方</h1><p>11.25九西立法會補選，建制派首選原本係前食衞局長高永文，但民望高錫身唔落場，建制改推佢愛將前政助陳凱欣出戰，八方睇過資料，民望高由陳凱欣醞釀參選至正式開波都「從未走遠」。</p><p>陳冇經驗　靠民望高谷票</p><p>陳凱欣9月26日出席活動首認有意參選時，高已陪同在側；及至上月2日陳舉行造勢會正式宣佈參選，高亦為對方站台，隔兩天正式報名時高更全程陪同，陳其後推出首段個人介紹短片講述工作經歷，亦邀得民望高粉墨登場。最近更加連續4周無間斷站台、落區協助派發傳單拉票，佢仲以地區樁腳宣傳手法，同陳推出「孖頭」易拉架，成為對方「生招牌」，儼如「影子候選人」。<br><br>香港大學社會科學學院講師丘梓勤分析，陳凱欣冇政黨背景同地區經驗，能唔能夠直接獲得建制支持或地區樁腳幫忙係個問號，加上陳若當選會影響建制派下屆九西出選部署，建制或有所顧忌而唔全力催谷鐵票，背後操盤人或利用民望高呢張「明星牌」，提高陳嘅知名度並淡化其建制色彩，重點爭取游離中間票。<br><br>其他補選候選人仲有李卓人、馮檢基、伍廸希同曾麗文。</p></body></html>