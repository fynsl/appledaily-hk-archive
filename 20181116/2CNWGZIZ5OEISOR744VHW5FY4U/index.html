<html><header><meta charset="utf-8"><title>隔牆有耳：法團大媽阻拉票　轉頭撐陳凱欣小麗K.O.建制街霸 - 李八方</title></header><body><h1>隔牆有耳：法團大媽阻拉票　轉頭撐陳凱欣<br>小麗K.O.建制街霸 - 李八方</h1><p>劉小麗連日朝早都喺九龍西長跑，幫代表民主派出戰補選嘅李卓人拉票，噚日朝早同跑步助選團喺美孚地鐵出口旁邊集合，準備由美孚跑到深水埗，呼籲巿民11月25日投票畀3號李卓人，點知呢個時候一名大媽突然聯同兩個美孚屋苑保安，要求佢哋離開美孚屋苑範圍。</p><p>陳沒否認指控</p><p>劉小麗喺面書話，該名大媽自稱法團禁止政治宣傳出現喺美孚屋苑範圍，一度強硬呼喝跑步團成員，連佢哋靜靜喺度等人集合出發都要鬧。但令人意外嘅係，劉小麗其後發現，該名大媽鬧完人後，轉個頭就現身代表建制派出戰補選的陳凱欣的助選街站，仲攞起5號牌，堂而皇之喺美孚邨內範圍派單張，幫陳凱欣助選，並喺劉小麗投訴後先離開。<br><br>劉小麗就喺面書狠批：「無恥之徒，莫過於此」，仲公開呢個大媽相片，呼籲巿民唔好受騙。至於被批評嘅陳凱欣，佢噚日朝早獲田二少幫手拉票，而佢就透過面書隔空回應劉小麗指控，不過佢冇認錯，亦冇否認劉小麗嘅指控，只係話：「即使再次面對無禮、惡意及肆意挑釁的對待，也不能打擊我們整個團隊的決心，反而堅定了我們的信念！」喎。西九龍候選人，仲包括馮檢基、伍廸希同曾麗文。</p></body></html>