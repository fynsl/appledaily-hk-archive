<html><header><meta charset="utf-8"><title>中環在線：李國寶唔做電盈非執董 - 李華華</title></header><body><h1>中環在線：李國寶唔做電盈非執董 - 李華華</h1><p>李國寶近排諸事不順，前排東亞（023）被剔出藍籌、之後政商界好友「大Sir」鍾士元、郭炳湘、周明權等離世，要忙於出席葬禮，自己亦都犯官非。事源上個月，佢捲入馬德里國家法院就CaixaBank股權交易展開嘅刑事調查，被指控濫用市場、內幕交易、財務報表失實陳述、公司管理不善同對股東不公平待遇。調查展開咗兩星期，東亞先回應指「睇新聞先知」，傳媒更炮轟港交所監管不力。<br><br>之後多間佢有份做獨立非執董嘅公司紛紛表態，好似維他奶（345）就話李國寶受查同公司無關；大酒店（045）就指調查同集團的業務無任何關係，唔會對集團造成任何影響。而電盈（008）話就調查無任何其他資料。<br><br>噚日電盈就發公告，指李國寶決定卸任獨立非執行董事，即引起「劃清界線」疑雲，但電盈主席李澤楷不嬲同李國寶老友鬼鬼，近排先一齊出席訪京團，獲習近平接見。似乎好似公告所講，李國寶要投入更多時間處理其他業務居多。<br><br>李華華<br>mailto:LiWaWa@AppleDaily.com</p></body></html>