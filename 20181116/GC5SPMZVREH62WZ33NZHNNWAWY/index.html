<html><header><meta charset="utf-8"><title>爆相爆片：自編自導《頭文字D》紅藍綠的齊集飄移</title></header><body><h1>爆相爆片：自編自導《頭文字D》<br>紅藍綠的齊集飄移</h1><p>「頭搖又尾擺，飄移境界」，呢首歌當年真係好受愛車人士歡迎，香港無賽車場地，要飄移只可以睇戲或者打機，有網民為咗滿足飄移嘅慾望，好有心咁自製咗條片，仲放上網公諸同好，結果引起全城熱議，仲有人報埋警，連警方都話要查下真定假。<br><br>有關短片喺兩日前被放上網，隨即被瘋狂轉載，片中嘅場景係觀塘海濱公園，近絲寶國際大廈入口，拍片者首先影住公園入口介紹「呢度係觀塘海濱公園」。突然鏡頭轉向左邊，「嘩！呢度乜事呀？」三架的士高速駛至，睇真啲，竟然有齊紅、綠、藍三種顏色嘅的士，說時遲那時快，帶頭嘅紅色的士高速掟彎U turn，緊隨其後嘅綠的同藍的，都先後掟彎，由於速度好快，三架車都甩晒尾，好似睇緊《頭文字D》咁，而現場留低幾條又深又長嘅胎痕，仲出晒煙，拍片者大鬧：「黐線㗎，咁揸車嘅！」</p><p>網民質疑電腦特技</p><p>短片放上網後引發網民激烈討論，有人質疑駕駛者罔顧道路安全，聲稱已報警，有人懷疑係拍戲，第三類人就估計的士飄移影片只係電腦特技。其實，大部份網民都異口同聲話：「好假！」眼利嘅網民留意到，三架車喺日光下都冇反光，而且車底嘅影，竟然可以遮住馬路上嘅黃線，亦有網民認為，拍片者無啦啦喺海濱公園門口舉機，太刻意，而三架的士同時飄移，但途人竟然十分淡定，望都唔望。但亦有網民讚製作者有心機。<br><br>小記噚日去現場望過，發現路上無胎痕。警方回應話，東九龍總區交通調查隊正了解事件，呼籲任何人如目睹事件發生或有資料提供，致電2305 7647聯絡調查人員。</p><p>爆相爆片</p><p>爆相畀$500、爆片送$1,000嘅基本獎賞外，仲會選出每周之星，每星期最高單日總點擊頭5名即刻科水$10,000，而每月15號至翌月14號期間獲得全月最高單日總點擊者，更可以成為每月盟主，額外獎賞$100,000，係$100,000！爆相爆片必須為本報獨家採用，一經刊登立即有獎！<br><br>爆相爆片WhatsApp：6383 6568</p><p>參加細則</p><p>1.爆相爆片必須由參加者拍攝。<br>2.若本報發現任何造假情況，將取消其參賽資格。<br>3.壹傳媒集團員工及親屬不可參加。<br>4.本報會保留採用爆相爆片與否和獎項分配的一切權利，如有任何爭議，以本報決定為準。</p></body></html>