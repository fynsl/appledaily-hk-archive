<html><header><meta charset="utf-8"><title>憶念詞神林振強潘源良：佢將社會不平轉化成創作</title></header><body><h1>憶念詞神林振強<br>潘源良：佢將社會不平轉化成創作</h1><p>「Well Friends別要替我灑淚兒，彼此都不捨 但世上永有分別時」——《Miss You Much》作詞：林振強<br><br>「鬼才詞神」林振強妙筆生花，精於天馬行空帶出歌詞主題，惟03年11月16日，林振強因淋巴癌於瑪麗醫院病逝，終年56歲，天妒英才！其生前無所不談的好友潘源良，還說林振強見到社會不平的，都會轉化成創作一部份。</p><p>悠長十五年過去，近年廣東歌地位低落，林振強的詞作卻永垂不朽，跟他相識一場的朋友，念念不忘這位才華傲絕的天才詞人；1984年的流行曲創作大賽上，林振強憑《空櫈》獲冠軍，潘源良雖然輸了，但兩人卻惺惺相惜；今天，潘源良仍深深懷念故友，日前潘源良在尖沙嘴接受訪問時說：「輸畀林振強無話可說，嗰次第一次見，佢走嚟搵我，我仲記得好清楚，佢話好鍾意我寫嘅嘢，其實當時我只係寫過林子祥《邁步向前》、泰迪羅賓《天外人》，我嘅事業啱啱起步，林振強寫咗幾年，作品好流行，香港寫詞人一個奇才，佢話鍾意我寫嘅嘢，我覺得好開心，難得有個好似哥哥嘅人幫我打氣。」</p><p>接龍合寫《車站》</p><p>兩人成為好友後，有空就相約飲咖啡，潘源良很欣賞這位天才橫溢的朋友：「佢嘅作品柔情又有，貪玩又有，男女感覺又有，天馬行空從另一角度講生命又有。」林振強是個寡言的人，但在創作上卻帶出無限色彩，對樂壇影響巨大，潘源良坦言：「的確喺佢之前，對廣東歌處理歌詞上冇咁現代化，冇咁鬼馬活潑，佢會用好多唔同表達方法，甚至詞語，故意加啲英文，舉例如葉蒨文《200度》，裏面有英文，拉埋感情，原來廣東歌可以消化英文，呢啲係佢帶畀廣東歌特別嘅地方，後來大家覺得可以發揚光大。」兩人更曾合作填詞夏韶聲《車站》，潘源良將手稿保留至今：「好似接龍咁寫，嗰時fax年代，過程難得同開心，最後佢由頭到尾跟一次，半夜兩三點完成版本，佢fax過嚟後，話自己冇電要瞓。」</p><p>好直不發脾氣</p><p>至於林振強的為人，潘源良更大讚：「佢好好，從來唔會轉彎抹角，睇佢《洋葱頭》漫畫都知，對於佢認為需要珍惜嘅好珍惜，認為要表達提醒嘅都盡力做。我哋無所不談，都係屬於唔係好識發脾氣嘅人，見到社會不平將佢轉化成創作一部份，佢更加多途徑，又寫文章又畫卡通又寫歌詞，有乜見解都用呢種方法表達。」<br><br>事業如日中天的林振強，01年不幸被癌魔纏身！潘源良憶說：「嗰年盧國沾老師攞CASH終身成就大獎，我哋都有參加周年晚宴，因為嗰段時間林振強有時唔喺香港，四圍飛來飛去工作或陪屋企人，嗰次我哋喺晚宴見面，臨走我同林振強講：『你係咪jet lag好緊要，見你唔係好精神，你休息多啲喎，面色唔係幾好。』佢話：『好吖，冇嘢，睇吓幾時得閒又飲咖啡。』大約一星期後，約11月中，佢打電話同我講，佢話發現咗少少cancer嘅可能性，正在化驗同處理緊，佢覺得我好關心佢，咁都睇到佢唔舒服，所以唔應該隱瞞，佢話呢樣嘢唔想畀人知。」</p><p>約定再飲咖啡</p><p>03年，林振強最終敵不過癌魔，走了！今年，其胞姊才女林燕妮也因肺癌離世，林氏四姊弟都因癌症先後離世，潘源良感嘆說：「喺佢喪禮上同林燕妮碰面，大家有點頭。當然呢個（林燕妮和林振強離世）係香港好大損失，我都成日想像，如果佢哋仍然喺度，好多事情大家可以商量吓，聽吓佢哋意見、想法，但人就係咁，我哋咁嘅年紀要接受生老病死係常態，佢個妹同細佬我唔熟，只係講林燕妮同林振強，佢哋本身喺香港貢獻好多精采創作、想法、意見，我覺得佢哋人生好與別不同。」<br><br>最後，有甚麼想跟天上的林振強說呢？潘源良說：「好掛住佢，我好掛住佢，其他遲吓有機會飲咖啡先傾！」<br><br>採訪：余燕儀<br>攝影：林德雄<br>場地提供：The AIR（The ONE）</p></body></html>