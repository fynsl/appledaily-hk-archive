<html><header><meta charset="utf-8"><title>【姐匙Talk】小花黐雀哥扮上菜</title></header><body><h1>【姐匙Talk】小花黐雀哥扮上菜</h1><p>幾時都話近朱者赤近墨者黑，做朋友好，做夫妻都好，總係有啲嘢要啱嘴形先可以connect到！好似以膠面見稱嘅「雀哥」，佢嘅人緣有幾好，好多人都耍手兼擰頭！</p><p>唔熟唔答感情事</p><p>查實咁入行咁多年，最多人講嘅雀哥，唔係佢做嘢有幾好，演技有幾咁出色，而係佢平時做人嘅態度，無論行內人點樣講佢，雀哥覺得啲人有妄想症，妄想人哋妒忌佢，甚至係利用緊佢，消費佢嘅名氣，又或者嗰啲幫佢做嘢嘅人，只要佢覺得你唔盡心盡力幫佢，有少少嘢唔係咁啱心水，雀哥都會毫不留情咁鏟到你上天，聽講啲說話仲去到好盡，幾刻薄㖭。<br><br>雀哥雖然人緣唔多好，圈中朋友亦冇乜幾個，不過冤豬頭都有萌鼻菩薩，好似俾人撞破佢同「小花」拍拖，雀哥最初喺人前人後都唔肯認，但係隔咗冇耐，出嚟嗰陣又會好不經意咁提起小花，但又講啲唔講啲，懶係神秘咁。相反升咗呢嘅小花，亦因為掛咗「雀嫂」個名，由本來只係路人甲乙丙，之後出席活動都博到有個相位仔。有一次小花接咗個活動，當然少不免被問感情嘢，但佢竟然即刻話：「同你熟啲先講啦！」搞到成班傳媒O晒嘴，結果梗係冇乜人想同佢熟，如非必要都唔想打攪佢哋。<br><br>撰文：Jessie<br>本欄逢周五刊登</p><p>姐匙Talk</p><p>我姐匙縱橫歌影視幕後，咁多年嚟冷眼旁觀，娛樂圈大小事都走唔過我雙眼，真係頂唔順要爆啦！歡迎大家嚟剝花生。</p></body></html>