<html><header><meta charset="utf-8"><title>校友歡樂時光 - 左丁山</title></header><body><h1>校友歡樂時光 - 左丁山</h1><p>中大新亞書院校友會應屆會長安東尼係99年畢業生，主修IT。一早創業做咗老闆，專搞電腦設計，印刷設計及活動管理等等。呢類人多數係extrovert（外向人物），最鍾意透過搞活動來擴大社交網絡。<br><br>校友會梗係要由呢類人主理啦，否則就會暮氣沉沉。安東尼上台後，諗到一個節目，就係在中上環、銅鑼灣、尖沙嘴等方便地方，每月搞一次Happy Hour，由校友會訂地方安排細節，參加校友去到酒吧，自己叫酒飲叫嘢食，各自付鈔，豪情者可以一次使三幾百，慳錢者可只飲一杯飲品，正是豐儉由人。<br><br>左丁山一聽，又發揮理財本性：「喂，校友會要唔要包場呀，酒吧餐廳一定有最低消費額，唔夠人到場或有人到但花費少少，咪要校友會包底，蝕到喊？」安東尼話：「大師兄唔使驚，現時年青行政人員都會飲兩三個drinks，吃小食嘅，次次都係起碼三十人，校友會未蝕過本。」點樣叫人嚟呢？安東尼講：「唔使叫嘅，一將消息post上新亞校友會fb，就有人報名，不止新亞人，中大各書院校友都會聞風而至，香港大學朋友都試過走來參加，呢款活動最適合商界校友，MT，Officer以至經理級以上一代，你咁嘅大仙就少啲。年輕行政人員需要擴大社交網絡，盡量識多啲人，畢業後淨係同同班同系同學來往，好蝕底嘅。」<br><br>此言正確，尤其是在商界金融界等上位嘅大學畢業生，都需要有此概念，現在流行一句話：「識人好過識字」，雖然誇張一啲，你唔識字就冇人願意識你，大前提係先識字，後識人，識人愈多愈好，初出社會做事，冇乜好得過加入校友活動，認識師兄師姐師妹師弟，擴大社交圈子，不願參加者，要不是introvert就是家底厚，唔使識人。<br><br>咁下次happy hour去邊度搞呢？安東尼話想在11月29日晚上七至九時去怡和大廈地庫嘅Grappa's Cellar，鍾意佢地點適中，價錢唔貴，地方夠大，問左丁山有冇把握卜到地方。咁就真係識人好過識字，左丁山梗係搞掂啦，兩個電話就同佢安排好，仲請埋佢去Cellar食午餐（$190），又幾正喎，抵食之至，但上座率只有三成，問經理點解呀？經理話：「近年顧客有結構性改變，幾間西人公司搬咗去長沙灣，寫字樓由強國人、韓國人、日本人搬入，佢哋比較少食西餐，所以午市較弱。好彩晚市夠旺，不少公司包場，十一月底開始，簡直做唔切。」洋人搬去西九龍慳租，東方人進駐中環名廈，西方人要慳錢，東方人要面子，不惜腰間錢！在中環做餐廳，需要應對新客戶組合，迎合新需求！</p></body></html>