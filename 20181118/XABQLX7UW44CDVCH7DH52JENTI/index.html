<html><header><meta charset="utf-8"><title>求驗客手記：兩蛋贈法國返晒嚟荷蘭踢德國降班</title></header><body><h1>求驗客手記：兩蛋贈法國返晒嚟<br>荷蘭踢德國降班</h1><p>上月曾大勝德國嘅荷蘭，上星期五喺歐洲國家聯賽A1組賽事主場硬撼世界冠軍法國，靠韋拿杜姆同迪比喺上下半場各入一粒贏2:0，兩個月內連挫兩支強敵，唔怪得教練朗奴高文賽後好得戚咁話球隊已經重振雄風。不過荷蘭咁樣一贏，德國就躺着中槍，率先喺A級聯賽降班，兩年後要降格踢B級聯賽。</p><p>法國15戰不敗斷纜</p><p>法國今場除咗缺少受傷退隊嘅保羅普巴，幾乎已經派出最強陣容應戰，好似基沙文、基利安麥巴比同尼高路簡迪等主力都喺度，但落場後好似處處受制於鬥心更強嘅荷蘭。結果，44分鐘就因為尼桑斯頭槌解圍失誤，個波輾轉落到賴恩巴布腳下，雖然佢起腳被洛里斯擋出，但韋拿杜姆即刻衝前補中，呢個比數一直維持到補時六分鐘，橙軍就有法蘭基迪莊喺禁區被侵犯博到12碼，橙軍由迪比主射得手，幫主隊以2:0勝出，亦令法國連續15場國際賽不敗嘅走勢告一段落，但就仍然落後呢支今夏世盃冠軍一分排A1組第二。<br><br>最慘可能係同組嘅德國，就算啱啱喺友賽大勝俄羅斯疑似回勇，但星期一未鬥荷蘭前，就已經要提前宣佈喺歐國聯降班。因為佢哋已經落後橙軍五分，就算星期一贏波，都冇可能喺分數上超越對方，2020年要降落去踢B級聯賽。不過對荷蘭嚟講，下場賽和德國嘅話，就可以憑同法國對賽時嘅較佳得失球差準則，成為小組冠軍，晉級明年六月嘅歐國聯決賽周。</p><p>朗奴高文牙擦擦</p><p>今年二月先上任嘅橙軍主帥朗奴高文，用咗九個月去重整國家隊，終於叫有番少少成績，所以賽後都講咗一堆好鼓勵性嘅說話：「我哋已經展示出可以重新企番起身，我冇諗過可以踢到一場咁精采嘅比賽，亦冇諗過成場波可以有咁強嘅控制力同閱讀球賽嘅能力，我哋踏出咗好重大嘅重建步伐。當然法國亦踢得一般，只係一直防守，如果唔係洛里斯，我哋一早已經贏到三至四球。」</p></body></html>