<html><header><meta charset="utf-8"><title>開騷上癮明年主打　孫耀威冒死狂跳</title></header><body><h1>開騷上癮明年主打　孫耀威冒死狂跳</h1><p>孫耀威前晚在九展舉行尾場演唱會，獲鄭秀文、車婉婉、吳嘉麗、鄧健泓與太太石詠莉等前來捧場，孫耀威的太太陳美詩在完騷後出席慶功宴。</p><p>生意放埋一邊</p><p>在演唱會開始時，孫耀威熱情地與粉絲打招呼，他說：「你哋等咗咁多年，我終於開演唱會喇，今日臨出場前，監製叫我：『enjoy』，見番多年嘅舊同事同fans，好似大聚會咁。明年再開演唱會好唔好？放心，明年唔會搞生意，拍完戲會即返嚟，台灣同內地都開好唔好？」</p><p>入行25年終於一圓開演唱會夢的孫耀威表示：「多謝你哋等我25年，唱咗好多舊歌，唱歌時好多回憶，知你哋等呢個演唱會好耐。」當他唱到《我知道你在等我》及《永遠保護你》時，更兩度爆喊。</p><p>嘆紅館難申請</p><p>完騷後，孫耀威在後台接受訪問，被記者笑他是「喊包」，他表示大前晚嗰場已喊，因為見證粉絲二十多年支持，看着他們由結婚到生仔，共同成長。問到他會否最想在紅館開騷，孫耀威苦笑：「唔知呀，處於放棄狀態，因為太難book場喇，抽到當中獎。我都想喺台灣小巨蛋開騷，明年都有機會中標，台灣係我出道嘅地方，香港就係我嘅家，最想喺兩地開瘋癲party。其實二十幾分鐘又跳又唱係會死㗎，但見fans尖叫，我又腎上腺素上升。」</p><p>此外，孫耀威提到為了今次演唱會狂操，在台上除衫露出一雙麒麟臂，他表示：「以前一日三支可樂都要忍口唔飲，但fans就投訴露得太少，今晚太high喇，唔記得咗，之後會露多啲。」<br>採訪：王連連<br>攝影：林賓尼</p></body></html>