<html><header><meta charset="utf-8"><title>貼地風管：年輕人，你值幾多錢？ - 鄭發</title></header><body><h1>貼地風管：年輕人，你值幾多錢？ - 鄭發</h1><p>好多公司嘅價格賬面比率（P/B ratio）隨時有十倍八倍，原因是賬面價只以會計準則量度，很多時不能反映市值。股票投資者比較看重市盈率（P/E ratio），E指earnings，是公司的盈利狀況。但一間公司的市值，是取決於市場對該公司往後數十年盈利和派息狀況的預期。如果認為公司的盈利會快速增長，P/E表達就會很高。反之，P/E便跌到很低。<br><br>我已退休，有收息，無收入。假設我全副身家投進股票，收到嘅股息剛好夠生活，我嘅E就等於零，所以睇P/E無意思。要睇P/B，樂觀假設股票組合能夠追和通脹，我嘅P/B會接近1。因為將來我上天堂或下地獄時，股票組合的購買力與今天的賬面值差不多。<br><br>年輕人嘅市值係睇P/E，要做到高P/E，就要努力尋找工作上的真愛！就算俾你笑，我都要分享以下親身體驗。<br><br>當年做電腦sales，妄想透過高層朋友的關係轉行入「百富勤」。In我那位仁兄問我點解要轉行，我懶醒講咗幾個電腦行業嘅困難，佢一嘢KO我：「有挫折大X晒呀？呢度做仲X多挫折，到時你又戇XYY要轉行呀？你咁唔X受得挫折，就咪Y嘥我時間，真係鍾意呢行嘅人，就算幾X多挫折，都無X諗過轉行，你條X樣有無X諗清楚㗎……」<br><br>我無法記住他的大名，但真心誠意多謝佢，因為係佢鬧醒我，令我終於搵到我工作所愛，就是風險管理，無論遇到幾多挫折，仍然樂此不疲。<br><br>人生最首要嘅投資就是自己。識投，梗係投「一生最愛」：尋找一樣你真正喜歡的專業。不能怕錯、怕醜、怕瘀、怕煩；心態上要做到「佢愛唔愛我都無問題，但我肯定係最愛佢」！<br><br>我有好多舊同事，花錢花時間考會計、財務分析、法律等資格，卻幫不了他們升職跳槽，因為他們並未真正「愛上」這些專業。如果有位同事已獲取某專業資格，但工作上明明可以應用時，仍然戇居居唔出聲，要劃埋條腸咁問，佢先肯問一句答一句。另一位同事雖無專業資格，但興趣大，鍾意發問，肯主動去查證。你係上司，你升邊個？<br><br>年輕人，請努力投資在自己身上。去找你一生最愛嘅專業，並盡力儲蓄。儲到錢才有本錢投資，從風險管理角度看，年輕就是資本，承擔風險能力高，無論輸贏，「實戰經驗」已經是一項很好的投資。如何開始實戰，下次再講。<br>足本版請見「貼地風管」fb專頁<br><br>鄭發<br>本欄逢周一刊出</p></body></html>