<html><header><meta charset="utf-8"><title>陳健民：不會被強權擊倒</title></header><body><h1>陳健民：不會被強權擊倒</h1><p>佔中發起人之一陳健民即將走入證人欄作供，即使曾有律師勸阻，認為對官司不利，但他只着緊一點：「就係真誠去還原歷史，我就係講番清楚呢件事（佔中），點解我哋要參加。」<br><br>他的抗辯講稿寫了8頁紙，自嘲猶如寫論文，但長度不及另一被告戴耀廷，「我睇佢嗰篇，嘩！你寫論文咩，由頭解釋過畀律師聽乜嘢叫公民抗命，一寫寫15頁英文」。</p><p>「入去聽吓囚犯啲古仔」
</p><p>陳健民將被控煽惑他人煽惑公眾妨擾等罪名，他指無法預料審訊結果，「個準備好簡單，就係講晒事實出嚟。我就要坐喺法庭，要上證人欄」。開庭前他的心情平靜，「我覺得件事都未嚟，你就要開始困擾，你咪即係加重咗刑罰？好多人為未來嘅事去困擾，禪修教人here and now（活在當下），當下囉」。<br><br>上月一名72歲佔領者被判監4個月，陳健民指自己亦有心理準備可能入獄，起初他買了6本厚厚的書留待獄中閱讀，近來又改變想法，「你做學者成世睇書寫書㗎啦，你入到監獄又係諗住寫書睇書？有冇搞錯。我𠵱家諗法係，入到裏面好好地明白經驗意義，我不如同坐監嘅人相處吓，聽吓佢啲古仔。我係咪可以係嗰度做啲嘢？譬如幫人寫信」。<br><br>陳健民常常勸慰家人，牢獄折磨有時限，身邊有更多人面對更大的難關，例如一位血癌朋友要做骨髓移植，「我同屋企人講你諗吓真正挑戰唔係我，係我呢位朋友啦，生與死佢係百分之五十，因為血癌要做骨髓移植，五十五十喎。我哋可能要受折磨有限，你會睇到時間，法庭最高判我哋7年」。<br><br>陳健民笑言，比起審訊現時更關注練跑，因為他決定參加人生首個半馬拉松，希望藉參賽為自己和身邊的人打氣，「你（政府）想用呢樣嘢（監禁）擊倒我呀？我唔會咁樣畀你擊倒㗎。我要有志氣，我要更加堅強」。<br>■記者潘柏林</p></body></html>