<html><header><meta charset="utf-8"><title>求驗客手記：基亞連尼百戰意氣風發邦路斯被噓好葡萄</title></header><body><h1>求驗客手記：基亞連尼百戰意氣風發<br>邦路斯被噓好葡萄</h1><p>上星期六歐國聯A3組，意大利喺聖西路主場攻極都攻唔入，俾葡萄牙守和0:0，而上季踢AC米蘭嘅中堅邦路斯，就喺出場時俾球迷狂噓，連教練文仙尼都睇唔過眼幫佢講吓好說話，而佢嘅祖雲達斯拍檔基亞連尼，今場就係為國上陣第100場，達到里程碑！</p><p>葡國悶和率先闖四強</p><p>意大利今場面對冇基斯坦奴朗拿度（C朗）壓陣嘅葡萄牙，一路採取主動，不過喺五分鐘前鋒恩斯治尼嘅射門，俾葡國門將魯爾柏迪斯奧撲出，恩莫比尼補射竟然高出，而佢去到35分鐘單刀，又俾柏迪斯奧封位救到，真係大嘥鬼。去到下半場，葡萄牙有馬里奧雷爾同祖奧馬里奧先後失機，到補時階段，意大利新星羅倫素柏歷堅尼近門頭槌攻門，都俾柏迪斯奧化解，兩隊就咁賽和0:0。<br><br>喺柏迪斯奧撲出多達七次攻門下，葡萄牙提早一輪拎到小組首名，成為第一隊殺入歐國聯四強嘅球隊，下年六月就會喺葡萄牙踢決賽周！葡萄牙教練費蘭度山度士就未講C朗到底幾時會復出踢國際賽，下年34歲嘅C朗，世盃後都未再為國上陣，唔知到時會唔會復出喇！下個月三號，喺愛爾蘭都柏林搞嘅歐洲足協執委會會議，就會為四強抽籤。葡萄牙已經提議由波圖同埋甘馬雷斯嘅主場作為主辦場地，比賽會喺下年6月5同6號舉行，決賽就係6月9號。</p><p>重返米蘭被球迷柴台</p><p>至於邦路斯今年夏天同AC米蘭不歡而散，米蘭球迷憎死佢，今場佢出場同埋每次掂波，都俾球迷噓聲招呼。賽後31歲嘅邦路斯反擊︰「世上總會有啲蠢人，最重要係隊友同教練對我有信心。」教練文仙尼都希望唔會有球迷對國腳柴台︰「球迷噓邦路斯係錯嘅，呢種抗議唔應該喺國家隊比賽出現。」<br><br>而另一個祖記後衞，34歲嘅基亞連尼今場就啱啱好第100次代表國家隊上陣，係歷來第七個去到呢個里程碑嘅意軍球員，更加巧合嘅係，14年前嘅11月17號，就係佢國家隊地標亮相嘅日子，當時年僅20歲嘅基亞連尼，喺意大利1:0小勝芬蘭嘅友賽下半場後備上陣。另外六個有過百喼帽嘅意軍球員，就依次係保方、簡拿華路、馬甸尼、迪羅斯、派路同索夫。</p></body></html>