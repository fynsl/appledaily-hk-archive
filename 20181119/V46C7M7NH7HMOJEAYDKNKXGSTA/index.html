<html><header><meta charset="utf-8"><title>隔牆有耳：候選人互「片」　阿廸手語幫vs人哥靚空姐 - 李八方</title></header><body><h1>隔牆有耳：<br>候選人互「片」　<br>阿廸手語幫vs人哥靚空姐 - 李八方</h1><p>九西補選倒數一星期，候選人密鑼緊鼓最後谷票，《蘋果》早前邀請5位候選人搵支持者拍攝拉票短片，睇吓邊啲粉絲最有心思？自稱「劏房阿哥」嘅伍廸希獲相識25年嘅朋友用手語為佢拍片助選，令非主流選民都可以認識到佢，認真破格；工運出身嘅李卓人就有港龍工會嘅一眾靚靚空姐空少現身支持。<br><br>伍廸希提供嘅宣傳片有畫無聲，但無聲勝有聲噃，佢有兩位朋友喺片中以手語拉票，其中一個話認識伍廸希已經25年，形容伍係一個相信「只要有決心，不斷努力，就能夢想成真」嘅人，至於另一個相識11年嘅朋友就形容伍相信人人平等，佢哋一齊呼籲九西選民支持伍廸希。點解用手語拍片？伍廸希同八方講，兩個都係工作上認識嘅朋友，其中一個係聾啞人士，佢都希望自己參選嘅訊息可以用唔同方法令任何人都知道，所以以手語為題。</p><p>馮檢基陳凱欣冇提供</p><p>代表民主派嘅李卓人就獲港龍工會嘅空姐空少為佢拉票，靚女空姐阿Jo話今次係佢第一次助選，形容李卓人同工會行咗好長嘅路，包括幫空姐爭取可以着褲，同埋延長退休年齡等，真係要多得阿人幫手成功爭取。<br><br>報稱獨立嘅候選人曾麗文，一直主打美孚反圍標苦主旗號，連支持者都有個工程師，身為工程師嘅黃順泰喺片中大頭登場力撐曾麗文「犧牲小我、堅持理念、追求公義」，又相信佢進入議會可以為市民發聲，呼籲市民多多支持。其他兩位候選人馮檢基同陳凱欣截稿前未有短片提供。<br><br>李八方</p></body></html>