<html><header><meta charset="utf-8"><title>操盤手札記：股神戰大鱷啟示 - 割柑人</title></header><body><h1>操盤手札記：股神戰大鱷啟示 - 割柑人</h1><p>過兩日就係美國感恩節，標誌住聖誕購物開鑼，商戶經過呢日促銷，翌日賬簿已可由赤字變黑字，是為Black Friday；到星期一，大家返工仍會上網購物，造成網購高峯，是為Cyber Monday。美國投資者好睇重呢兩日，會贒實消費股。<br><br>講開消費股，不得不提兩大投資名宿畢菲特同索羅斯，剛披露嘅第三季持倉，股神同大鱷對着幹咁款！<br><br>畢菲特大手減倉必需消費品股（-3%），加倉金融股（+2.3%）、科技股（+2.6%）；索羅斯則大手加倉必需消費品股（+6.4%），減倉金融股（-6.4%）、科技股（-4.8%）。<br><br>畢菲特減持具防守性嘅必需消費品股，增持金融股，擺明押注美國經濟走強、息率向上，銀行作為百業之母，終歸得益。<br><br>相反，索羅斯減持金融股，增持必需消費品股，則係押注美國經濟走弱。不過，索羅斯嘅認沽期權亦由14%縮到3%，睇嚟佢唔係造淡，只係倉位轉向防守。<br><br>當前世界第一同第二大經濟體互徵關稅，梗係拖緊環球經濟後腿。本來中美首腦拍板月尾喺G20峯會見面，貿易戰有望緩和，點知早日喺APEC峯會，中美竟然趁演說時互片。貿易戰變數多，難怪大鱷縮注。<br><br>睇返股神持倉，十大重倉股中，半數係銀行股。想跟股神搵食，香港上市嘅銀行股有冇得諗？香港跟隨美國踏入加息周期，銀行理應受惠淨息差擴闊，不過，加息亦令樓市回落，本地銀行倚重樓按，生意難免受損。<br><br>美國聯儲局副主席放鴿，加息預期降溫，利率期貨顯示，12月加息機會降至66%，中港股市周一分別反彈0.9%同0.7%。樓按三甲銀行——滙控（005）、中銀（2388）、恒生（011）之中，中銀連開六支陽燭，走勢改善，若大市靠穩，可望回試下跌裂口阻力32至33元。<br><br>割柑人<br>本欄逢周二刊出</p></body></html>