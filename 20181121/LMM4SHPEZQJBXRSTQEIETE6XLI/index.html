<html><header><meta charset="utf-8"><title>甩拖近1年　撻着姚子羚舊愛湯洛雯的士邦夜店廝磨</title></header><body><h1>甩拖近1年　撻着姚子羚舊愛<br>湯洛雯的士邦夜店廝磨</h1><p>【爆相爆片】「靚湯」湯洛雯去年尾與羅天宇分手，一直自稱單身。不過，有《蘋果》讀者透過「爆相爆片」，直擊上周五凌晨湯洛雯在銅鑼灣酒吧夜蒲，與姚子羚前度男友「的士邦」鄭子邦形影不離，又任由男方下半身貼實自己，鄭子邦更當眾摸湯洛雯大髀，兩人就此廝磨一晚。湯洛雯事後否認拍拖，但直認有追求者：「都有認識緊嘅新朋友。」</p><p>現年31歲的湯洛雯，今年3月被揭與拍拖四年多的羅天宇分手，她在Ig發文稱希望保持低調，故未有向外披露早已分手，之後一直指自己是單身。日前《蘋果》讀者林小姐透過「爆相爆片」，直擊上周五約凌晨1時半在銅鑼灣一間樓上酒吧，遇見湯洛雯與龔嘉欣、莊思敏及莊思明等一齊夜蒲。湯洛雯穿上超短裙晒長腿勁吸睛，全晚更與一名男子形影不離，態度親暱。</p><p>越貼越近摸大髀</p><p>讀者林小姐說：「湯洛雯有同朋友玩掟乒乓波嘅酒吧game，玩到咁上下，佢就坐咗上吧枱，同嗰個男人好好傾，個男嘅仲摸佢大髀。」林小姐表示兩人在吧枱邊企住傾偈，之後男方向湯洛雯越貼越近，不但背脊貼住靚湯，男方的下半身亦貼實湯洛雯，但湯洛雯亦不抗拒。兩人繼續聊了一會，之後男方就以手按湯洛雯大髀借力起身，而被按大髀的湯洛雯亦未有流露不悅之意，似乎頗為受落。<br><br>其實與湯洛雯happy了一晚的男士，就是姚子羚的前度男友「的士邦」鄭子邦；當晚是皮草太子爺王大業生日，找來一班朋友食飯兼開生日派對，從王大業的Ig所見，現場還有丁子高、周汶錡、陳靜及周啟邦兒子周國豐等。<br><br>至於同場的龔嘉欣就相當慘豬，片段見到她在場內被一肥一瘦中年男士前後「夾住」，其中身形較胖的男士更突然出手搭住嘉欣膊頭，搞到嘉欣芳心大亂，即時聳聳肩，並順勢用雙手守護胸前敏感部位，嘉欣過了一會才成功擺脫兩男夾擊，她更望住企對面枱的湯洛雯露出一副慘慘豬表情。而莊思敏都有與朋友玩飲酒game，思明則較乖，全晚只是坐定定觀看，臨走前則跟湯洛雯來個goodbye kiss。約凌晨2時，嘉欣拉住湯洛雯準備離開，與同行友人前後腳一齊坐電梯走。</p><p>堅稱單身有人追</p><p>湯洛雯接受傳媒訪問時，否認有新男友，對於被指與該男子十分親密，她解釋說：「有朋友生日，一班朋友去慶祝，龔嘉欣、莊思明、思敏都喺度，全部都係朋友，之後去咗思敏舖頭坐咗一陣咋嘛。Still single，冇男朋友。」至於她有否追求者嗎，湯洛雯坦白地說：「都有認識緊嘅新朋友，不過真係好初步啦。」<br>採訪：嵐山</p></body></html>