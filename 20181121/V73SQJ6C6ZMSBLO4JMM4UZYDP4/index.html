<html><header><meta charset="utf-8"><title>中環在線：AXA澳門寫字樓掃QR code出入 - 李華華</title></header><body><h1>中環在線：AXA澳門寫字樓掃QR code出入 - 李華華</h1><p>家陣好興open office，好多初創、知名企業，都會選擇要員工做「遊牧民族」（無固定坐位、每日收工鎖返晒個人物品入locker），好處就係無咁死板，員工唔使坐定定喺個位度，周不時郁吓都會刺激思維。<br><br>華華噚日去咗澳門參觀AXA安盛新office，佔地4萬呎，用晒open office，又有共享空間，仲有kindle電子書提供，無論保險客定AXA員工都可以鬆一鬆。<br><br>最有趣嘅係，新office引入數碼科技，即係點？原來潮到員工可以掃描二維碼（QR code）出入，仲可以book房、book枱，掃一掃就得，華華試過，係work嘅！仲有個趣聞，原來澳門人好習慣用cash，呢個新office專登整咗個喺醫院見到嘅繳費處，睇落幾新奇搞笑。<br><br>查實AXA安盛喺澳門已經就快成立30年，行政總裁白禮恒喺開幕禮上提到，對澳門保險市場好有信心，皆因港珠澳大橋與高鐵啟用，大灣區人流增加，加上目前澳門保險滲透率只得2%，有龐大潛力咁話。<br><br>李華華<br>mailto:LiWaWa@AppleDaily.com</p></body></html>