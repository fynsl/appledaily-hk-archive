<html><header><meta charset="utf-8"><title>中環在線：新世界有新搞作幫中風病人復康 - 李華華</title></header><body><h1>中環在線：新世界有新搞作<br>幫中風病人復康 - 李華華</h1><p>新世界發展（017）執行副主席鄭志剛（Adrian）出名搞作多，新近成立「仁山優社」做醫療產業，提供養生養老服務，其中一部份係採用先進科技幫中風病人復康，咁康復冇耐嘅爸爸純官有冇用啊？「估到你問呢題喇，唔答啊。」Adrian笑笑口說。<br><br>噚日Adrian出席天后嘅康健中心活動，透露已投資4億落仁山優社，未來再投資10億，主打40歲以上「熟齡」與65歲以上長者，現有兩間康健中心，主打養生，老咗就養老，仲有兩間高清腸胃內視鏡中心。仁山優社仲有中高檔安老院舍，有超過1,000個床位，未來五年希望香港同大灣區推4,000個，會用收購形式擴展。<br><br>查實Adrian推出埋呢項業務，新世界簡直係由未出世之前到年老嘅人生階段都覆蓋晒，包括人工受孕、醫院、幼兒園、理財網站、電競、商場、買樓，最後一塊併圖係養生與養老，唔知道咁多業務未來有冇可能逐一分拆上市呢？<br><br>李華華<br>mailto:LiWaWa@AppleDaily.com</p></body></html>