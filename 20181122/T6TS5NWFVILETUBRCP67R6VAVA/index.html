<html><header><meta charset="utf-8"><title>求驗客手記：高效過阿古路、奧巴美揚馬迪爾變英超神槍手</title></header><body><h1>求驗客手記：高效過阿古路、奧巴美揚<br>馬迪爾變英超神槍手</h1><p>近日盛傳曼聯有機會喺出年夏天再度訪港，但講真到時仲係咪摩連奴揸旗，或者家陣呢隊紅魔入面，到時仲有邊幾個效力緊，真係冇人答到你。好似呢個零月Fit到漏油嘅法國前鋒安東尼馬迪爾，一直都傳佢喺奧脫福嘅日子唔會好耐，但睇番今季一啲數據，紅魔如果賣走佢，分分鐘第時會後悔。</p><p>山神刷智利入波紀錄</p><p>英國《每日郵報》做咗個統計，馬迪爾係今季英超入波最高效嘅前鋒，仲勁過𠵱家喺射手榜入波多過佢嘅阿古路、夏薩特同奧巴美揚。對上5輪聯賽入6球嘅馬迪爾，只要平均103.5分鐘就可以入到一球，而第二位嘅阿古路（110.5分鐘）同第三位嘅夏薩特（111.8分鐘），都落後佢差唔多成七分鐘。同之前三季相比，馬迪爾上季最勁，但平均都要175.9分鐘先入波，證明佢今季真係有好大進步。另外，統計入面仲有傳球成功王呢個榜，今季加盟車路士嘅佐真奴費路嘅成功傳送次數高達1,083次，而第二位嘅阿仙奴中場格列沙加，都只係得819次，少過佢足足二百幾次。<br><br>曼聯喺嚟緊嘅星期六英超會主場面對水晶宮，如果馬迪爾再有入波，就會同名宿簡東拿、雲尼斯達萊同基斯坦奴朗拿度等人睇齊，皆因以上呢幾位前輩，都試過連續六場英超建功，但最勁嘅梗係雲佬，跨季連續喺10場英超上陣入波，但要追平呢個紀錄就唔易。<br><br>除咗馬迪爾，阿歷斯山齊士下季仲喺唔喺度都好難講，由今年一月加盟至今都係入得四個聯賽入波，但佢最近連續代表智利出戰兩場國際賽都有建樹，其中星期二大勝洪都拉斯4:1場波，佢本來射12碼宴客，但之後成功補中，射入國家隊生涯第41球，刷新隊史入波紀錄。</p><p>馬達唔急續約諗前途</p><p>比起馬迪爾同山神，我估曼聯球迷最唔捨得可能係家陣都仲未續約嘅桑馬達。雖然摩佬唔係經常用佢，但都照樣任勞任怨，《ESPN》最新報道，就話佢要慢慢諗清楚未來，所以唔急住同曼聯傾新約。</p></body></html>