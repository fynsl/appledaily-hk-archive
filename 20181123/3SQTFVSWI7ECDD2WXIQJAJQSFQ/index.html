<html><header><meta charset="utf-8"><title>隔牆有耳：補選拉票　曾偉雄黃之鋒撞到正街坊唔識分　禿鷹當基伯 - 李八方</title></header><body><h1>隔牆有耳：補選拉票　曾偉雄黃之鋒撞到正<br>街坊唔識分　禿鷹當基伯 - 李八方</h1><p>立法會九龍西補選今個星期日就舉行，民主派同建制派均出動知名人士喺最後關頭幫手拉票，其中建制派出動警務處前處長、有「禿鷹」之稱嘅曾偉雄，噚日朝喺黃埔為陳凱欣派單張拉票。最估唔到嘅係，企喺佢附近幫民主派代表李卓人拉票嘅人，竟然係當日佔領運動「雙學三子」之一嘅香港眾志黃之鋒，今次可謂「冤家路窄」撞到正。</p><p>黃之鋒：終於見到佢真人</p><p>黃之鋒噚日喺facebook話，噚日朝喺黃埔幫李卓人拉票時，發現現為全國政協的曾偉雄、建制派議員田北辰，均有現身為陳凱欣助選，黃之鋒話：「估唔到，連前警務處處長曾偉雄都落咗嚟，喺佢任內嘅警隊完全採用鐵腕管治，當年俾佢拉咗咁多次，終於見到佢真人。」黃之鋒又話，「不過睇嚟佢（曾偉雄）唔係好慣拉票，啲面部表情都有啲生硬，仲有街坊問我嗰個係咪馮檢基，可能髮型有啲似。」<br><br>除咗黃之鋒一早現身為李卓人拉票，公民黨黨魁「岳少」楊岳橋，噚晚喺立法會開完大會後，亦再為李卓人助選落區，親力親為將李卓人的單張送入選民信箱，都算認真唔話得。補選其他候選人包括馮檢基、伍廸希和曾麗文。 <br><br>李八方</p></body></html>