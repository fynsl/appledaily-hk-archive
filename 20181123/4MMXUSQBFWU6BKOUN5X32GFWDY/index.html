<html><header><meta charset="utf-8"><title>爆相爆片：惡客搭霸王車爆車窗　的哥擒人</title></header><body><h1>爆相爆片：惡客搭霸王車爆車窗　的哥擒人</h1><p>的士司機最慘遇着惡乘客，好似上周一朝早6點幾咁，有位的哥就喺香港仔石排灣邨同個後生仔乘客爭執，原來係有人搭霸王的。個惡客恃住大聲，追打司機同打爆的士車窗後想離開。嗰位的哥梗係唔放過佢啦，糾纏間就將個惡客整跌喺地制服，保安員同街坊都幫手，最後將個惡客交畀警方。</p><p>網民大讚「食過夜粥」</p><p>現場有好多街坊圍觀，仲拍低咗條片，見到當時個惡客一度追打嗰位的哥，好彩的哥左閃右避冇被打到。個惡客之後走埋去部的士度，出手打爆右邊玻璃窗就想走，的哥見到咁就跟住對方，個惡客發難：「過嚟呀，過嚟撳錢呀！」又突然走番轉頭去的士車尾，用手踭打爆埋個大銀幕。<br><br>事件中的哥好淡定，一路吊住惡客尾，其間個惡客忍唔住，走向的哥揮拳，但統統俾的哥以花步嘅姿勢避過。雙方糾纏間的哥仲將個惡客整跌喺地上，扯住頭髮同捉住右手制服。個惡客不斷掙扎，仲大嗌：「你知唔知我邊L度呀？」有網民睇完片就話笑咗，揶揄個惡客：「大家都知，你係瞓L咗喺度。」亦有網民讚的哥食過夜粥，好嘢。</p></body></html>