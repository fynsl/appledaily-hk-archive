<html><header><meta charset="utf-8"><title>智取大市：iPhone危機有幾危 - 晉佳</title></header><body><h1>智取大市：iPhone危機有幾危 - 晉佳</h1><p>市傳鴻海一年精簡員工34萬人，公司話消息唔知邊度嚟，但削減29億美金成本嘅消息，就冇直接回應，即係冇否認了。調查講到新iPhone喺日本推出後，XS同XR喺日本銷量總和，竟然同舊款iPhone 8差唔多，足證銷情幾大鑊。有人仲陰謀論地，話iPhone銷售差係縮訂單表面原因，最終目的係要撤出中國生產。Cut單純粹因銷售差定係因為要撤出中國，兩個劇本結局是差天共地，但暫時冇證據睇到係後者。<br><br>蘋果要撤出中國當然有難度，其他地方有冇夠平又夠效率嘅低端人手？有冇海量嘅engineers？仲要有合適嘅法規，仲未計地價，可見生產鏈唔係話搬就搬。<br><br>近期FANGMAN一齊跌，騰訊（700）、美團（3690）、小米（1810）有得反彈，係因為三隻股基本因素好轉？定係受惠貿易戰之下蘋果撤出中國？定係基金喪沽美國科技股後，焗住買返少少香港科技股，以符合基金現金水平？暫時睇似後者。<br><br>市場對科技股信心弱，如果有一日，科技股股價過份反映到蘋果撤出中國等等終極不利因素，引發基金贖回潮令全球科技股齊齊跌，先算嚴重超賣，會否出現？Wait and see。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>