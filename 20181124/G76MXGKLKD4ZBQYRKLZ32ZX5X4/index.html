<html><header><meta charset="utf-8"><title>趣趣地：噴射機食好西 今季開齋</title></header><body><h1>趣趣地：噴射機食好西 今季開齋</h1><p>上季喺澳職常規賽同季後賽都飲恨做二奶嘅紐卡素噴射機，今季開季至今四輪聯賽都未贏過，但佢哋周五作客西悉尼流浪者，終於打開今季勝利之門。<br><br>紐卡素噴射機兩個星期前喺主場1:1逼和FC悉尼，打起番信心，今仗作客另一支悉尼球隊流浪者，踢到25分鐘就由積臣荷夫曼喺門前接應杜普史丹利橫傳鏟射建功，亦都係呢位因首席射手奧當路雲停賽、由右閘客串踢正箭頭嘅3號仔，今季首個入波。<br><br>雖然西悉唔係冇扳平機會，但班球員唔爭氣，馬祖克同隊中首席射手奧利奧爾尼亞拿都係把握唔到良機。結果踢到補時四分鐘，噴射機靠一次反擊，柏拉杜斯入禁區展示個人功架，擺脫對手後橫傳畀後上嘅朗奴華加斯撞射入網，最後以2:0贏波，打開今季勝利之門，仲追到同西悉一樣五分，憑得失球差壓倒對方上第六位。</p></body></html>