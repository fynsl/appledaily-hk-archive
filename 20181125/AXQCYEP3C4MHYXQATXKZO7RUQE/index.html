<html><header><meta charset="utf-8"><title>驗樓直擊：迹多．渠塞．門壞藍塘傲蝦碌百出</title></header><body><h1>驗樓直擊：迹多．渠塞．門壞<br>藍塘傲蝦碌百出</h1><p>帝國集團及麗新（488）合作發展的藍塘傲，兩年前以貴絕將軍澳新盤姿態登場，屋苑近日交樓，資深驗樓師詹濟南驗收項目首個單位，結果廚房鋅盆及廁所架銹迹明顯睇到、一屋四門兩道閂唔到，更離譜是企缸去水位石屎塞渠，水去唔到。即使大位做好，細位分數幾乎無樣好，總分僅獲68分，低於一般業主可接受水平。<br>記者：陳家雄</p><p>藍塘傲兩年前開賣，首批折實均價約1.3萬元，樓價狂升，今日回望感覺抵，但當時首批均價卻貴絕將軍澳。事實上，發展商2012年以每方呎地價4,929元投得，為區內地價最貴地皮，委聘著名則師樓巴馬丹拿及承建商協興建築興建，原定今年9月交樓，遲了一個多月交樓。<br><br>詹濟南驗收6座中層一房單位，實用437方呎，業主花約500萬元買入。未入單位，詹Sir已發現大門門鎖鬆。入屋後，油漆地板靚，予人第一印象好。沒料瑕疵蝦碌排隊出場，露台聽到空心磚，外牆3塊，客廳窗外邊皮位又1塊，暫未有飛落街危險，但必須處理免生意外。</p><p>大位手工不俗  整體68分</p><p>睡房相連平台無大意外，但設計可望返單位廁所，突然傳來徒弟康仔在廁所大叫：「大件事！」單位房與廳之間有例牌房門之外，房間一邊牆身與廁所之間設趟門，經趟門走進廁所，先發現趟門鎖壞，再看淋浴間去水位，竟然被水泥近乎封死，用近乎形容是因為尚餘幾毫米直徑窿仔，放幾秒水奢望沖走水泥？卻已成水氹。詹Sir認為是清潔工人倒英泥所致。<br><br>退後一步望浴屏門，應有兩條門邊膠卻漏掉。轉身再望，見廁紙架銹迹食到好深，無法捽甩。步出廁所，想閂廁所門，但詹Sir出盡九牛二虎之力，卻仍閂不到，「一屋四門，一個鎖鬆，兩個鎖壞。」行出與廳相連的開放式廚房，鋅盆同樣發現到銹迹，用料質素可見幾差。詹Sir稱，單位表面好似好靚，但陰暗位多蝦碌，同樣由協興建築承建的同區新盤Savannah細位無蝦碌，反而大位手工無咁靚。<br><br>今個單位是詹Sir驗收藍塘傲的首個單位，評分68分，帝國集團早年與長實（1113）合作發展的馬頭圍君柏評分亦介乎60幾至70幾分之間，間中有單位見「8」字頭。首個單位交樓得分低，他認為，之後交樓得分會上升，事關今次單位出事主要是蝦碌，門鎖壞、企缸塞渠累到兩項工種捧蛋，其他大位包括油漆、批盪及來去水無問題，個底打得好。帝國集團發言人回應，就該單位提出的意見會盡快跟進及處理。<br><br>藍塘傲發言人回應，藍塘傲的關鍵日期是9月30日，9月28日取得地政總署發出的滿意紙，並於一個月內，即10 月28日向所有業主發出收樓信，因此不存在遲了收樓。至於驗收意見，已經即時跟進處理。</p></body></html>