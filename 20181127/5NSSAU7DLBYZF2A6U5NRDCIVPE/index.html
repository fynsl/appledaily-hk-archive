<html><header><meta charset="utf-8"><title>心藏筆露：改變自己的神奇力量</title></header><body><h1>心藏筆露：改變自己的神奇力量</h1><p>在一間餐廳裏，一夥人正在興高采烈地分享他們湊仔的經驗。<br><br>「之前每逢星期五晚，我就會忍唔住喪飲酒。即使試過被停牌，但都係戒唔到。但近半年，因為逢星期六朝早我想揸車送仔仔去學游水，如果之前嗰晚飲大咗，第二朝就會起唔到身。𠵱家嘅星期五夜晚，自自然然就會停咗飲酒，雙腳會自自然然識得行返屋企。好神奇！」<br><br>「我都係呀！好神奇㗎！之前每晚都玩手機，玩到失眠，醫生警告我會變精神病。我個心好驚，但都係戒唔到。幾個月前，我見到囡囡越嚟越沉迷手機，對書本冇興趣。然後忽然有種神奇力量，令我好似鬼上身咁樣，去買成語故事書，仲每晚飯後都睇幾頁，之後好快瞓得着……你要中文水平好，一定要真心感受中華文化嘅美麗……」<br><br>「我都覺得好神奇！之前老婆成日鬧我，話我次次關門嘅時候都好大力，嘈親佢，又粗魯又冇文化。我都知自己唔啱，但係真係改唔到。不過自從上個月BB學識行路之後，我驚關門時夾親佢啲手指，腦裏面就自自然然喺關門嘅時候，有把溫柔嘅聲音響起，提醒我要細細力。」<br><br>到底這是甚麼的神奇力量呢？如此「神力」源自一段最美好的關係。甚麼是美好的關係？能令雙方都變成更美好的人，就是一段美好的關係。在父母心目中，兒女就是自己愛到發燒的人，就是一個只是凝望一眼就會令自己心甜的人。他就是我的小王子；她就是我的天使愛美麗。所有的付出和犧牲，都帶有無限的意義，是不用計算及解釋。<br><br>人類的腦袋，追尋「意義」是天性。尋找意義的慾望，有時比起求生存的更加強烈。所以，死亡的威脅都不能令我們就範，意義反而令我們臣服。「令兒女變成一個更美好的人」意義爆棚，爆發出開山劈石的神力，令自己有意想不到的改變，變成一個更美好的人。所以，育兒即使辛苦到不得了，但仍然有千億人甘之如飴，迎難而上。<br><br>隔周二刊出<br>撰文：青山醫院精神健康學院副顧問醫生崔永豪</p><p>想輕輕鬆鬆健康啲，記住留意健康蘋台<br> http://health.appledaily.com.hk/  </p></body></html>