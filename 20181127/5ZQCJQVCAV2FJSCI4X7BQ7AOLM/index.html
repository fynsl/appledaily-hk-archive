<html><header><meta charset="utf-8"><title>【電影人物】攻銀幕　鄭嘉穎大師Channel</title></header><body><h1>【電影人物】攻銀幕　鄭嘉穎大師Channel</h1><p>將為人父的鄭嘉穎自從離開電視台後，積極進軍電影市場，下月有新片《葉問外傳：張天志》上映。嘉穎自問拍過不少動作戲，但今次是首次見識到武指袁和平（八爺）的功架，他說：「我以前嗰啲都係花拳繡腿。」<br><br>鄭嘉穎今年8月在峇里島迎娶陳凱琳，新婚三個月，即宣佈太太懷有身孕。家庭幸福，事業方面亦發展理想，他在新片《葉問外傳：張天志》中飾演楊紫瓊的弟弟，家族為管理夜場的社團。</p><p>對唔住替身</p><p>戲中各演員均是打得之人，只有嘉穎用槍，劇情解釋因自小體弱，所以功夫較遜，嘉穎說：「但戲入面我成日唔記得帶槍，之後就俾人打，俾阿晉（張晉）打。打親八爺要求都好高，要撻得靚，張枱要爛得靚。」嘉穎指好榮幸和八爺合作：「原來大師要求咁高，出嚟點解咁好睇，精雕細琢。佢係個慈祥老人家，成日講笑話『我對文戲每個鏡頭要求都好高』。」<br><br>不過一次失誤，令嘉穎對替身腦震盪入院耿耿於懷：「有場戲阿晉要踢我條頸，拍攝時因為要就鏡頭，八爺已經叫我唔好避，但自然反應，好難唔避，我同八爺講我都唔想避，但係隻腳嚟緊，就此一次，踢咗後面，我就去咗睇醫生。而替身就俾阿晉踢後腦，替身硬食，踢完即刻講唔到嘢，送咗去醫院做磁力共振，俾踢到腦震盪，我真係唔好意思。」<br><br>嘉穎續說：「本身我唔係動作演員，我拍過好多打戲，但原來今次先真正係打，我以前拍嗰啲都係花拳繡腿。八爺成日問我得唔得，我梗係話咗得先，導演都明白我哋唔係武打出身，都會就住我哋。」</p><p>摑腫周秀娜</p><p>在首場戲，嘉穎為表達惡霸身份，要用力掌摑周秀娜（Chrissie），拍攝前他對Chrissie認叻，自言摑人很有經驗，有聲又不痛，豈料第一摑八爺不收貨，嘉穎說：「八爺叫我食入啲、大力啲，咁冇辦法，打戲同親熱戲都係越少越好，我同Chrissie講話冇辦法，要食入少少，大力一摑，大家都呆咗。八爺再問有冇打到，全場都話有，八爺話再嚟多次，但係Chrissie話塊面已經腫咗，要敷冰，八爺至肯收貨。」<br>撰文：張俊銘<br>攝影：陳俊強</p></body></html>