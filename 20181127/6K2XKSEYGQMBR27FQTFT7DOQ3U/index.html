<html><header><meta charset="utf-8"><title>亮說亮話：26萬個假購買力 - 湯文亮</title></header><body><h1>亮說亮話：26萬個假購買力 - 湯文亮</h1><p>較早前，有老友兩公婆去完Sogo大減價，到公司吹水，認為我不用刻意唱淡樓市，因為政府推出52折新居屋計劃，竟然有26萬個申請，亦即是有26萬個購買力，樓價又怎會下跌，最低限度與居屋相若的住宅樓價不會下跌。<br><br>老友的確非常樂觀，不過他的行動出賣了他，我問他去Sogo掃貨，開唔開心，如果Sogo不減價，他會不會排個幾小時去掃貨，唔需要他回答我都知道答案，一定唔會。<br><br>其實，Sogo平均只不過減十多個巴仙，但已經引到咁多人去排隊，如果一個1,000萬住宅單位可以用520萬買到，我有資格的話亦會去排。所以，我相信有26萬個購買力，不過是原價52折的購買力，要他們用原價買樓，購買力立刻會降至零，千祈唔好誤會。<br><br>我經常做完訪問之後，會被記者問及是否應該申請居屋，我話如果合資格的話一定要申請，他們的申請是代表訴求，要求政府加快加建資助房屋。如果唔去申請，只得三兩萬個申請，政府是不會有所動作。所以，26萬個是訴求，是新居屋52折的購買力，並不是私人市場的購買力，千祈唔好馮京作馬涼，將訴求變成購買力。<br><br>湯文亮<br>jacinto.tong@gmail.com<br>本欄逢周二刊出<br></p></body></html>