<html><header><meta charset="utf-8"><title>求驗客手記：七國咁亂　自由盃再delay阿根廷足球之恥！</title></header><body><h1>求驗客手記：七國咁亂　自由盃再delay<br>阿根廷足球之恥！</h1><p>河床對小保加嘅南美自由盃決賽次回合賽事一改再改，由上星期六改到星期日舉行，點知最後都係踢唔成，需要第二次改期，更加有消息話呢場世紀大戰，最後可能要移師到海外舉行，真係阿根廷足球之恥！<br><br>上星期六小保加隊巴受到河床球迷襲擊，俾人掟石同硬物，連玻璃都爆埋，中場柏保路佩雷斯喺事件中左眼受傷，而泰維斯等部份小保加球員，就因為吸入警方發射嘅胡椒噴霧搞到唔舒服，最後南美足協宣佈將賽事延至星期日先踢。不過到星期日開賽前兩個鐘，雖然已經開始有球迷入場，小保加方面亦公佈咗正選陣容，但係場外氣氛依然緊張，小保加最後就因為球員受襲擊事件影響，以暫時唔適宜作賽為由，向南美足協申請押後比賽。南美足協最後宣佈比賽再次延期，將會喺當地時間星期二上晝公佈重賽日期。</p><p>河粉靠細路運煙花</p><p>據了解，今次小保加遭到襲擊一事，係由河床一個右翼激進球迷會發起，呢個球迷會會長嘅屋企喺比賽前一日就俾警方搜查，不過最後都係阻止唔到今次嘅暴力事件。<br><br>另外，阿根廷政府同南美足協都被炮轟冇做好保安，有傳媒發現有河床球迷為咗避過球場安檢，將煙花綁喺隨行小朋友身上，妄顧兒童安全！曾經效力小保加嘅名宿馬勒當拿就批評喺阿根廷連睇波都冇保障：「阿根廷全國冇一個地方安全！」另一名宿列基美都認為事件令原本嘅球壇盛事變質：「呢場波已經唔再重要，重要嘅係球員嘅安全！」</p><p>次回合或移師阿布扎比</p><p>呢場決賽嘅首回合雙方踢成2:2，次回合幾時先踢得成就仲未知，不過《ESPN》透露，南美足協就研究緊轉移比賽場地嘅可能性，由於自由盃嘅冠軍得主將會喺緊接嘅12月12號出戰喺阿聯酋舉行嘅世冠盃，所以南美足協有可能將呢場賽事移師阿布扎比舉行，等冠軍球隊可以直接留喺當地準備。如果係咁，河床就會直接失去主場之利，到時河床就真係多得班球迷唔少啦！</p></body></html>