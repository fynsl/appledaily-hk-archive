<html><header><meta charset="utf-8"><title>大棋局：進入超級周期末段 - Mr. Tregunter</title></header><body><h1>大棋局：進入超級周期末段 - Mr. Tregunter</h1><p>G20峯會在即，無論是否有好消息公佈，都需要留意一個問題，就係關稅點樣處理。關稅令來貨價變貴，其實係變相托價。貿易戰的另一面，讓我們從大宗商品超級周期角度去睇。<br><br>經濟學家Jose Antonio Ocampo同Bilge Erten數年前曾發表一份報告，指由1865年開始，全球出現過4次大宗商品超級周期，第4次由2000年至今。大宗商品超級周期伴隨經濟泡沫而來，當經濟急速發展，大興土木，需求爆上自然就會搶貴貨，屬於需求帶動型通脹。美國次按爆煲前的買樓熱潮及中國有前冇後的基建擴張，係這一波大宗商品超級周期的重要推手。<br><br>然而隨住美國次按爆煲及中國經濟下滑，不少看法認為第4次大宗商品超級周期正步向末段。截至11月23日，CRB商品指數收市報179.6，距離2002年低位145並不遙遠；彭博大宗商品指數收市報81.22，亦非常接近1999年歷史低位76。兩個指數都差唔多回到第4次大宗商品超級周期起點。</p><p>2022年後慎防蕭條</p><p>早前提及，內地研究康德拉季耶夫長波周期的經濟學家周金濤，過身前預言大宗商品2015年見一次底，2019年會再見一次底，然後橫行熊市10年至2030年左右。油價近月急跌，但油價要同其他大宗商品拆開嚟睇，因牽涉美元萬劍歸宗第三部，這部份稍後再談。<br><br>另一方面，美國加息周期預計2020至2022年完結。經濟轉差，通脹下跌，先至需要減息刺激經濟。如果美國經濟2020至2022年左右開始轉壞，而又處於大宗商品超級周期末段，就唔係普通經濟轉差咁簡單，而係蕭條。所以我們將關稅抽離去睇，若G20峯會出現一種情況，中美有偈傾，但關稅不撤，咁就擺明係要托價。<br><br>油價同其他大宗商品頻率不同步，所以油價唔可以升太快，其他大宗商品唔可以跌太急。用人為方法扭曲價格，令通脹陰上唔好急上，目的係要拖長美國今浪加息周期。中美之間，明爭緩和，暗鬥加劇，係一場持久戰，如此美國加息周期不能太早完。<br><br>中國近年一改韜光養晦策略，因預見經濟有崩潰之虞，要由內部問題轉化為外部問題去維持統治；美國對華政策由引導轉為強制，因美國亦要面對萬一出現蕭條如何保持莊家地位不失。環球同此涼熱，時勢如此，非一人能左右。<br><br>Mr. Tregunter<br>本欄逢周二刊出<br></p></body></html>