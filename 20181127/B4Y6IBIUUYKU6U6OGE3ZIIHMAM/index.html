<html><header><meta charset="utf-8"><title>隔牆有耳：勝選欣．為背後三個男人 - 李八方</title></header><body><h1>隔牆有耳：勝選欣．為背後三個男人 - 李八方</h1><p>由傳媒人變政助，再由政助變成立法會議員，無政黨嘅陳凱欣喺建制派動員下勝出九西補選。每個成功男人背後總有一個女人，成功踏上從政路嘅陳凱欣背後則至少有三個重要男人……唔計佢老公邱文華。<br><br>其實建制派九西補選首選係食衞局前局長高永文，高say no之餘推薦愛將、前政助陳凱欣上場；如果冇民望高嘅推薦同鼓勵，相信陳未必跳入政界，第一個關口，就由民望高陪着佢走。至8月正式報名後，陳凱欣身邊陪伴在側嘅雖然仲有「老是常出現」嘅民望高，但孖咇出動嘅卻係3.11勝出九西補選嘅民建聯鄭泳舜。有指鄭補選戰贏得漂亮，陳凱欣有份助選，中聯辦對陳欣賞不已，呢次輪到陳作戰，鄭就換轉角色助選。</p><p>民建聯前秘書長做軍師</p><p>最重要關口當然係衝閘，凌晨陪同陳凱欣等點票結果嘅除上述兩男，仲包括民建聯前秘書長簡志豪。係人都知陳要靠建制鐵票先勝選，擔任陳選舉代理人、負責操盤嘅簡志豪等待點票時曾攞出手機，屏幕顯示名為「1125戰鬥組」群組有人發出「十萬零三」訊息，簡則以計算機顯示13444數字，而陳最終多過李卓人逾1.3萬票，呢組數字認真有意思。</p></body></html>