<html><header><meta charset="utf-8"><title>爆相爆片：追撞私家車　鐵騎士彈飛重創</title></header><body><h1>爆相爆片：追撞私家車　鐵騎士彈飛重創</h1><p>噚日中午12點半左右，一架電單車沿住長沙灣連翔道向葵涌方向行駛，去到近青沙公路尖山隧道口嗰陣，同一架私家車相撞。讀者張小姐當時搭的士經過現場，佢見到電單車瞓咗喺路中，鐵騎士就攤咗喺距離電單車大約20米外嘅地下。電單車有零件甩咗，散落喺路面。張小姐話傷者個頭盔幾乎成個甩出嚟，見到傷者個頭有血，冇乜反應。私家車司機就打緊電話報警。<br><br>警方接報趕到現場調查，傷者就由救護車送院搶救。警方初步調查顯示，事發嘅時候，43歲姓黃女司機揸私家車沿住連翔道向葵涌方向行駛，51歲姓聶男子就揸電單車喺私家車後面，去到近青沙公路嗰時，私家車因應交通情況減速，但係懷疑電單車收唔切掣撞埋私家車度。救護員去到現場嗰時，鐵騎士雖然受咗傷，但係清醒送院嘅，𠵱家留醫，情況嚴重。</p></body></html>