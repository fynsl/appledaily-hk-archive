<html><header><meta charset="utf-8"><title>魚樂無窮：績優殘股大翻身 - 唐牛</title></header><body><h1>魚樂無窮：績優殘股大翻身 - 唐牛</h1><p>快餐股大家樂（341）昨中午公佈半年業績，收入雖只微升1.7%，但控制成本得宜，毛利率回升至12.3%，帶動純利16.2%至2.39億元，股價午後即抽上，埋單有6%升幅。你話盤數係咪超靚？當然唔係，股價有咁大反應，其實與跌得太殘有關︰不計噚日升幅，今年累積跌16%，較恒指還要傷，兼貼近6年低位。但大家樂賣點為派息慷慨，大跌浪下股息率已升至逾6厘，今次有丁點好消息，足以踢起股價。<br><br>績優殘股大反彈，金飾股景福（280）係另一個例子。「績優股？中期業績見紅喎！」上星期五公佈的中期業績，冇錯係蝕496萬元，但較去年同期的1,457萬元，已大為收窄，去年下半年實蝕820萬元左右，精明嘅你應該會睇到，公司業績其實越做越好，根據呢個走勢，下半年賺錢的機會絕不可抹殺。<br><br>事實上，集團生意增長近兩成之餘，毛利率已由去年全年23.7%，急升至最新的27.2%，望一望財務數據，更加係流口水︰市值3億，現金有1.5億，加上近5億存貨，每股NAV達0.69元，現價只得0.33元，五折有找也。相信未來半年，會無限loop炒作業績虧轉盈，值得備忘。<br><br>唐牛<br> http://fb.com/tongcow88 <br>本欄逢周二、四刊出<br></p></body></html>