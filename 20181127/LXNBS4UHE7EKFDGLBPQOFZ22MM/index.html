<html><header><meta charset="utf-8"><title>中環在線：滙豐劉倩兒睇《壹仔》了解羅家 - 李華華</title></header><body><h1>中環在線：滙豐劉倩兒睇《壹仔》了解羅家 - 李華華</h1><p>鷹君爭產案白熱化，噚日到滙豐信託前董事總經理劉倩兒（Paulina Lau）接受代表羅老太一方大狀余若海盤問。余大狀質疑滙豐唔能夠搞清楚羅家第三、四代的成員。劉倩兒就指，自2005年12月接手後，「經口頭詢問屋企資訊、之後經羅老先生訃聞，冇刻意問。」之後更指：「同埋睇《壹週刊》，寫到好detail。」庭上老太一方啟瑞聽聞即面露微笑。<br><br>老太一方公關就話覺得Paulina好唔專業，冇理由個客情況都唔知，嘉瑞一方就話Paulina有成200個客要跟，唔記得三、四代都不為過。羅老太到庭旁聽，精神都唔錯，之後余大狀喺庭上播出劉倩兒與老太錄音，在場嘅老太冇乜表情，留咗一個鐘左右就離開。<br><br>噚日啟瑞更帶同二女寶瑤及大子俊哲，兩位首次登場，面對記者有啲怕醜，向公關轉達特登返嚟香港同嫲嫲賀壽，嚟緊都會留喺香港。<br><br>李華華<br>mailto:LiWaWa@AppleDaily.com</p></body></html>