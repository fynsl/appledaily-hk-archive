<html><header><meta charset="utf-8"><title>鄭大班拜拜香港返溫哥華 - 左丁山</title></header><body><h1>鄭大班拜拜香港返溫哥華 - 左丁山</h1><p>多時不見之鄭大班阿爾拔忽然來電約吃午飯，屬即興約會，要是別人如此要求，必定婉拒之。但阿爾拔素來聲大夾惡，話唔食唔得，問佢原因，佢話：「我走喇，見吓面得唔得！」呢排聽見個「走」字，都有啲心驚，高錕，郭炳湘，周明權，鄒文懷，查良鏞等逐個離開，戊戌年變化何其多也。<br>於是星期三就要咗PP天一，大班仲搵到陶傑與死黨KT，一齊飲茶。問大班走去邊呢？大班話：「鐵定一月一日返溫哥華定居，與香港講拜拜。」大班早年在九龍工業中學讀完書，做幾年嘢之後，已移民加拿大，成為飛機維修工程師，八十年代中加入星島報業集團，回港負責市場拓展業務，於是改變了一生，從一個比較沉悶嘅飛機維修工作搖身一變成為傳媒界名人物，商台皇牌主持，立法會直選議員以及曾特首密友，轉變之大，之快，相信大班自己也不敢相信。目前教育潮流有一樣嘢叫做生涯規劃，其實人生有好多不可預測之變幻，無可規劃，鄭大班就係一個好例子。四十年間從一個溫哥華移民小子變成香港山頂豪宅主人，大名遠播，而今燦爛歸於平淡，返回溫哥華過平淡退休生活，呢幾十年生涯，邊度有得規劃㗎？食住個浪，隨機應變，見招拆招而已。<br>左丁山之認識鄭大班，約在八十年代中，當時佢替星島攞到當紅美國雜誌Playboy之中文版權，點知胡仙女士身為女性，最後反對出版花花公子，大班認為此乃千載一時商機，搵到廣告公司支持，廣告公司老闆又搵到朋友Adriaan Zecha支持，Zecha先生除咗係著名麗晶酒店（Regent）創辦人之一外，還是出版界知名人物，與梅鐸曾是合作夥伴，有佢出面，大班順利取得Playboy之中文版權，於是在灣仔開公司進軍出版界，Playboy第一期之香港小組鄭文雅寫真集轟動全港，賣到斷市，鄭大班於是一炮而紅。Zecha先生亦是左丁山打工之私募基金公司之董事，佢唔識中文，叫左丁山幫手睇住份中文花花公子雜誌辦得如何，於是左丁山奉旨去灣仔睇靚相！大班又醒，搵到兩位名筆幫忙，信報張寬義每日中午先到花花公子睇稿然後先至返信報，星島晚報吳仲賢就在晚報下午一時出版後，上到出版社搞編務，左丁山有時得閒望吓望吓，除咗睇相之外，又學到唔少寫稿技術，張寬義筆名楊八妹，名震中環，佢間中教左丁山兩招，至今受用無窮。三十餘年眨眼即過，謹祝未來三十年鄭大班闔家安康，在溫哥華繼續快樂似神仙。</p></body></html>