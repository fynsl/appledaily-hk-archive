<html><header><meta charset="utf-8"><title>郭秀雲寄語新人：要自食其力</title></header><body><h1>郭秀雲寄語新人：要自食其力</h1><p>卓林昨日宣佈婚訊，媽媽吳綺莉的好友郭秀雲看着卓林長大，她自言從傳媒得知此事，郭秀雲更對卓林婚訊寄予祝福：「我祝福佢白頭到老，開開心心，感情好難講，始終係情竇初開。」郭秀雲希望卓林和Andi學會獨立：「佢哋係成年人，就算返媽咪屋企住，都要自食其力，我梗係希望佢好，始終佢係我世姪女，都會擔心。」對於同性婚姻，郭秀雲表示包容：「自己好多同性朋友、夫婦，佢哋都好多好creative（有創意），做嘢好叻。最緊要對社會有貢獻，做好事，就冇問題。」<br><br>另外，郭秀雲囝囝龐景峰與卓林自幼相識，他擔心卓林太早結婚：「結婚係開心事嚟嘅，同性戀結婚我都贊成，但係19歲結婚會唔會早得滯呀？佢哋拍拖都未夠兩年。祝佢哋開心啦！」<br>採訪：唐如</p></body></html>