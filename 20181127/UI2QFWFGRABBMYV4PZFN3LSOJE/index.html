<html><header><meta charset="utf-8"><title>操盤手札記：受惠大橋真亦假 - 割柑人</title></header><body><h1>操盤手札記：受惠大橋真亦假 - 割柑人</h1><p>今個月嘅壓軸戲「習特會」周五公演，不過，呢場壓軸戲唔係煞科戲，不妨買定花生，等睇雙方傾唔傾得掂數，先至再作投資部署。周一，滬股再跌0.14%，港股反彈1.73%。近排中港股市chok過林峯，貿易戰只係原因之一。<br><br>據《福布斯》講，中國經濟最大挑戰唔係貿易戰，係債務！雖然官方數據國債只佔GDP 47.6%，但非官方數據如國際金融協會數據則達300%。問題核心係：借貸人同放貸人都係政府！銀行只係代理。喺貿易戰衝擊下，政府鼓勵放貸，債務比重上升，隨時爆煲，難怪市場有戒心。<br><br>剛過去嘅周末，港珠澳大橋通車滿月，平均每日人流近6.9萬人次，同2008年可行性研究報告估算嘅5.6萬至6.9萬人次吻合；不過，車流只得約3,100架次，同估算嘅9,200至1.4萬架次相差66%至78%。畢竟貨運業唔同旅遊業，轉關口無咁易。<br><br>大橋通車前，概念股係威係勢，𠵱家又點睇？大橋受惠股，包括運輸股如粵運交通（3399）、珠江船務（560）、冠忠巴士（306），通車一個月，股價分別累升0.33%、3.98%、20.47%；另有旅遊股如香港中旅（308）、珠海控股（908），前者累跌4.5%，後者累升3.61%。<br><br>當然仲有濠賭股，六大濠賭股中，銀河娛樂（027）累升7.36%，其餘冇乜上落。此外，綜合企業股粵海投資（270）累升9.94%。齋睇牌面，冠忠贏晒，不過，集團月中剛發盈警，原因之一正係為港珠澳大橋業務初期投入巨額開支！升幅居次嘅粵投，反而更有睇頭。<br><br>粵投唔係單純嘅大橋受惠股，亦唔多受貿易戰影響。最為港人熟悉嘅，係賣東江水畀香港！單係賣水，已有穩定現金流；現時手頭現金達105億元。該股周一升2.29%，收15.16元破頂，走勢呈現區域突破。<br><br>割柑人<br>本欄逢周二刊出<br></p></body></html>