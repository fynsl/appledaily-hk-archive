<html><header><meta charset="utf-8"><title>重罰黃牛 - 左丁山</title></header><body><h1>重罰黃牛 - 左丁山</h1><p>上星期五行去陸羽飲茶，路經adidas之中環旗艦店（前COACH舊址，大道中／德己立街交界），只見門外有絕大部份係男士排隊入內？買波鞋都要排隊，好奇心起，走去睇清楚，見到有一小塊指示牌，Yeezy Boost  350  V2  2018，唔明喎！於是發短訊問平時買埋不少波鞋發燒校友Y，佢好快就回答，「有得炒，有對鞋賣$1890出街，我啲friend話已經炒到七千幾，排隊買返嚟立即放，可賺到三四千蚊！」又上了一課，香港人消息鬼咁靈通，一早知道乜嘢貨可以炒賣，如左丁山者，後知後覺，當然執輸。<br><br>既然炒得cphnet，炒得波鞋，當然啲天王級演唱會門票可以大炒特炒，有組織一次性黃牛黨搵食時間也。無論炒賣甚麼，只是顯示一個經濟現象，某貨品短期供求失衡，而且有需求人士（俗指消費者）極渴求「短期效用極大化」（short term utility maximisation），即係話，要即時滿足需求慾望，譬如張學友開演唱會，狂熱粉絲極渴望即時可以入場，叫佢「等一年先至聽，學友還會再開演唱會嘅」，佢梗係唔聽得入耳啦。可以即刻聽到學友演唱之邊際效用（marginal utility）遠遠超過佢願意付出之邊際成本（marginal cost）吖嘛，故此黃牛飛炒到一萬元一張，仍然有成交。<br><br>政府從不容許有黃牛地下市場存在（因容易滋生黑社會牟利行為，變相養大不法團體），但偏偏時常有黃牛活動，故此群情洶湧，一於反黃牛。但有建議話買票實名制添，根本就係犧牲消費者私隱而且實際難以實行。幾千人於晚上七時半在紅館入場，核對身份證、對門票？必然秩序大亂，或核證慢如蝸牛，令演唱會未能準時開場，叫歌迷提早五點幾入場囉，你估歌迷好得閒，唔使返工放工嘅咩，還要擒擒青先吃晚飯呢！再者，左丁山買咗張票，但臨時畀客戶老細捉住開會或突然感冒唔去得，張票如何處理，是否可以退票攞番錢？主辦機構點會高興。又話將全部門票公開發售喎，咁就去邊度搵信用咭公司嚟贊助演唱會呀？信用咭公司如果唔可以畀咗七至八位數字（現時）贊助費而攞番大批門票做市場推廣工作，你估做善事咩，演唱會主辦機構必然大力反對呢項建議。講來講去：應該可行者就係修訂法例，大幅度增加罰款，凡捉到黃牛集團，要罰炒飛收益之十倍，至可以收阻嚇作用。</p></body></html>