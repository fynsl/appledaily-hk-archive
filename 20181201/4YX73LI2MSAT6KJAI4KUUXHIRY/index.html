<html><header><meta charset="utf-8"><title>求驗客手記：兩個18歲小將砌低二打六兵車霸氣盡現</title></header><body><h1>求驗客手記：兩個18歲小將砌低二打六<br>兵車霸氣盡現</h1><p>英超倫敦雙雄阿仙奴同車路士禮拜四齊齊出戰歐霸分組賽，由於佢哋賽前已經喺E同L組提前拎咗出線資格，結果喺盡出年輕球員下，槍手遠征禾斯克拉贏3:0，車仔主場就以4:0炒PAOK，真係談笑用兵！</p><p>史密夫槍手大發現</p><p>禾斯克拉嘅主場本身位於烏克蘭東部嘅波爾塔瓦，但因為距離烏克蘭東部戰區比較近，加上國內實施戒嚴，所以場波要移師首都基輔踢。身處E組嘅阿仙奴賽前已經有10分，肯定可以出線歐霸盃32強，所以今次作客烏克蘭嘅禾斯克拉就派出大量後備兵，由尼基迪亞、古安杜斯同史密夫路維等小將擔正，但一樣完全控制戰局，更加喺上半場就攻入全部三個入球。11分鐘，尼迪基亞射門被閂出，史密夫路維就把握機會轟入空門，兵工廠領先1:0。到27分鐘，艾朗藍斯喺禁區被禾斯克拉後衞比度達掃跌，球證直指12碼，藍斯親自操刀得手領先至2:0。<br><br>完半場前四分鐘，阿仙奴小將韋爾洛克引球推進一程後，喺大禁區頂射遠柱得手，幫球隊收穫一場大勝，兼奠定首名晉級。至於同組嘅士砵亭作客以6:1大炒卡拉巴克，亦都肯定次名晉身32強。</p><p>藍戰士小獅破紀錄</p><p>年僅18歲嘅史密夫路維，雖然未試過喺聯賽露面，但目前已經喺歐霸盃入咗兩球，主帥艾馬利大讚佢係年輕球員嘅典範：「佢展示咗信心，擔起咗責任，呢90分鐘嘅表現實在太好。佢係其他年輕球員嘅學習對象。」<br><br>同日L組賽事，車路士主場輕鬆以4:0解決10人應戰嘅PAOK，5場分組賽全勝得15分，同阿仙奴一樣以首名晉級。今仗接戰七分鐘PAOK就打少個，中堅卡查列迪踢跌單刀埋門嘅基奧特直接領紅。結果人多打人少嘅車路士，有今季後備多過正選嘅基奧特梅開二度，加上赫臣奧杜爾同艾華路莫拉達各入一粒，以4:0大勝一場。值得一提嘅係，今場幫車仔射入第三球嘅千禧小將赫臣奧杜爾，以18歲又22日成為歐霸盃史上（自09/10球季賽事改名起計）幫英格蘭球隊取得入球嘅最年輕球員。賽後沙利亦都大讚有兩個助攻嘅法比加斯，睇嚟呢名西班牙中場留隊有望。</p></body></html>