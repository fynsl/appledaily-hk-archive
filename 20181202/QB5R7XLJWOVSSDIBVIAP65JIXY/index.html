<html><header><meta charset="utf-8"><title>夫腦退化變大baby　初期最辛苦</title></header><body><h1>夫腦退化變大baby　初期最辛苦</h1><p>【本報訊】高太的愛情轟烈又動人，年輕時與高錕私奔結婚，結婚後放棄事業成就丈夫，在丈夫患病後寸步不離照顧他至終老。對於晚年因病「返老還童」的丈夫，她說照顧起來不算太辛苦，平日會讓他寫字訓練大腦，「大baby（指高錕）肯鼓勵佢都自己肯做，好合作，乖嘅baby，容易湊」。<br><br>訪問在中文大學聯合書院進行，會客室內剛巧有高錕年輕時的照片。記者問高太：「教授後生係咪好靚仔？」她笑咪咪地回答：「係囉，係靚仔先入我眼，佢𠵱家都好靚仔，冇乜改變，五官30年都冇改變。」高太的眼中，仍然有着對丈夫滿滿的愛意。</p><p>高太：了解患者最重要</p><p>2004年高錕確診腦退化症，與病共存14年，一切有賴高太無微不至的照顧，當中她承受的壓力可想而知，「最辛苦係早、中期，佢（高錕）唔明白點解佢有問題，點解個世界咁亂，佢自己冇信心」。高太指，最重要是了解患者，「唔了解佢嘅話，佢發脾氣你又發脾氣，又嗌交，兩邊都唔開心同辛苦」。<br><br>作為過來人，照顧腦退化患者全是學習過程，「嗰時我都唔明，只係知佢嬲，唔明佢嬲自己，以為佢嬲我，咁我又嬲佢，呢啲時期好辛苦」。後來照顧得日漸熟手，高教授也算是合作的病人，高太指，到病情晚期時，雖然丈夫已不擅言詞，亦失去活動能力，但已經相對「易湊」。<br><br>高錕其實很聽話。高太透露，他晚年留鬚全因她不願為他剃鬚，「佢年紀大要一日（剃鬚）兩次喎，上晝一次，下晝三、四點又要批……佢自己批又miss，又係要我同佢批……我咪叫佢留鬚啦，佢又好合作話好」。對於照顧腦退化患者，高太認為生活質素必須維持，「要好多人去探佢，需要過生活，唔好畀佢覺得自己冇用……still human，唔好歧視佢」。<br><br>■記者嚴敏慧</p></body></html>