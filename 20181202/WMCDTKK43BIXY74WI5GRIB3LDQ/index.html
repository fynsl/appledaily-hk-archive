<html><header><meta charset="utf-8"><title>喪禮後首露面《蘋果》獨家專訪高錕夫人：覺得佢未到時間走</title></header><body><h1>喪禮後首露面《蘋果》獨家專訪<br>高錕夫人：覺得佢未到時間走</h1><p>【本報訊】2009年諾貝爾物理學獎得主、「光纖之父」高錕教授，離開愛妻黃美芸已經兩個多月。與高錕相知相伴逾半世紀，沒有他的日子，人前堅強的高太，夜闌人靜時經常獨自哭到心碎。高教授離世前因吞嚥問題被醫生禁食，她嬲自己不夠強硬未有要求餵食，令丈夫沒有氣力與病菌搏鬥，未能多活一年，與她攜手共度結婚60周年，亦令她耿耿於懷。<br>記者：嚴敏慧</p><p>中文大學前校長高錕教授今年9月23日在醫院管理局轄下白普理寧養中心病逝，享年84歲。喪禮後未曾露面的高太接受《蘋果》獨家專訪，披露高教授離世前點滴。<br><br>「我覺得佢未到時間走，係唔好彩染咗菌。」高太指，丈夫雖患晚期腦退化症，但健康尚算不錯，能吃能睡，「胃口好好」，6、7月還在上繪畫課，亦有與子女外出吃飯，惟8月時受到病菌感染，發燒時高時低，依照醫生建議入院治療，「（入院時）佢仲係幾醒，眼望住你會笑，會點點頭，打針唔舒服會出聲『吖吖』」。<br><br>惟醫生指高教授吞嚥有問題，「話佢唔識吞，食嘢怕佢入肺，唔准餵食」，夫妻倆早已有共識不會以鼻胃管灌食，結果醫生為教授吊營養奶，老人家血管幼，一周後雙手腫脹因而停止，之後只吊鹽水及葡萄糖水。之後高教授病情一直未見好轉，抗生素治療亦未見效用，在威爾斯親王醫院及沙田白普理寧養中心留院共一個多月後，最終因肺炎辭世。</p><p>懊悔無強硬要求醫生餵食</p><p>對於高教授離世，高太最懊悔未有強硬要求餵食，「應該偷偷攞嘢畀佢食，冇食嘢冇力殺啲菌，所以（我）自己嬲自己」。原來高教授三年前也曾患肺炎，那時醫生也指不能餵食，但她當時照餵碎蛋、粥仔，「小心啲慢慢食」，結果兩周後痊癒。<br><br>因為那次經驗，高太深信丈夫今次未能打勝仗，與沒有進食、無營養無力抗病有關，「應該提出（餵食），最多簽張紙話一切責任我負責……不過都知道、都明白，畀佢（進食）都可能會走咗，講唔到後果點樣，不過（要求餵食）畀多個機會佢」。<br><br>與高錕相愛逾半世紀，陪伴登上事業高峯，老時得病亦不離不棄，丈夫的離去，高太眼中充滿不捨。家中少了一人，連帶工人也減少一個，高太說：「靜啲囉。」「會經常想起教授嗎？」記者問。「日頭冇事，但晚黑半夜醒咗就諗𠵱啲嘢，我咪靜靜喺度喊，唔畀人睇」。</p><p>遺憾未能慶祝結婚60周年</p><p>人前堅強的高太，晚上哭得心碎。「𠵱家我好明點解人哋話有時一個人走咗，剩餘嗰個人好快幾個星期都跟住走咗」，她指這是「broken heart（心碎）」，「晚黑喊嗰時心係好痛，喊得多咪痛死佢囉」。更遺憾的是，明年是兩人結婚60周年紀念，「想佢等多年，一齊慶祝」。悲傷湧至，情緒到達臨界點，眼眶含淚的高太細聲一句「唔講呢啲嘢」，停止催淚話題，眼淚收回心底。<br><br>子女定居美國，高太選擇一個人留在香港，繼續在中大教職員宿舍居住，除了放不下她一手創立的高錕慈善基金，亦因為香港朋友很多。「可能怕我做儍事，（朋友）成日叫出去食飯行街」，她指整個11月差不多每天也外出，「日日都唔得閒，叫我去港珠澳試下新橋，又叫我去廣州」。在訪問中她多次感謝中大、尤其聯合書院對夫妻倆多年的照顧，又感激港人記得高錕並尊敬他。現在的高太，正用忙碌的生活去度過哀傷。</p></body></html>