<html><header><meta charset="utf-8"><title>霆鋒約張鈞甯台灣嘆甜品</title></header><body><h1>霆鋒約張鈞甯<br>台灣嘆甜品</h1><p>【爆相爆片】謝霆鋒近日因為前妻張栢芝驚傳秘密為新加坡緋聞富豪男友誕下B仔，成為傳媒追訪目標，佢飛到台灣拍攝飲食節目《鋒味》，同時女友王菲亦身在台北同好友聚會。</p><p>全程笑笑口</p><p>《蘋果》讀者張小姐前日咁啱喺台北撞見霆鋒同台灣女藝人張鈞甯一齊拍嘢，仲透過「爆相爆片」分享。張小姐話：「佢兩個首先喺中山區出現，佢哋一齊行去一間台菜館食台菜，應該係拍《鋒味》，聽到工作人員話準備去北投一間豆腐花舖拍，我先生係台灣人，知道佢哋去邊間，反正我哋冇乜嘢做，咪即刻落去湊吓熱鬧囉！我哋一早坐埋入舖頭等佢哋。」<br><br>張小姐話去到現場已經見到大班工作人員擺好機位準備拍攝，霆鋒同張鈞甯之後到達，霆鋒一直戴住黑超，到正式埋位拍攝時至除低，佢手指指同張鈞甯揀食乜嘢，之後一個人捧住兩大碗甜品同張鈞甯開餐，霆鋒全程都係笑笑口，心情唔錯。張小姐仲話工作人員不停叫現場市民唔好影相，但因為圍觀人太多，工作人員都阻止唔嚟。最後霆鋒同張鈞甯喺現場拍咗大約兩個鐘就轉地方繼續拍攝。</p></body></html>