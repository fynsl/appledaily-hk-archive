<html><header><meta charset="utf-8"><title>財路：拍住大孖沙　中軟掂當 - 錢雋</title></header><body><h1>財路：拍住大孖沙　中軟掂當 - 錢雋</h1><p>今年頭十個月，內地軟件產業增長數據靚仔，場內中軟國際（354），受惠呢瓣穩步增長之餘，拍住其他大孖沙，開拓其他勁厚潛力嘅領域，軟件股當中，預測PE又至平，有得諗。<br><br>工信部發佈今年頭十個月，內地軟件相關產業收入5.05萬億元（人仔·下同），同比增加15%，利潤6,360億元，同比增長12%。中軟喺中國軟件企業競爭力百強中，排名第七，有領導優勢，食住靚仔大環境，應該keep住掂當。<br><br>家陣中軟擁有好似華為、騰訊（700），同滙控（005）等大客戶，本身發展軟件生態平台「解放號」亦越做越好，家陣資源覆蓋400多個市，而喺今年上半年，發包額超12億元，但中軟唔係就咁滿足，上年以嚟，先後同百度簽訂戰略合作協議，發展人工智能技術。<br><br>又今年中，中軟亦同法國ESI集團，簽署戰略合作協議，發展虛擬仿真技術。後邊ESI，係世界領先虛擬工程軟件及服務供應商，而中軟呢兩瓣，係IT發展大方向，集團若果順風順水，強化自己搵銀財路。<br><br>中軟今年上半年盈利增長46%，到3.69億元，場內專業預測，中軟2018年到2020年EPS 0.33港元、0.42港元同0.5港元，中軟現價4.77港元，三年預測PE 14倍、10.9倍同9.2倍，軟件瓣數當中，中軟係最平。<br><br>買中軟，升30%計，2020年預測PE上到11.9倍，啱先追到最近磅嘅金山（3888），但短打計，都有魚有肉。<br><br>錢雋<br>細價股專家<br>本欄逢周二刊出</p></body></html>