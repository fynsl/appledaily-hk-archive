<html><header><meta charset="utf-8"><title>操盤手札記：房產基金點秤法 - 割柑人</title></header><body><h1>操盤手札記：房產基金點秤法 - 割柑人</h1><p>由「大大」同「侵侵」領銜主演嘅「習特會」，以停火90日謝幕。雖然咁大台戲，並無化解彼此貿易分歧，不過，就算係無米粥，中港股市都食住上，喺12月首個交易日，孖住衝高2.6%。恒指喺習特會前已形成頭肩底形態，量度升幅上望28500水平。<br><br>停火90日呢幕，似曾相識。舊年4月6至7日，喺美國海湖莊園，首度上演習特會，雙方同意啟動經貿談判「百日計劃」；7月8日，雙方喺G20峯會後見面，話「百日計劃」有成；不過，8月18日，美國就對中國啟動「301調查」。今趟中場休息90日，會唔會又失敗收場呢？<br><br>後市除咗要睇貿易戰，仲有12月5日美國聯儲局發表褐皮書；12月6日油組開會；12月11日英國下議院表決脫歐議案；12月18至19日美國聯儲局議息等。喺美國總統特朗普喊打喊殺之後，聯儲局主席鮑威爾由鷹轉鴿，暗示加息就快夠皮，不過，背後原因係經濟可能放緩，都幾擇使。<br><br>加息近尾聲，對利率敏感嘅房地產投資信託基金（REITs）生猛返。本地薑以規模計，依次為領展（823）、冠君（2778）、置富（778）、陽光（435）、富豪（1881）、泓富（808），除咗陽光，其餘近日都見一個月高位。不過，揀REITs除咗要睇股價回報，仲要睇股息回報。<br><br>上述REITs嘅股息率分別為3.4%、4.6%、5.7%、5.4%、6.6%、6.1%；過去5年，股息增長率則分別為11.3%、3%、9.4%、8.5%、0.7%、5.6%。睇股息率，富豪最高，領展最低；睇股息增長率，就領展最高，富豪最低。REITs嘅股息增長率，由收入增長主導，反映領展每年都加到租！<br><br>姑勿論你老唔老嚟領展加租扼殺小店，揀REITs嘅話，領展確係秤先啲，皆因股價回報同股息回報都有上升動力。花旗亦視之為首選，預期領展短期內將完成檢視資產組合，會有收購同出售。話時話，領展有十多個商場正獲黑石洽購。<br><br>割柑人<br>本欄逢周二刊出</p></body></html>