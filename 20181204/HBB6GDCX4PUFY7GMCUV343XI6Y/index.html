<html><header><meta charset="utf-8"><title>傳誕B後首現身栢芝湊細仔遊艇會玩　飽滿又靚咗</title></header><body><h1>傳誕B後首現身<br>栢芝湊細仔遊艇會玩　飽滿又靚咗</h1><p>張栢芝日前傳出在養和生下第三胎，為新加坡富豪秘密產子，一直沒有露面的栢芝，前晚在社交網有新相曝光，原來前日栢芝湊住8歲細仔謝振南（Quintus）到遊艇會遊玩見好友。照片中，栢芝雖然戴上墨鏡兼穿得密實，但仍見到她的面頰比以前飽滿，十足十是一名開心的靚媽媽。</p><p>現年38歲的張栢芝，11年跟謝霆鋒離婚後，全力照顧謝振軒（Lucas）和細仔謝振南（Quintus），出名愛錫兒子的栢芝，經常在社交網貼出母子生活照。不過，近日栢芝卻一反常態，將Ig及微博內的貼文全部刪除，甚至連相隔十年再拍內地劇於今年5月播出，她亦極少參與宣傳。<br><br>神隱半年的張栢芝，近日被傳在養和秘密產子，有指BB的父親是年約60歲的新加坡富豪，栢芝一直未有回應，加上栢芝媽上星期於養和現身，見到傳媒更神色慌張，自稱到養和睇醫生的她，與平日大方讓記者影相的態度迥異，令栢芝生仔傳聞更如幻似真。</p><p>包到上頸</p><p>前晚飲食作家Bonnie在社交網大晒與栢芝的最新合照，相中的栢芝戴上墨鏡，身穿紅色衫的她包到上頸，完全防風，不過都可以見到她面頰明顯比以前飽滿，栢芝面對鏡頭，更舉起V字手勢，心情靚爆。原來栢芝細仔Quintus都有在場，Bonnie同時上載跟Quintus合照，並留言說：「今日小朋友遊樂日又撞到好姊妹Ceci，Quintus越來越高大靚仔呀！」</p><p>《蘋果》致電Bonnie查詢栢芝近況，Bonnie表示：「今日大家去深灣遊艇會湊小朋友時撞到，佢同細仔一齊過咗嚟，佢話大仔喺屋企玩電腦。」對於栢芝生了第三胎的傳聞，Bonnie說：「其實我真係唔知，不過見到佢今日狀態，我認為佢唔係啱啱生完小朋友，因為冇理由咁快出門吹風。」</p><p>原來，Bonnie與栢芝相識逾十年，因為大家都有小朋友，近四、五年更經常相約一齊分享湊仔經。問到Bonnie對上一次見栢芝是何時？Bonnie說：「有一段時間冇見，差唔多半年。」對於有傳栢芝近半年「潛水」秘密產子，她表示不認同，而記者指相片中的栢芝飽滿了不少時，Bonnie則表示：「佢件衫鬆身箒，佢話最近喺內地返嚟湊小朋友，我仲問佢有冇滑水？佢話上年整傷十字韌帶，冇滑一段時間。」那麼Bonnie有否見過栢芝男友？Bonnie否認，她說：「以我所識嘅佢，一直好專注小朋友同屋企，佢好努力賺錢都係為咗小朋友，從來冇聽過佢拍拖。」</p><p>霆鋒留台</p><p>栢芝湊細仔去遊艇會玩，而前夫謝霆鋒連日來則身在台北，為主持的美食節目《鋒味》拍外景。大前晚他和台灣女星張鈞甯在北投喝特式飲料，前日兩人則現身五股黃昏市場買餸，昨日霆鋒又到了港人愛去的上引水產食海鮮。<br>採訪：皓騫</p></body></html>