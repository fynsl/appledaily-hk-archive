<html><header><meta charset="utf-8"><title>金手指：暫緩的無間地獄 - 孫柏文</title></header><body><h1>金手指：暫緩的無間地獄 - 孫柏文</h1><p>股票市場，成日都被批評好短視。今時今日，世界有如只係去到1月1號後嘅90日。大家都知喺周末G20會議，美帝宣佈推遲90日，早前已收10%關稅嘅產品，提升至25%嘅落實日。<br><br>之後點？冇人敢估。孫柏文只見啲行家列出究竟美帝同我國偉大中央，喺嗰90日裏要拆掂啲乜，而冇人敢估得唔得。我可以同大家講。一定拆唔掂。<br><br>美帝一路要求嘅嘢，唔係淨係咩三零、二停、一允許咁簡單。而係嗰六樣要求背後，係我國多年運作核心價值觀，孕育出來嘅政策。<br><br>如果中央真係喺嗰六樣嘢屈服，講緊嘅係要全面推翻自己嘅價值觀。由花旗國航空公司網站唔需要再「中國台北」，到陀地新西票王有得參選。90日做到？唔好玩啦。<br><br>咁你話可唔可以齋做嗰六樣嘢呢？我唔直接答你，我用例子答你。<br><br>大家作為fan屎，都知本欄係俄鋁（486）股東互慰會。今年四月宣佈話年中會落實制裁俄鋁後，落實日一拖再拖。美帝一路都話唔係唔妥俄鋁，只係唔妥佢大股東，只要佢減持就放生俄鋁。<br><br>咁大股東咪走去問，減持幾多先夠？美帝唔答。大股東又問，我減持XX%，夠唔夠？美帝又唔答。一次又一次畀proposal，美帝次次睇完，都話畀佢再研究吓。股價一路低殘。股東就一路活在三倍PE嘅無間地獄。<br><br>我相信，中美談判，就會以同一模式進行。所以，作為俄鋁互慰會會長，我今日想歡迎所有股民，welcome to無間地獄。<br><br>孫柏文<br>獨立股評人<br> http://fb.com/shuen <br>本欄逢周二刊出</p></body></html>