<html><header><meta charset="utf-8"><title>中環在線：恒生加團隊活動津貼每人有千五蚊 - 李華華</title></header><body><h1>中環在線：恒生加團隊活動津貼<br>每人有千五蚊 - 李華華</h1><p>恒生（011）一姐鄭慧敏（Louisa）上場後，落力幫同事爭取福利，繼上月宣佈加產假至16周後，近日又加員工福利，明年度超過8,000名香港員工嘅團隊活動津貼，按年增25%，每位有1,500蚊，總開支至少1,200萬元！<br><br>華華聽聞恒生每年都有為各部門提供團隊活動津貼，今年係每位1,200元，明年增至1,500元，銀行額外拎多240萬元出嚟，不過可以增強銀行上下嘅團隊精神，少少錢又算得係乜，加埋人工就更好喇。<br><br>Louisa早前坐言起行，搞咗場happy hour，同大約50位同事摸酒杯底，包括CFO梁永樂、零售銀行及財富管理業務主管關穎嫺、司庫兼環球市場主管周丹玲等，答謝團隊努力。<br><br>一姐特別安排咗場品酒會，邀請酒業專家到場，講解多個國際知名品牌嘅葡萄酒，包括內地客鍾意嘅品牌，大家一齊長知識咁話！<br><br>李華華<br>mailto:LiWaWa@AppleDaily.com</p></body></html>