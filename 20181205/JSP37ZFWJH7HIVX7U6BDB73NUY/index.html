<html><header><meta charset="utf-8"><title>隔牆有耳：國師新焦土　倡馬丁提自決博DQ「預咗你燒，但你係唔夠膽燒」  - 李八方</title></header><body><h1>隔牆有耳：國師新焦土　倡馬丁提自決博DQ<br>「預咗你燒，但你係唔夠膽燒」  - 李八方</h1><p>九西補選民主派再次敗北，令人擔心嚟緊將會出現嘅新東補選DQ陰霾下民主派會一輸再輸，城邦派國師陳雲噚日接受港台訪問時就提出新想法，建議民主派由民主黨創黨主席李柱銘以自決立場報名參選新東補選，若然特區政府選擇DQ就會有國際輿論，唔DQ又即係放生自決，無論如何都會搞到一身蟻，又話叫民主派撤出議會，不過同場嘅黃之鋒就認為國師條橋根本唔work，唔會因為咁令國際社會更關注香港。</p><p>之鋒反駁︰國際未必會關注</p><p>陳雲形容佢嘅建議係「控制之下嘅焦土論」，佢仲提出可以由公民黨黨魁同民主黨主席以自決主張參選，最終「成個黨唔玩」，或者整個泛民撤出議會，不過咁咪等同令民主派失去議會話語權？陳雲覺得同𠵱家分別唔大，但效果就會令國際社會知道香港自治削弱，美國政府就會向中國施加壓力，等中共唔可以再干預香港選舉同其他運作喎。<br><br>不過在場嘅香港眾志秘書長黃之鋒唔同意陳雲講法，佢用新加坡反對派都試過全面撤出議會，同埋澳門立會民主派嘅議席較少為例，都唔見得因為咁國際社會有特別嘅關注！<br><br>呢個時候陳雲又改口話全面撤出議會未必會成真，又話政府或者中共都習慣咗反對派存在，又話中共係唔習慣冇咗民主選舉嘅幻像，仲講佢嘅焦土係「我係預咗畀你（政府）燒，但你（政府）係唔夠膽燒我」。聽到呢度，連八方唔知佢噏緊乜。</p></body></html>