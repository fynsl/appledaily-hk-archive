<html><header><meta charset="utf-8"><title>爆相爆片：口罩幫掃場　夷平小販檔</title></header><body><h1>爆相爆片：口罩幫掃場　夷平小販檔</h1><p>將軍澳尚德邨商場對開一向有小販熟食檔擺賣，入夜之後更有唔少街坊嚟幫襯買消夜。前晚11點幾，當時現場約有10檔熟食小販，有街坊喺fb將軍澳群組上載咗條片，話尚德俾人掃場；片段中見到有一班男人背向鏡頭揚長而去，拍片者就話佢哋戴晒口罩，當中一個中佬做指揮，另外七、八個惡漢不由分說衝向小販中推冧啲手推車，啲熟食滾湯倒到一地都係，一個女檔主避唔切，俾啲滾湯汁濺中受傷。</p><p>女檔販遭淥傷臉</p><p>警方接獲報案趕至調查，但喺附近兜截都搵唔到呢班惡人蹤影。由於部份小販手推車上裝有石油氣罐，擔心發生爆炸意外，消防員都奉召到場了解事件，好彩最後都冇發生危險。事發後現場一片混亂，救護員即刻替一名燙傷臉同身體嘅42歲張姓女檔主敷治。據了解，受傷女檔主連同姓曾嘅丈夫、囝囝一齊擺檔，佢先生就話平日夜晚9點左右就會到場開檔，佢哋一家三口主要賣酸辣粉，一向相安無事，亦冇人收陀地。佢憶述，事發嗰陣一大班惡漢突然出現搗亂，佢哋架手推車仔嚴重損毀，連鐵枝都撞到變形扭曲。<br><br>之後受傷女檔主由救護車送院，其餘小販就喺現場打掃清理，警察登記晒佢哋啲資料後畀佢哋離開，暫列作刑事毀壞案。西貢區議員簡兆祺話，小販喺度擺熟食檔好多年，屬違法擺賣。但擺檔位置係領展管理，佢曾經喺區議會要求領展嚴厲管理，但情況一直冇改善。<br><br>今次發生掃場事件，簡兆祺重申會要求領展切實執行管理。警方事後拉咗15人，懷疑與案有關，領展指過去一年曾與相關部門進行三次掃蕩行動。</p><p>爆相爆片</p><p>爆相畀$500、爆片送$1,000嘅基本獎賞外，仲會選出每周之星，每星期最高單日總點擊頭5名即刻科水$10,000，而每月15號至翌月14號期間獲得全月最高單日總點擊者，更可以成為每月盟主，額外獎賞$100,000，係$100,000！爆相爆片必須為本報獨家採用，一經刊登立即有獎！<br><br>爆相爆片WhatsApp：6383 6568</p><p>參加細則</p><p>1.爆相爆片必須由參加者拍攝。<br>2.若本報發現任何造假情況，將取消其參賽資格。<br>3.壹傳媒集團員工及親屬不可參加。<br>4.本報會保留採用爆相爆片與否和獎項分配的一切權利，如有任何爭議，以本報決定為準。</p></body></html>