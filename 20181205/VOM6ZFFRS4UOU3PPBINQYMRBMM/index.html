<html><header><meta charset="utf-8"><title>地產無力反彈 - 左丁山</title></header><body><h1>地產無力反彈 - 左丁山</h1><p>地產市道近來看似甚為疲弱，成交量大跌，細價樓成交價動輒從高峯價下滑十幾二十巴仙。早已上岸嘅代理P屬於元老級人物，到馬場捧自己隻馬，在沙圈上面又碰到左丁山，順口問佢隻馬有冇機會，佢話：「練馬師話志在輕舒步頭，開吓氣先，跑多兩場就有WQ機會。」於是買四重彩時拖腳冇拖佢隻馬，點知好慘情，佢隻馬最後五十米衝得好勁，啱啱跑第四，殺咗左丁山條四重彩。<br><br>於是在大看台地下捉住地產P哭馬喪，地產P冇表情咁畀左丁山睇佢張飛：六隻互串四連環，就係冇自己隻馬。佢素來精於計數，絕不浪費注碼嘅，如果唔係，點會咁多年來，鳳凰無寶不落，買樓致富吖。<br><br>輸馬乃小意思，大件事係樓市，地產P話加息陰影，中美貿易戰陰魂不散，經濟增長放緩係表面因素，直接影響因素係資助居屋以五二折出售，比較以前嘅七折，即係政府居屋帶頭劈價18個百分點，立即打擊可轉手公屋、居屋嘅售價，之後禍延細價樓上車盤。還有一個長遠心理因素，就係大規模填海，莫講明日大嶼有1700公頃，即以發展局局長最近不斷強調交椅洲填海1000公頃計，未來土地供應大增，點都會壓抑地產商累積土地儲備嘅意欲，而且同時急於在填海地推出市場之前（2030年左右），將手頭上嘅新界農地盡量加快發展，即係意味未來十幾年房屋供應有增無減。<br><br>講講吓，又有老友出馬。要走番去沙圈，地產P加多一句：「或者純屬巧合，今次跌市，CCL指數連跌9個星期，在10月10日施政報告發表之前開始下跌，你話是否湊巧！」哦，實屬巧合啩。究竟香港人喜歡樓價升，還是喜歡樓價跌呢？狂升之時，不少評論大罵土地霸權，辣招無用。現在樓價下滑嘞，又有評論叫人寧買當頭起，跌市時不可入市。樓價升六成影響梁振英任內民望，假若林鄭任內，樓價跌四成，林鄭民望是否會急升，有利2022年連任？呢個問題都幾深奧，唔識答。<br><br>地產P跑多一場立即揸車（有粵港牌）去珠海，佢話前星期第一次去，揸車好爽神，大路任佢行，沿途只見到巴士，少見私家車，更不見貨櫃車，係令佢覺得擁有粵港牌私家車最威風時刻，臨行佢幽左丁山一默：「等到你都可以揸車上橋去珠海，我就唔去趁熱鬧咯！」即係話，港珠澳大橋非常方便，但回本遙遙無期。</p></body></html>