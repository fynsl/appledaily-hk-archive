<html><header><meta charset="utf-8"><title>【add人物】賭王未讚過何超鳳為家族搏殺25年</title></header><body><h1>【add人物】賭王未讚過<br>何超鳳為家族搏殺25年</h1><p>上周四下午2時半，無敵維港景的信德大樓。<br>54歲的賭王何鴻燊二房千金何超鳳一邊化妝看文件，一邊吃貼地午餐：36元南瓜湯。今年4月賭王宣佈退休，將澳博主席一職交到超鳳身上，這位掌管着千億賭業的新女掌門人，罕有地打開寫字樓受訪，「係辛苦，多咗嘢做，但我enjoy，我個人怕悶。」如果要在女強人和普通女人之間二選一？她說：「其實我一向都想做個普通人，喺屋企煮吓飯。」<br><br>何超鳳極少做專訪，傳媒焦點一向圍繞在大家姐何超瓊或娛圈的何超儀，超鳳可說是最低調的一個，間中會見到她在財經版出現，去年她被爆結束23年婚姻，才登上娛樂版頭條。<br><br>「我大大話話幫信德做咗……嗯，到明年1月1日就25年。」超鳳最早幫手睇的家族生意，是何家大本營信德，「我第一份工係喺法國國家巴黎銀行，做咗兩年，其實唔係太辛苦，咁爹哋都召喚咗一段時間，咪返嚟。我係1994年1月1日返工，最先係做財務嘅嘢，辛苦，但好有成功感，慢慢就開始負責地產。」今年4月接掌家族另一旗艦澳博做主席，「做咗澳博兩邊走，多咗嘢做，因為係新挑戰，希望可以跟到爹哋嘅步伐，做得好好哋。」</p><p>賭王爸爸好叻</p><p>原來賭王從不明確指點教路，不會手把手教女兒如何營商處事，超鳳說：「跟咗爹哋十幾二十年，做佢夥計，佢係比一般人更叻嘅人，你嘅老闆係好叻嘅人，你自然要打醒十二分精神。」在超鳳眼中，賭王做生意最強是聰明、開通兼與時並進，不斷將新生意加入自己版圖。做夥計、做女兒，人人都想得到認同讚賞，但超鳳指賭王未試過讚她做得好好，「最多聽過佢同啲世叔伯講『我個女都OK』，我諗呢句已經係唔錯㗎喇！」<br><br>超鳳和超瓊一直拍住上為賭王打理生意，代表二房在商場廝殺，這位女當家的日常生活又是如何？「朝早7、8點起身，做運動先，急步行一個鐘左右。朝早我唔化妝，唔搽嘢，太懶了。我哋10點開工，平均做到7點，除非有約，lunch喺公司食就快啲。」她坐了逾20年的辦公室充滿愛和人情味，牆上掛着保良局學生畫的水彩畫，枱面放了可愛的Snoopy公仔，還有一幅幅的溫馨家庭相、賀卡等。</p><p>愛留家煲港劇</p><p>四個秘書、兩部電腦，跟身的兩部iPhone要24小時開，外人眼中超鳳很惡，連秘書助手都不時提醒她出活動要多點笑容，超鳳說：「其實我係一個由細到大都好怕醜嘅人，細個成日講嘢俾老竇鬧，因為我講嘢係越講越細聲。」愛讀書的超鳳擁有何家最高學歷，「我細個嘅夢想係做老師，但爹哋同家姐話我唔夠威嚴。」<br><br>工作以外，意想不到是超鳳原來非常貼地，最愛看電視：「我最鍾意睇《愛．回家》，唔使諗呀，又開心又好笑。」周一至周五向前衝衝衝，周六日她會在家睇電視、補眠，閒時做pilates、游水，連shopping都少去，「我唔貪靚，行街係同朋友見吓面、傾吓偈，你可以話我務實型，又可以話我懶。裙最方便，着來着去都係Chanel、Dior、Valentino。」手錶長戴iWatch，超鳳貪其可計步數及紀錄燃燒了幾多卡路里，因為她高中時入田徑隊、游水隊，操練到變大隻妹，現時小心keep fit，長期維持105磅。</p><p>仍然相信愛情</p><p>超鳳去年突然爆出和何志堅已於2016年離婚，事隔兩年，她形容心情OK，「反而係𠵱家做人仲專注啲、充實啲。」更坦言依然相信愛情，「相信！點解唔信？愛情呢啲嘢好自然，佢嚟就嚟，唔嚟就係未嚟。」又表示如果要在女強人和普通女人之間二選一，她會選做普通人，留在家煮飯。<br>撰文：林妙萍<br>攝影：郭賢興</p><p>更多精采時尚內容，盡在 http://add.appledaily.com。 </p></body></html>