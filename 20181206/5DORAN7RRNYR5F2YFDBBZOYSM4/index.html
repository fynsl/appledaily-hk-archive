<html><header><meta charset="utf-8"><title>魚樂無窮：坐貨之兩個關鍵 - 唐牛</title></header><body><h1>魚樂無窮：坐貨之兩個關鍵 - 唐牛</h1><p>年尾股市氣氛由淡轉旺，現階段維持12月睇好看法，不過肯定屬迂迴式上升，chok到你暈，所以入場前先問自己定力有幾好，才決定注碼大小，最怕俾人震走到頭來得個桔。<br><br>自問今年較少炒出炒入，一來操作十分困難，左一巴右一巴機會遠大於食晒所有浪，二來要金睛火眼睇實，時間上並不容許，故倉位上主打的必定係肯派高息的績優股。業績好唔使多講，炒憧憬下股價易升難跌，如果肯派高息，從管理角度出發，即願意與股東分享，大大利好，同時亦反映財務健康；所以績優高息股短線或會波動，但中長線必定向上，愛股之一嘉利國際（1050）正屬此列。<br><br>用愛股形容絕不為過，2014年發盈喜開始已跟進，由以往主打五金塑膠、電子專業組裝業務，到今天房地產發展到有聲有色，更是財經課程績優股的好範本。最新中期盈利微升8.7%，中期息卻大升88%至3仙。最重要乃鳳崗的住宅項目，已預售250多個單位，以每平方米2.4萬元人民幣計，總合同銷售金額達5.5億元人民幣，保守估計一半於全年業績入賬，已可帶來爆炸性影響，還未計當地另一更大型房產項目的潛力，現價股息率達9厘，長揸不作他選。<br><br>唐牛<br> http://fb.com/tongcow88 <br>本欄逢周二、四刊出</p></body></html>