<html><header><meta charset="utf-8"><title>爆相爆片：12歲低頭族返學途中墮軌</title></header><body><h1>爆相爆片：12歲低頭族返學途中墮軌</h1><p>「往紅磡列車現在到站，乘客請勿超越黃線……」噚日朝早7點幾，當港鐵東鐵綫粉嶺站往紅磡方向月台播出呢句廣播嘅時候，喺月台等緊車嘅劉先生，見到有個着校服嘅中學男生突然間跌咗落路軌，當時係繁忙時間，月台都有唔少乘客等車，亦有月台助理喺度維持秩序，大家見到咁嘅情況都好緊張，月台助理即刻叫男同學匿入去救生槽。</p><p>右手肘輕微擦損</p><p>劉先生話，冇幾耐估計係因為仲未見有車埋站，月台助理最後叫個男生捐返出嚟，夾手夾腳扶返佢上月台。港鐵發言人證實，噚日朝早7點40分，粉嶺站有車站職員同乘客見到一個男乘客喺月台跌落路軌，當時月台冇列車，職員同乘客即刻按動月台上嘅緊急掣，避免有列車進出車站。<br><br>車站職員同時通知車務控制中心報警及召喚救護車。在場職員即時扶返嗰個乘客上月台。墮軌乘客同職員講，因為睇手機失平衡跌落路軌，佢右手肘輕微擦損，職員之後通知佢嘅家人，佢喺家人陪同下由救護車送院檢查。警方亦喺朝早7點55分接報相關事件，墮軌12歲男生姓簡，警方初步調查相信事件冇可疑，列作有人墮軌處理。港鐵發言人藉此機會，呼籲乘客要注意個人同其他乘客嘅安全。</p></body></html>