<html><header><meta charset="utf-8"><title>紅館騷群星拱照家燕三仔女獻花眼濕濕</title></header><body><h1>紅館騷群星拱照<br>家燕三仔女獻花眼濕濕</h1><p>薛家燕一連兩場「愛你無限60年演唱會」前晚在紅館揭開序幕，圈中廣結人緣的家燕姐，台上台下都有不少好友捧場。打頭陣嘉賓是胡楓、黎小田和陳欣健，三人皆笑指以前想追家燕姐，並着她在當中選老公、情人和朋友，家燕姐笑說：「老公梗係揀修哥啦！夠晒長情，情人當然係陳欣健，有型又溫柔，至於黎小田，我哋都係做朋友啦！」</p><p>芳芳等百年騷</p><p>其他嘉賓陸續登場，有專程由北京返港的羅嘉良，之後到林保怡出場，再來與謝天華大跳辣身舞，天華於尾段時更抱起家燕姐，觀眾不斷拍掌歡呼。胡琳、王梓軒則和家燕姐的藝術中心一班小朋友同台表演。古巨基現身時，要求摸家燕姐額上的招牌癦，摸了三遍的基仔，最後表示滿足，接着二人手拖手到台邊和觀眾握手。<br><br>雖然蕭芳芳和馮寶寶缺席，但七公主的馮素波、沈芝華、陳寶珠及王愛明就擔任嘉賓撐家燕姐，當家燕姐再三感謝時，馮素波豪爽地說：「得啦家燕，唔使咁長氣，我哋幾個加埋幾百歲。」現場播出蕭芳芳錄音聲帶：「希望到你入行100年再開騷同早日嫁出去。」姊妹們即時反對：「你年頭娶新抱，年尾又開騷，畀我哋抖吓先，你遲啲先嫁啦！」</p><p>家人是推動力</p><p>接近尾聲時，家燕姐三名子女上台獻花，並送上一曲《You Raise Me Up》，家燕姐熱淚盈眶說：「真係好感動，細個時人哋話佢哋三個係包袱，連黎小田都係咁講，但我覺得佢哋係我嘅推動力，令我用盡力去養大佢哋，有人問我做嘢做到每日瞓得四個鐘攰唔攰，我話我係唔可以攰。」壓軸嘉賓是王祖藍、阮兆祥和李思捷，三人合唱《熱情的沙漠》，再聯同家燕姐教現場觀眾跳十字步，為演出畫上句號。<br>採訪：曹家誠<br>攝影：仇志德</p></body></html>