<html><header><meta charset="utf-8"><title>爆相爆片：港鐵邂逅靚湯海報　情難自禁6呎男「強咀」女神</title></header><body><h1>爆相爆片：港鐵邂逅靚湯海報　情難自禁<br>6呎男「強咀」女神</h1><p>「地下鐵碰着她，好比心中女神進入夢……」一個戴住聖誕帽、着橙色格仔恤衫同軍綠色長褲嘅六呎猛男，喺港鐵嘅車廂遇到佢心目中嘅女神，仲情不自禁走上前輕吻女神嘅前額。畫面就好似童話故事咁浪漫。但如果，佢只係錫女神一張貼喺車廂入面嘅廣告海報，件事係唔係即刻唔同晒？</p><p>海報印湯洛雯硬照</p><p>讀者阿Dan星期一（3日）夜晚8點幾，搭港鐵港島綫向堅尼地城方向嘅列車期間，聽到有類似跌手機落地嘅聲，於是向聲音傳嚟嘅方向望去，見到一個身高有1.8米嘅男人，眼甘甘望住貼喺車廂入面一張廣告海報，而且仲不斷錫印喺海報上面嘅長髮女代言人。<br><br>話說嗰張海報係推銷面膜嘅廣告，搵嚟有「靚湯」之稱、現年31歲嘅無綫小花湯洛雯做代言人影硬照。當時阿Dan同六呎男都有一段距離，睇唔到海報入面令到六呎男如癡如醉嘅女神係邊個，只係覺得佢行為好奇怪，於是離遠攞手機影低佢。從阿Dan拍攝短短18秒嘅短片中，可以見到六呎男都幾癡情，佢拎住個手機，突然間一手撳住海報，跟住咀落海報嘅湯洛雯個前額，錫完一啖，佢情深款款咁望住「靚湯」，然後又繼續連環輕吻「靚湯」三下，之後繼續定格望住張海報。<br><br>阿Dan話六呎男事後仲用手機影低張海報㖭。而坐喺海報側邊座位嘅女乘客，似乎顧住傾偈，冇為意呢一幕情景。最終阿Dan同六呎男不約而同喺中環站落車，阿Dan見六呎男咁早就戴定聖誕帽，估計佢可能要過一個Lonely Christmas，所以搵廣告海報中嘅女神慰藉一吓喎。</p><p>爆相爆片</p><p>爆相畀$500、爆片送$1,000嘅基本獎賞外，仲會選出每周之星，每星期最高單日總點擊頭5名即刻科水$10,000，而每月15號至翌月14號期間獲得全月最高單日總點擊者，更可以成為每月盟主，額外獎賞$100,000，係$100,000！爆相爆片必須為本報獨家採用，一經刊登立即有獎！<br>爆相爆片WhatsApp：6383 6568</p><p>參加細則</p><p>1.爆相爆片必須由參加者拍攝。<br>2.若本報發現任何造假情況，將取消其參賽資格。<br>3.壹傳媒集團員工及親屬不可參加。<br>4.本報會保留採用爆相爆片與否和獎項分配的一切權利，如有任何爭議，以本報決定為準。</p></body></html>