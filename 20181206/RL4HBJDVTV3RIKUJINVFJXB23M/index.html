<html><header><meta charset="utf-8"><title>冰說聰明：合和私有化一石二鳥 - 青冰</title></header><body><h1>冰說聰明：合和私有化一石二鳥 - 青冰</h1><p>合和周二晚發通告，宣佈將以協議安排方式進行私有化，這方式跟全購有所不同，全購需要90%獨立股東接受便OK，而協議方式，由於合和是在香港註冊，要75%出席股東會並投票的獨立股東贊成，及在全部獨立股東中要少於10%反對，睇到都覺得煩。<br><br>傳統智慧，捨易取難是代表相當有信心獲通過，執筆之時未有作價，咁就先幫胡生計吓數。合和停牌前報26.45元，獨立股東持5.6億股，假設胡生出溢價5成，約40元，就要動用224億，呢個價就較NAV 60.5元呈34%折讓。再睇真啲，合和手持凈現金83億，所以實際只付141億，如果再狠啲出到50蚊，較NAV折讓17%，淨付金額就要197億。<br><br>早前國浩（053）私有化失敗，出價較NAV約有三成折讓，同是以協議安排方式進行，所以胡生如果出40蚊，結果或會雷同。按彭博資訊顯示，合和自2013年起，絕大部份時間股價較NAV折讓一半，反而在2012年前幾年，折讓大概只有一至兩成，這亦是近年為基金股東所詬病，所以出價50蚊，相信基金會收貨。<br><br>合和年頭賣合和公路（737），袋了99億，並派2蚊特別息，更承諾每年將核心盈利的至少9成作派息，同REITs睇齊，但似乎市場唔受落，仍存大折讓，真係無計可施。翻查10月的業績報告，重點項目合和中心二期將要斥資百億元，聲稱落成後是全港最大及會展設施最齊全的酒店，既然有大投資，維持上市在融資上應更靈活，不過若然胡生深信現價過於低殘，批股cap水作發展亦只是賤賣資產，於理不合，加上私有化即使失敗，市場永遠會憧憬有第二次，亦是曲線支持股價之法啊，一石二鳥，唔覺意成功咗，幾年後可用REITs方式再上市添。<br><br>青冰<br> http://fb.com/chingbing888 <br>本欄逢周四刊出</p></body></html>