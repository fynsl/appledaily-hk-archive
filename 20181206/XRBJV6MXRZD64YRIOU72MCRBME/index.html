<html><header><meta charset="utf-8"><title>中環在線：賓架跳森巴減壓　苦練一字馬 - 李華華</title></header><body><h1>中環在線：賓架跳森巴減壓　苦練一字馬 - 李華華</h1><p>狂人侵侵上台後，周圍辣着火頭，仲劍指中國，搞到資產市場大幅波動，「炒房」主管都相當頭痕。富邦香港高級副總裁兼金融市場主管鄺國榮（Frankie）話，凌晨4點就扎醒，要金睛火眼睇實侵侵喺twitter又有乜嘢偉論。<br><br>未來想研究AI<br>壓力山大，唔紓緩吓容乜易谷到爆㗎！本來對營養學、中醫已略有研究嘅Frankie，近月就開始學森巴舞，話出一身汗，人都醒神啲；拉丁音樂又夠治癒，乜嘢煩惱、問題都可暫時拋埋一邊，享受當下。<br><br>除咗學跳舞，大忙人Frankie仲練緊瑜伽，目標係擘腿做一字馬，而且勤力做gym，話有一副強壯體魄先可以喺亂世生存。佢話今年唔少同事都好易病，決定要同員工搞場健康講座，齊齊分享健康資訊。<br><br>常言道，人生苦短，Frankie笑言「趁仲後生，吸收到幾多得幾多」，至於未來想學啲咩？佢就話要向高難度挑戰，想研究AI、基因、細胞相關嘅嘢喎！<br><br>李華華<br>mailto:LiWaWa@AppleDaily.com</p></body></html>