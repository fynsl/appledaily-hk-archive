<html><header><meta charset="utf-8"><title>經濟客飯：末日博士will never die - 曾國平</title></header><body><h1>經濟客飯：末日博士will never die - 曾國平</h1><p>壞的鐘一日總有兩次對。長期預測市場崩潰，只要持之以恒也總有成功預測做先知的一日。只要無人記得你錯只記得你對，做末日博士是穩健投資。於是，末日博士供應充足，足以填滿雜誌封面和財經頭版。<br><br>有供應，那需求何來？末日博士跟財演不同，除了叫你揸現金之類，不會叫你買呢樣果樣，照計對投資者沒有吸引力。不過呢，除了想知道投資貼士，其實人類有一個更強的本能，就是想睇人PK的魚蛋論心理。你有錢賺我冇又或者唔夠多，我當然想世界末日欣賞你點樣折墮。股市如是樓市如是，傳媒報道或身邊無數成功故事激發的不是積極向上的意志，而是一個人冇我冇的負能量盼望。末日博士每日提醒你這一日即將到來，其實是體貼的心理治療。除此本能之外，「等低位入市」也是所有投資者的夢想，眼見股價樓價一升再升，心有不甘慨嘆時不與我，只有末日博士不離不棄給你溫馨鼓勵：唔使急，等多陣就可以啦！<br><br>有供應有需求，末日博士will never die。<br><br>「講咁X多剩係識話人，咁你又認為個市會升幾多跌幾多吖？」你好可能會有如此反應，就如成日有人講「你咁叻，不如你去選/做特首吖」一樣。<br><br>我只想講，小孩揭穿國王冇着衫就夠了，遮醜布無必要送上。<br><br>曾國平<br>美國維珍尼亞理工大學經濟系副教授<br> http://fb.com/economics3.0/ <br>本欄逢周五刊出</p></body></html>