<html><header><meta charset="utf-8"><title>嚴禁侮辱別人娘親 - 馮睎乾</title></header><body><h1>嚴禁侮辱別人娘親 - 馮睎乾</h1><p>某日，有勢力人士阿狗忽然向所有人說：「有傳聞話小李嘅老母係雞，小李阿爸好嬲，話明邊個再講就劈邊個。」大家滿頭黑人問號，議論紛紛：「小李老母做雞嘅咩？你聽過未？」「未喎，你呢？」「我都未，乜小李有老母嘅咩？」「係人都有老母啦！但其實邊個係小李？」人人熱烈討論之際，阿狗大喝一聲：「總而言之，以後唔准講佢老母係雞！」眾人震懾於阿狗淫威，唯唯諾諾。此後每隔數日，阿狗便煞有介事警告大家：「唔准講佢老母係雞。」此事一傳十，十傳百，半年後全城皆知，唔能夠講小李嘅老母係雞，因為一講就好大鑊。<br><br>其實99.9%的人根本不知道小李是誰，對小李母親的職業也毫無興趣；餘下的0.1%，則分成兩派。甲派是狗粉，他們四出宣揚：小李母親絕不是雞，小李阿爸亦不容許她做雞。乙派儘管不在乎小李母親做什麼，但對阿狗極度反感，於是問：「點解唔可以話小李阿媽做雞？」狗粉其實也不明白，只好以最理直氣壯的口吻回答：「因為講得多，佢就會做。」乙派說：「咁我日日叫你去死，你唔去死？」<br><br>後來乙派開始有人說：「利申一句，本人反對話小李阿媽係雞，因為『雞』呢個字係歧視，應該講『性工作者』。我唔建議任何人從事性工作，但性工作都可以係生涯規劃一個選項，做定唔做，應該由小李阿媽自己決定。」狗粉一聽，馬上炮轟：「你唔阻止小李老母做性工作，你即係隱晦咁話佢係雞啦！大家劈佢！」就這樣，阿狗找到很好的藉口，斬殺仇敵，勢力越來越大。為免惹麻煩，最後城中所有人都說：「唔准講小李嘅老母係雞。」<br><br>「唔准講佢老母係雞」這句話，是否兜個圈表示「佢老母係雞」呢？假如你認為不是，不妨試着對朋友說：「嗱，我唔同意令壽堂係雞㗎吓。」看看對方有什麼反應。以上故事不是虛構，如有雷同實屬特登。只要以「港獨」代替「佢老母係雞」，你便明白，最應該因為宣傳港獨而被DQ的，是那些把「令壽堂不是雞」時刻掛在嘴邊的敗類。</p></body></html>