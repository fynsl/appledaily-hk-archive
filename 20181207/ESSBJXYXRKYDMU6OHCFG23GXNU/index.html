<html><header><meta charset="utf-8"><title>老師，你好隱晦 - 陳也</title></header><body><h1>老師，你好隱晦 - 陳也</h1><p>天文台指上月雲量比正常超標25%，陰鬱指數創了過去任何11月份的紀錄。天氣不似預期，港運，行埋政治新常態，隱晦，真隱晦，真係好隱晦！<br><br>隱晦一派，以選舉主任為師，勁過本土派。本土群龍無首只敢網絡暴走粗口互×，批鬥泛民，放生建制，猙獰惡毒，令人心寒。難怪有人認定此等殺傷工具，係西環兵工廠秘製。本土西環，雌雄同體，一幣兩面，分身角色，愈鬥愈烈，有乜奇呢。<br><br>選舉主任只有一招，武林秘笈？佢識條鐵！隱晦派一招解決了N個政壇新銳，DQ做暗器，重創對手。泛民老餅，老油條還算識得避險，泛民新仔，個個食蕉，捱唔到DQ暗毒，五勞七傷，但竟然還有人叫泛民推新秀出台，咁咪即係叫十個有九個曾經在社交網絡支持命運自決的新人去試毒，睇吓幾時中招嘔白泡？所以呢，睽違兩年的國師又進場了，出神入化提議李馬丁去新東補選睇吓隱晦派掌門主任會不會叮佢。睇怕，11月的晦澀天氣會無限延伸。烏雲蓋頂，隱晦選項。上帝，放過香港人啦，求求你，下次我會改，改投老馮一票好冇？白票應該都係選項喎，又唔係逃學，唔使記大過係嘛，老師？</p></body></html>