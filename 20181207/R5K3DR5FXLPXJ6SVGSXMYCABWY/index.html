<html><header><meta charset="utf-8"><title>隔牆有耳：聽局長為大灣區解畫王宗堯寸聶德權：冇乜用 - 李八方</title></header><body><h1>隔牆有耳：聽局長為大灣區解畫<br>王宗堯寸聶德權：冇乜用 - 李八方</h1><p>2018年就快結束，五大傳媒機構包括商台、有線電視、有線寬頻、《星島日報》同埋《英文虎報》，聯手合辦「2018十大新聞選舉」，畀巿民喺29則重要大事中，選出本港十大新聞。<br><br>現身活動嘅政制及內地事務局局長聶德權，自然好「政治正確」咁揀粵港澳大灣區啟動，但同場嘅「男神」王宗堯就借呢單新聞同明日大嶼願景，乘機寸爆政府同聶德權。</p><p>票選十大新聞</p><p>今次29則新聞中，包括「律政司司長鄭若驊為大宅多處僭建道歉」、「外國記者會安排陳浩天演講，副主席馬凱被拒續工作簽證」等，聶德權好識做揀「粵港澳大灣區啟動，特首成為建設領導小組成員」呢一則，話因為同佢工作關係範疇好有關，亦都非常重要。<br><br>「男神」王宗堯同聶德權揀埋同一則新聞，但就有完全唔同演繹，佢一上台就搞笑介紹自己係「中國香港大灣區嘅王宗堯」，仲話一定要講吓「中國香港」，笑言：「係要咁講，如果唔係會俾人DQ㗎嘛！」男神另一心水新聞，就係「施政報告倡明日大嶼願景，擬填海1700公頃造人工島」，話：「我哋用1,100億元去起一個人工島出嚟，個島會唔會漂走？會唔會去咗大灣區呢？」<br><br>可能聶德權都聽到男神對上述政策好多疑問，會後即時捉住男神解畫。男神就向八方透露，聶德權話佢知大灣區包括香港同好多城巿，「佢（聶德權）話唔係一定要搬晒所有香港人上大陸住喎！」佢聽完就回應：「我知，我有睇新聞。」覺得局長嘅解釋「冇乜用」喎。<br><br>李八方</p></body></html>