<html><header><meta charset="utf-8"><title>爆相爆片：肥仔疑遭家法伺候毆pat pat</title></header><body><h1>爆相爆片：肥仔疑遭家法伺候毆pat pat</h1><p>噚日凌晨零時左右，住喺荃灣福來邨嘅鄧先生，聽到永嘉樓對開傳嚟好嘈嘅噼哩啪啦聲，於是佢望出街睇吓乜事，見到有個金毛仔用木棍毆打另一個青年嘅pat pat，但被打嗰個青年似乎完全冇反抗，企定定畀人打，鄧先生覺得好似一幫人內訌，家法伺候咁。<br><br>現場係永嘉樓對開錶位停車場行人路，鄧先生見到一個着黑衫肥肥哋嘅青年俾人逼埋牆，一個着白衫金毛仔攞住支木棍，佢後面前後有五個黑衫青年好似睇水咁。鄧先生聽唔清楚佢哋嘈乜嘢，只係間中聽到有人呼喝肥仔，有時又有爆樽聲。<br><br>鄧先生估計佢哋得十幾廿歲，個金毛仔好似教仔咁，講完一輪耶穌就毆一下肥仔個pat pat，肥仔只係慘叫一聲，前後相信毆咗四下。鄧先生諗緊使唔使報警嗰陣，見到有保安員巡邏，金毛即刻停晒手放低木棍，肥仔又冇向保安求救，一班人移師去附近樹底繼續講數，成個過程擾攘咗大約半個鐘。保安都圍住停車場巡咗幾個圈，最後相信都冇人報警。</p></body></html>