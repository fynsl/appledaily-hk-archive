<html><header><meta charset="utf-8"><title>趣趣地：四槍手吸笑氣被照肺</title></header><body><h1>趣趣地：四槍手吸笑氣被照肺</h1><p>阿仙奴各項賽事20場不敗，成績好當然高興，不過啱啱就俾英媒《太陽報》爆料，根據一條閉路電視片段，阿仙奴四球員八月曾經喺倫敦一個私竇吸笑氣。據報片段攝於八月英超開季前嘅一個禮拜，當時阿仙奴球員喺倫敦西部一個私人會所開P，幾個槍手球員，包括奧斯爾（圖）、奧巴美揚、拿卡錫迪同古安杜斯都喺片段中輪流吸笑氣，而哥拉辛拿斯就做塘邊鶴。奧斯爾喺片段中所見，吸笑氣後將頭向後挨喺梳化度，high到反白眼，而年僅19歲嘅古安杜斯，吸完笑氣後更瞓喺梳化上，似乎冇晒知覺。據悉阿仙奴眾將當日係開季前派對，仲搵咗70個女仔到場同歡，埋單一晚共使三萬鎊。另外，喺對曼聯嗰場傷咗嘅洛賀丁，就確定要唞六至九個月，認真慘情。<br><br>事件曝光後，阿仙奴會方亦非常關注，據悉主帥艾馬利會急召涉吸笑氣嘅四個球員會面，之後至決定係咪對佢哋作出紀律處分。球會發言人話：「有關球員會就今次事件被傳召，並且要清楚知道作為代表球會嘅一員，應該負起乜嘢責任。」</p></body></html>