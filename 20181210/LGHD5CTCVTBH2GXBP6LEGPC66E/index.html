<html><header><meta charset="utf-8"><title>第一代華人銀行家　見證外滙黃金歲月袁鯤濤：當年時勢造英雄</title></header><body><h1>第一代華人銀行家　見證外滙黃金歲月<br>袁鯤濤：當年時勢造英雄</h1><p>【人物專訪】回憶，總是美好而溫暖，袁鯤濤（Anthony）談起昔日銀行家歲月亦不例外。當人們討論金融科技是否顛覆銀行業時，七十年代香港經濟起飛、外滙交易生意「湧住嚟」的黃金歲月就更令人懷念。那些年市場高手如雲，若做Banker，時機有得揀，答案幾乎就這樣：「梗係會懷緬過去，我答你就好簡單，梗係做番以前㗎嘞，以前發展冇咁多局限，雖然現時條例監管都係好嘅，但局限性亦大咗好多……」<br>記者：劉美儀</p><p>袁鯤濤，本地第一代知名華人交易室銀行家，1974年加入美國銀行，1977年投身金融市場，專責外滙買賣的客戶服務及營銷，亦涉足過債券交易及資金拆放，由盤房管理做到亞太區一哥，與銀行業結緣44年。跟他同一代的交易室大佬，個個名字響噹噹，包括花旗三劍俠黃鋼城（Frank）、梁錦松（阿松）及黃逸思（YS），每位都盤房出身晉升到大老細。<br><br>外滙市場曾如此煙花盛放，是英雄造時勢抑或時勢造英雄？袁鯤濤不假思索說：「我諗時勢造英雄因素大好多……我唔排除有啲人係特別叻，但都係因為時勢當時係好就我哋。」七十年代本港實施浮動滙率，企業及個人的套戥投資需求急升，銀行收益自然水漲船高。他口中「特別叻」的人，正是黃鋼城、梁錦松及黃逸思，但袁笑說高手不包括自己。2008年退休的Frank黃，卸任前是星展集團副主席；YS退休前長駐美國發展，曾是花旗集團最高層華人Banker；如今仍活躍市場的，只有南豐集團董事長兼行政總裁梁錦松。</p><p>「我欠咗銀行業好多」</p><p>「如果你講呢幾位，係識咗好多年既朋友，大家都有唔同發展……以入行嚟講（金融市場買賣），第一個係Frank，第二個係阿松，YS應該早我少少……阿松嗰時（1982年袁從加拿大回港）已經上咗神枱做老細。」曾做過梁錦松上司的黃鋼城，是他們那一代老行尊，亦是袁鯤濤聯繫最密的老友，兩人雖分隔港星兩地，但有機會都會聚首一堂，「佢娶新抱我都有飛過去（星洲）飲」。<br><br>回望40多年的市場生涯，他覺得既感恩又好彩，身處大時代，除了賺取不俗回報亦算做到一番成績，相識數十載的行家朋友，交織成一個綿密細膩的人情網，盛載珍貴回憶，「所以我覺得我欠咗銀行業係好多」。<br><br>如果市場是一個舞台，那麼再好看的戲碼，都有悄然而退的一刻，問題是落幕後下一場戲上演甚麼？金融科技勢不可擋，盤房交易程式化，銀行業黃金時代是否一去不返？「睇你乜嘢叫黃金時代，如果係賺好多錢，職業發展機會，的確困難咗。」關鍵還是審時度勢。他認為純落盤執行等工種已可由AI取代，個人不宜硬撼；倘屬創新產品而非迷債等毒藥，年輕人頭腦靈活又有個人志趣，仍可投身發揮，「最緊要知道銀行未來個勢」，也要慎防「市場成日講既Minsky Moment（金融崩塌）」驟然而至，「以後嘅機會係要（年輕人）自己搵」。<br><br>在市場中成長的袁鯤濤，仍習慣每天追蹤新聞，辦公室內不同位置都放着iPad及桌面電腦，方便緊貼消息行到邊睇到邊。退休近10年，這位Banker不離地，「一定要跟住時代脈搏走」！</p></body></html>