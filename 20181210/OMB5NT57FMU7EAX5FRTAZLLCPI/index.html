<html><header><meta charset="utf-8"><title>異動空間：明年危轉機關鍵 - 魏力</title></header><body><h1>異動空間：明年危轉機關鍵 - 魏力</h1><p>年尾收爐階段，開始為明年作部署。宏觀影響微觀，今期先講美國息口，可說是明年危轉機的關鍵。多年來，美聯儲最擅長就是管理市場預期，方式就是採用「利率指引」，即每次息口變動前都講定先，例如今年6月時，已暗示下半年會再加息兩次；明年春季起可能暫停加息，也在上月通過媒體放風了。這種做法可減低市場波幅，對投資者是好事。<br><br>問題是，美聯儲都係睇住經濟做人，當經濟上行自然較易估，但當經濟處於周期頂部，中美又打緊仗，經濟能見度急降，連鮑老都係睇住twitter做人，又點畀指引大家？<br><br>《華爾街日報》就放風，明年息口政策會轉向，變成「睇住數據做人」，曲線話畀大家聽「經濟離頂不遠/已到頂」，但政經不可分，仲有兩年先選總統，萬一明年經濟衰退，侵侵連任夢就凍過水。因此，魏力預期好大機會，明年美息要鬆番，甚至縮表規模都要減，務求美國經濟頂多兩年。美滙弱番些少，對新興市場來講是好事，至少無今年咁灰。<br><br>炒股來講，明年股市對經濟數據的敏感度將有增無減，波幅及風險也會更大，但有危就有機，逐格去打、操作爽手一點，一樣搵到食。呢輪熊市最大的反彈，應該2019年才出現。<br><br>魏力<br> http://fb.com/2012jason <br>本欄逢周一、五刊出</p></body></html>