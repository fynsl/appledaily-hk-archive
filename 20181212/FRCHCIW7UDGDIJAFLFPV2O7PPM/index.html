<html><header><meta charset="utf-8"><title>陪梁潔華抗癌見曙光黃日華踢波　重展笑顏</title></header><body><h1>陪梁潔華抗癌見曙光<br>黃日華踢波　重展笑顏</h1><p>黃日華太太梁潔華13年患上血癌，經過兩年化療後康復，不過，上月突然傳出她血癌復發，囡囡黃芷晴上周澄清媽媽進行骨髓移植手術，情況理想。日前《蘋果》發現黃日華在九龍灣踢波，他在場上十分生猛，入波後更大晒「四萬」笑容，愛妻抗癌之路成功跨過另一里程碑，難怪黃日華能重現笑顏。</p><p>現年57歲的黃日華，88年迎娶比他大一歲的梁潔華，二人婚後育有一女黃芷晴。可是梁潔華於13年患上俗稱血癌的「急性骨髓性白血病」，經兩年化療後康復。不過，上月突然傳出梁潔華血癌復發，囡囡黃芷晴上周出席活動時，澄清媽媽只是於今年8月進行骨髓移植手術，現已回家休養。據悉，黃日華近來幾乎全面停工，負起照顧愛妻的重擔。</p><p>踢完波即返歸</p><p>全天候照顧老婆之餘，黃日華都有抽時間踢波減壓。日前下午3時左右，《蘋果》在九龍灣一個足球場發現黃日華跟明星足球隊練波，林敏驄及羅鈞滿等一早到達球場練波，較遲出現的黃日華甫到場就被其他隊友集郵，黃日華雖然在影相時仍保持笑容，不過影完合照後，他就面帶愁容坐下來玩手機，而跟隊友在球場邊吹水時，亦不時皺起眉頭。<br><br>不過，黃日華一落場就即刻生猛，當他入波之後，不禁露出「四萬」笑容，又舉起雙手拍掌以示好波。當日黃日華踢到下午5時左右就離開，馬上駕車返大埔寓所陪愛妻。</p><p>芷晴：放心晒</p><p>另外，黃日華囡囡黃芷晴昨日到銅鑼灣出席護膚品活動，問到梁潔華的健康狀況，黃芷晴表示媽媽現在康復中：「要觀察有冇排斥狀況，醫生話有好過冇，但唔可以太嚴重，因為有少許排斥代表新骨髓運行，最初都好擔心。」對於日前黃日華被發現到九龍灣踢波，黃芷晴說：「爹哋已經好乖，一個禮拜只係踢一日波，其餘時間全天候陪住媽媽，𠵱家大家都放心晒。」她又透露梁潔華現時偶爾都可以出街，但要去人流較少的地方。<br><br>由於近日經常留在家中，黃芷晴表示一家人都有收看深夜重播、由黃日華主演的劇集《義不容情》。黃芷晴更讚父親保養得宜：「爹哋以前都有錄影帶，間中食飯時候都會逼我哋睇。當時爸爸只得27歲，個樣到𠵱家都冇變過，講嘢語氣都一樣，好成熟，仲成日問我佢勁唔勁。」<br>採訪、攝影：孔志豪、徐錦池、吳耀輝、卓寶花</p></body></html>