<html><header><meta charset="utf-8"><title>MyGut者言：國會報告變沽空報告 - 徐家健</title></header><body><h1>MyGut者言：國會報告變沽空報告 - 徐家健</h1><p>繼早前美國禁止政府採購華為設備、澳洲及新西蘭不准5G網絡使用華為產品、英國排除華為投標5G網絡供應合約之後，日本政府亦宣佈向華為下封殺令。公司被DQ、公主被生擒，世人已阻止不了華為概念股大插水。<br><br>打打殺殺唔好預我，我講股好過。先沽空後唱淡，是沽空機構的慣常財技。有研究分析過美國過百宗沽空報告案例，發現報告一出，被唱淡的公司股價平均即時下挫7.5%，至一年後股價更累積跌超過4成！是的，只要沽空機構不作假，它們對市場「價格發現」（price discovery）是有貢獻的。<br><br>問題是，正如市場擔心「謎網50」一役，股壇長毛屬證監會的「一致行動人士」，我們更憂慮美中經濟與安全審查委員會與華爾街大鱷一齊做嘢。委員會今年4月有報告點名批評華為、中興（763）、聯想（992）等十多間內地企業可能受內地政府支持進行間諜活動。針對華為及中興危害國家安全的報告，其實早在2012年已在美國國會傳閱。事後孔明，市場以後可能要把這些國會報告當作沽空報告看待。<br><br>女友Babe慨嘆DQ一隻股票根本無需理由：「我嘅意中人係一個蓋世嘅人物，有一日佢會踩住七色彩雲嚟迎娶我。你估中咗美帝打真軍嘅係科技戰而唔係貿易戰，但係唔記得估華為概念股會因此大插水。」我為自己的財演專業辯護：「美帝老早想華為上市，唔係為咗沽爆佢，係上咗市就大條道理查佢盤數。」<br><br>Babe於是問：「冇貨又或者借唔到貨沽點算？」我建議：「咁惟有揸多兩手華為競爭對手嘅貨囉。」<br><br><br>徐家健<br>美國克林信大學經濟系副教授<br> http://fb.com/economics3.0/ <br>本欄逢周三刊出<br></p></body></html>