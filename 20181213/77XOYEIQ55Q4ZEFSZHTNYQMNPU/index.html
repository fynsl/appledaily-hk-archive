<html><header><meta charset="utf-8"><title>【娛樂人物】彭浩翔　鄒凱光　劉翁靚仔同笑話</title></header><body><h1>【娛樂人物】彭浩翔　鄒凱光　劉翁<br>靚仔同笑話</h1><p>彭浩翔、鄒凱光（灘叔）和劉翁下月將合奏「潮潮的吹」第二集，彭浩翔自言是睇黃子華的棟篤笑長大，己任是有朝一日在台上棟個夠，目前任務已經完成一半，他希望女觀眾多了解他的內心世界：「好多世俗人覺得靚仔唔識講笑話，其實係唔靚仔都唔係好識得講笑話。」</p><p>彭浩翔、鄒凱光和劉翁早前在演藝學院，完成兩場「翔揸劉灘之潮潮的吹」棟篤笑後，下月將在旺角麥花臣添食，座位亦多出一倍。三人早前在九龍灣接受本報訪問，彭浩翔表示去到旺角這片英雄地，粗口當然一句都不能少：「希望我嘅女性觀眾，唔好淨係專注喺我外表上面，要明白我，多啲了解我內心，好多世俗人覺得靚仔唔識講笑話，其實係唔靚仔都唔係好識得講笑話。」</p><p>有交流好玩</p><p>對於觀眾數目增加一倍，他們認為不是問題，彭浩翔說：「其實主辦方話不如直接轉去紅館，我哋話唔好住，我哋最終目標係大西洋城。可能到時踩場至會驚。棟篤笑比拍戲需要投入更多精神，壓力亦大啲，拍戲去到現場唔使點準備，寫好劇本就去，棟篤笑係上台前嗰秒都仲緊張，棟篤笑喺現場同觀眾有交流係好好玩，刺激亦大好多。」</p><p>拒挑戰子華</p><p>轉戰旺角，灘叔會講更貼地的議題：「雖然話係重演，但轉咗場地，人數、氣氛各樣嘢都唔同，微調修改，改改吓都會改晒，當新騷咁做。」他自言跟黃子華和農夫的客路不同，亦沒有想過挑戰他們：「做騷都係想觀眾開心，大家唔同客路，我班女唔同農夫班女。」<br><br>劉翁經過第一次演出後，希望之後每年可以舉行一次，讓巿場有更多不同的選擇，他說：「我哋又唔係低俗，我哋到肉得嚟好生活化，我講個仔嘅時候好真情，但都俾人感覺鹹濕，真係好奇怪。」<br>化妝：Macy Chan<br>撰文：張俊銘<br>攝影：陳俊強<br>場地提供：九龍灣國際展貿中心</p></body></html>