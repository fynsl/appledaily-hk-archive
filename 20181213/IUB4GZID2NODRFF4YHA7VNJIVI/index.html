<html><header><meta charset="utf-8"><title>Hea富生活：HMV火燒連環船 - 郭釗</title></header><body><h1>Hea富生活：HMV火燒連環船 - 郭釗</h1><p>近日有報道指，蕭定一於上年11月接管的HMV數碼中國（8078）拖欠店舖租金，股價暴跌逾九成，陷入財困，之後爆出蕭的公司之前抵押港島布力徑一幢洋房連2個車位作按揭貸款，亦有借無還，遭財務公司入稟追債，要求法庭下令蕭的公司還款和頒令收樓，可謂屋漏兼逢連夜雨。<br><br>蕭定一當日收購HMV，是想將老品牌HMV重新包裝，發展線上視頻串流平台HMV PLAY，再結合其國內院線，大收線上線下的協同效應，令前中國3D數碼成為全港唯一的全方位娛樂公司，擁有戲院、藝人管理、電影製作、電影發行，甚至有HMV實體銷售業務，聽起來真係食神基哥咁話：「雖然聽唔明，但好似好有計。」<br><br>一站式經營確實有其優勢，成條產業鏈不假外求，不會被任何一個強勢環節賺取暴利，例如演員。亦不會被任何一方走數，例如大陸院線，有幾多票房都係見錢為實。而HMV具品牌效應，齣戲一開場，見到HMV個logo，感覺總比揸住紅旗揮舞的軍人來得國際化。<br><br>不過缺點顯然易見，就是經營得不夠專，現今資訊世代，每一個老行業要生存，都要有一定手段或不傳秘訣。生意經營得太雜就難以掌握每一個項目的細節，尤其經營實體店，牽涉大量存貨人手及舖租，加上HMV的舖位面積一般比較大，而且設於中環尖沙咀銅鑼灣等旺區，租金壓力大，一有任何政策風險，立即變成日日燒錢。<br><br>雖然將生意連在一起，可增加穩定性，但亦可能像曹操於赤壁之戰，只要有一隻船起火，就會火燒連環船。<br><br>郭釗<br> http://fb.com/heaology.edu <br>本欄逢周四刊出</p></body></html>