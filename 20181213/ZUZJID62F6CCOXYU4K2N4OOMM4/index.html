<html><header><meta charset="utf-8"><title>冰說聰明：恒指換馬成新燈神 - 青冰</title></header><body><h1>冰說聰明：恒指換馬成新燈神 - 青冰</h1><p>足球比賽的換人決定相當重要，換得好有助扭轉敗局，但越換越衰亦屢見不鮮。青冰翻查過去恒指的「換人」，越換越衰竟成近年趨勢，長此下去，否要炒咗個教練呢？<br><br>撇除那些因重組及私有化的更替，近3年恒指的確係換得較密，若以生效日作分水嶺，累積回報至昨天，8隻藍籌新貴，竟然有6隻跑輸恒指，當中藥股、手機股各兩隻，自染藍後累跌四成以上。跑贏的則只有吉利（175）及申洲（2313）。<br><br>被踢落凡間的，卻竟有5隻係跑贏恒指，當中華潤啤酒（291）更爆升一倍，而聯想（992）、昆侖（135）及康師傅（322）就分別累升兩至三成。近5年最成功的染藍就是領展（823），累升59%，較同期恒指升9%，及被踢走的中遠太平洋（1199）跌28%，簡直係神級調動。<br><br>現時恒指的選股準則，以市值及流通成交量行先，近年的新貴，全部都炒至過千億才染藍，較可惜的是，往往都是接近行業周期頂位，為大家高位接了火棒，功德無量，就像中國生物製藥（1177）及石藥（1093），坐未夠半年已經暴瀉，尤其前者，市值已淪為尾二，如此重傷，可能下年就要用擔架抬離場。恒指今年累跌3,732點，騰訊（700）固然是罪魁，佔去658點，但原來兩藥兩手機，合共也跌了491點，唉，真係唔換好過換。<br><br>同股不同權的股份，最快會在下年下半年加入港股通，餘下的最後關卡就是恒指喇。雖然恒指公司還未開始諮詢，但納入恒生綜合指數，由1月諮詢至9月生效，8個月搞掂，如果恒指公司開綠燈及維持市值行先的玩法，近3千億的小米（1810）及美團（3690），可謂最當然選擇，月供強迫金的你，除咗恭喜都唔知講咩好呀。<br><br>青冰<br> http://fb.com/chingbing888 <br>本欄逢周四刊出</p></body></html>