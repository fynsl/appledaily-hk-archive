<html><header><meta charset="utf-8"><title>智取大市：上落市最大陷阱 - 晉佳</title></header><body><h1>智取大市：上落市最大陷阱 - 晉佳</h1><p>之前估計港股呈現上落市，12月走勢暫時符合原先假設。上落市嘅判斷係基於中美談判太多枝節，未貼近3月，都唔會有人願意太早應付可能嘅變化。而孟晚舟事件嘅市場反應，睇得出信心偏向薄弱，暫時未見形成升市嘅條件。<br><br>呢種上落市會為期幾耐？最快要去到接近3月、即係90日談判接近到期之時先完，估計有遲冇早，而呢兩個月內，有機會試多次10月低位24500附近。出年成年流流長，先定兩個月策略，然後見步行步冇壞。<br><br>前排搭港鐵由中環返堆填區，發現唔少散戶睇股票報價，話市場情緒好差？未算。可以預期嘅係，當中美談判出現好消息時，就會消耗買盤，然後有可能等新嘅壞消息，係典型消耗戰模式。<br><br>炒上落會點玩？睇一個典型例子，中海外（688）。由8月到𠵱家，中海外股價最低接近22蚊，噚日曾經突破28蚊就係最高，波幅未夠三成，但呢三成升幅，已經包含咗6個一浪高於一浪嘅高位，每次突破上一個短期浪頂之日，就係短期升市結束之時，即係每次突破追入都會摸頂，死未。今次未知係咪重覆過去趨勢，但呢種突破即見頂嘅模式，近期越嚟越常見，喺上落市模式啟動之際，等撈好過追。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>