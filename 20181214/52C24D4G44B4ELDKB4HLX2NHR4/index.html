<html><header><meta charset="utf-8"><title>爆相爆片：大媽嘆「天王椅」屈腳照瞓</title></header><body><h1>爆相爆片：大媽嘆「天王椅」屈腳照瞓</h1><p>車廂內剪指甲、睇片唔戴耳機、兩腳一伸踩上凳，搭巴士其實都可以睇到人性真面目，小記每日都見識唔少，讀者陳小姐噚日見識到大媽將巴士座位當成「天王椅」，仲享受到瞓着咗！<br><br>陳小姐噚日下晝兩點幾搭城巴A11線由機場出去銅鑼灣，坐咗喺上層左手邊，由於係平日下晝，架車乘客比較少，去到上環嗰陣有一位大媽上車，坐咗喺簡小姐嘅右手邊，點知大媽一坐低就好自然咁掛起隨身袋，再除低對鞋，蓋上披肩，「佢捽咗幾下隻腳，就將對腳放上凳，好似返咗屋企咁！」非常識享受嘅大媽喺冷氣軟座咁舒適嘅環境下，無耐就去咗搵周公。<br><br>陳小姐話，雖然大媽有着襪，旁邊嘅位亦都冇人坐，但公然咁將腳放上座位非常冇公德心，好唔衞生。小記比較關心大媽對腳咁樣向左屈曲，應該唔會太舒服，惟有佩服佢骨格清奇啦！</p></body></html>