<html><header><meta charset="utf-8"><title>【姐匙Talk】OK仔開工Hea爆丟架</title></header><body><h1>【姐匙Talk】OK仔開工Hea爆丟架</h1><p>電視台係最好磨鍊演技嘅地方，以前大台仲開埋藝員訓練班教新人做戲，姐匙就睇住發哥、星爺、華仔由串星做到變巨星。佢哋做新人時人工低，就算捱得幾辛苦都只係呻兩句，心底嗰團對演戲嘅火燒到嘭嘭聲，就算𠵱家做咗巨星，工作態度都係咁專業。<br><br>不過𠵱家好多新人真係一蟹不如一蟹，可能時代唔同咗，社會冇以前咁多窮人，好多大學生、有錢仔女都鍾意入娛樂圈追夢。可能佢哋家庭背景好，打份工都係唔憂做，有時工作態度真係唔夠專業！好似「OK仔」咁，生得高大靚仔，身形又夠弗，外形條件真係冇得輸，不過，我姐匙聽電視台啲PA講，OK仔原來好hea㗎！</p><p>三催四請</p><p>話說OK仔入行已經五年，但最初只係做節目主持，近兩年先有機會拍劇，但都只係做啲閒角，唔係男主角嘅佢開工時成日都要等埋位，真係等多過做，而佢等埋位期間，並唔係企埋一邊睇前輩做戲偷師，而係匿埋一角沉迷打機。可能後生仔真係好鍾意打機，有次PA叫OK仔埋位，佢竟然話：「打埋呢鋪先。」<br><br>PA聽到當堂眼都凸埋，OK仔又唔係男主角，憑乜叫全組人等佢呢？佢呢啲咁嘅工作態度，即刻俾PA開咪鬧爆，真係面係人哋畀，架係自己丟！<br>撰文：Jessie<br>本欄逢周五刊登</p><p>姐匙Talk</p><p>我姐匙縱橫歌影視幕後，咁多年嚟冷眼旁觀，娛樂圈大小事都走唔過我雙眼，真係頂唔順要爆啦！歡迎大家嚟剝花生。</p></body></html>