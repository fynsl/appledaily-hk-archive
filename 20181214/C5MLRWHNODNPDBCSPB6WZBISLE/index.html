<html><header><meta charset="utf-8"><title>戀Andi被質疑信Love Wins</title></header><body><h1>戀Andi被質疑信Love Wins</h1><p>卓林與太太Andi愛得癡纏，或許是兩人相似的成長經歷，令彼此成為soulmate。卓林從小在缺乏愛的環境下成長，即使婚姻不被看好，但她仍相信「Love wins」︰「我好明白大家睇法，19歲，你唔識諗，你衝動結婚，你唔清楚自己做緊乜，幾年後你哋就散㗎喇！No way，我知道自己做緊乜，佢好完美！」<br><br>最重要是Andi令卓林重新相信愛，卓林說︰「以前有段時間會同自己講『呢個世界已經冇愛，因為你嘅出生同身份，令你永遠孤獨，冇人會同你真誠相處。』成長環境令我好痛苦、好脆弱亦情緒化。但佢嘅真誠令我覺得安全，同佢一齊我可以做番自己，佢好明白我。」</p><p>打算領養小朋友</p><p>卓林與Andi在一個生日聚會認識，那時Andi剛來港定居，被邀出席聚會，第一眼已被卓林深深吸引，Andi說︰「我不認識壽星，而且我很怕醜，覺得不自在想走，但被她那雙充滿故事的眼睛吸引。」<br><br>遇到惺惺相惜的伴侶，本來是幸福的，可惜卓林背負「成龍女兒」的身份，令簡單的愛情故事變成大眾茶餘飯後的話題，不少人質疑Andi為了金錢接觸卓林。其實Andi原是幼稚園教師，但因為卓林而被迫放棄工作。<br><br>不過愛情轟烈也要講麵包，現在卓林與Andi目標一致，要開創作公司建立一番事業。卓林說︰「係Instagram cooperation或者by project嗰啲嘢，我唔想自己喺屋企做project，佢出去打工，我想大家合作，我哋嘅藝術代表咗我哋嘅愛，我同佢都係有創意嘅人，想創作藝術。」<br><br>將來如果有經濟條件，她們更打算領養小朋友，卓林說︰「Andi照顧小朋友一流，以前覺得小朋友麻煩，但見過佢同小朋友溝通，令我對小朋友有新睇法。太多小朋友需要愛同家庭，我唔會自私咁因為單純想要個迷你版而生育。」</p></body></html>