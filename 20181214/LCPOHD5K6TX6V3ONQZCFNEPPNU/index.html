<html><header><meta charset="utf-8"><title>【人狗情未了】戶外攝影場景王40kg揹上身　汪星人乖乖望鏡頭</title></header><body><h1>【人狗情未了】戶外攝影場景王40kg揹上身　汪星人乖乖望鏡頭</h1><p>【人狗情未了】<br>去影樓拍攝寵物寫真有很多場景選擇，但狗狗落街最興奮，條尾揈到甩咁滯。於是，唐穎聰（Terry）次次超過40kg揹上身，將場景搬到山頂、公園、南生圍等戶外地方，再花超過半粒鐘砌出移動城市，「喺戶外真係會見到狗狗笑得好開心，不過有時興奮過頭難控制啲。」</p><p>近年寵物攝影大受歡迎，但當手機都影到有景深的時候，為乜要搵攝影師幫手？因為影的是一班high起嚟四圍衝的小動物。你顧得狗狗sit同stay，又顧不了光圈、快門，你揹得狗袋、零食、水兜等隨身物，又揹不起一個「移動城市」，更重要是引狗狗望鏡頭笑，單靠主人之力很難，如果有Terry獨門「海豚音」引狗仔望鏡頭，易好多。</p><p>場景道具多變　玩「季節限定」</p><p>本身做船務工作的Terry，一直對攝影有研究，起初只是放假帶愛狗去公園玩兼影相，有時手痕影埋其他狗，之後放上網幾好反應，開始有其他主人問價，就這樣做起這門生意，40多歲才入行。「影狗狗好開心，如果你鍾意小動物，就會知同佢哋相處係好治癒嘅事，佢哋唔識chok唔會扮嘢，你對佢好，佢哋就鍾意你，你感受得到。」那時，Terry愛狗Happy仔開始年老多病，於是他索性辭去正職，「影相時間彈性啲，可以多啲時間喺屋企陪佢，有時如果影相嘅係熟客，我又可以帶埋佢開工，一齊玩。」<br><br>好誇張，40kg裝備中，除攝影器材外一半重量來自場景道具，Terry還會玩「季節限定」，如早前的萬聖節場景，狗狗騎掃把扮巫師，襯埋套衫真係Harry Potter級數，還有歐洲風、日本櫻花場景，同一個地方都可以次次不同感覺。「喺戶外狗狗開心啲，但如果影嚟影去都係花花草草會悶，於是就開始買場景道具，越買越多越帶越多。」最新有聖誕主題，誇張到連燈飾也有幾款，用乾電或尿袋供電。</p><p>每兩個鐘收千幾蚊　不限狗狗數量</p><p>入行一年，Terry話寵物攝影有淡旺季，「夏天比較少生意，好多人揀影室內，去studio影冇咁熱，又或者去狗泳池影相，秋冬就比較多戶外。」最驚乜？「落雨或者太大風啦。」有沒有遇過不受控的狗狗？「最緊要有耐性，暫時未試過有狗狗不受控到影唔到，主人未必控制到，但我可以幫手控制，最多唔合作係唔望鏡頭，咁就要追住佢哋嚟影，佢望邊我就去邊，影到佢哋煩，影到佢哋屈服，哈哈。」他的收費每兩個鐘千幾蚊，不限狗狗數量。<br><br>今日，Tina帶來四位主角貴婦狗豆豆、史納莎Bell、阿蛋和Lulu，她是熟客，已經找Terry影過幾次相，「佢哋四個係我心肝，搵Terry影相係因為佢多唔同場景，戶外或者studio都可以影，而且最重要，係我啲狗狗都好鍾意佢，佢又控制到我啲狗。」真係？真係，拍攝當日我也和豆豆、阿蛋、Lulu玩得好開心，惟獨Bell有點怕人，Tina說：「係呀，因為Bell係喺繁殖場救出嚟嘅，所以有啲怕人。」但Bell完全唔怕Terry，仲好friend。四位小朋友真係好活潑，在現場會見識到Terry的「海豚音」，Terry說：「夏天我曬到黑晒，冬天就嗌到把聲沙晒。」</p><p>病或老狗優先　主人傷心怕就快走</p><p>影相總會遇到傷感故事，始終狗狗壽命大多只有十幾歲，難免離別。Terry曾經遇過一位客人，她的狗狗16歲，年老有病更動過大手術，知道狗狗時日不多，希望影相留念。「當時聽到Carrina形容，話狗狗Courage已經冇乜精神，又成日抽筋，所以偏向去影樓影，但以我經驗，嗰陣天氣唔算凍，而且如果有太陽天氣都好舒服，我諗狗狗見到陽光草地，知道主人同佢出街玩會開心好多，所以提議帶佢出嚟影。去到嗰日，狗狗真係好似知道主人帶佢出嚟玩，表現得好精神，仲成日笑。」影完相不久，Courage就離開了。<br><br>Terry還試過短時間內同一隻有病狗狗影了三輯相，「知道心愛狗狗就快走，留幾多回憶都覺得唔夠，所以我都明白，如果聽到有病或老狗想影相，我都盡量同其他客夾，希望可以盡快同佢影先。試過有狗狗約咗影相，未到相約嗰日已經走咗，亦都試過交相嗰陣，狗狗已經走咗，主人嗰下睇到相會好傷心，但我相信狗狗希望留低畀主人嘅，都係開心回憶。」<br><br>Terry說得傷感，因為早前他的狗狗Happy仔亦離開了，「其實唔只我幫客人同狗狗留低回憶，好多時啲客人都影響到我，我影好多狗狗都係喺繁殖場救出嚟，有啲狗狗被利用完生狗仔後被遺棄，佢哋喺繁殖場不見天日，做繁殖機器，可能大半世狗都未跑過草地未見過陽光，所以我都好支持領養代替購買，之前都有幫過啲救貓狗團體免費影相，如果有動物慈善團體希望搵人幫忙影相，都可以搵我，就到時間可以免費幫手。」</p><p>採訪：陳孝義<br>攝影：徐振國<br>部份圖片由Steeze Workshop Photography寵物攝影提供</p></body></html>