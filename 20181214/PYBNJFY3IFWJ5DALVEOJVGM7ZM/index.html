<html><header><meta charset="utf-8"><title>【娛樂人物】卓林問成龍「我細個發生乜事？」</title></header><body><h1>【娛樂人物】卓林問成龍<br>「我細個發生乜事？」</h1><p>【《蘋果》獨家專訪】<br><br>吳卓林是吳綺莉和成龍的女兒，自99年出生以來，一直是焦點所在，受盡注目的她活在世界19年，卻從來未感受到父愛。自去年出櫃，與母親吳綺莉鬧翻、離家出走，上月再與女友Andi在加拿大結婚，卓林絕對是這兩年的新聞人物。經歷幾許風雨，卓林和太太Andi日前接受《蘋果》獨家專訪，提到父親成龍，卓林坦言內心一直有很多不解之謎，當全球都知道她是成龍的私生女，卓林卻想問成龍：「我細個發生乜事？」<br><br>採訪﹕嵐山、黎沐風<br>攝影﹕陳俊強</p><p>現年19歲的吳卓林，由出世開始便被稱為「小龍女」，在她出生前九日，父親成龍更開記者會，承認自己做錯了一件全世界好多男人都會做錯的事，並聲稱如果BB是他的，一定會負責。實情是，卓林從未見過生父一面，對於自己的身份有不少疑問。<br><br>卓林和太太Andi日前接受《蘋果》獨家專訪，問到有沒有見過爸爸成龍？卓林淡然地說：「我從來冇見過佢，你問我有冇見過佢，即係我問你有冇見過佢？我對佢嘅熟識程度，同你差唔多一樣。其實佢喺我眼中冇壞定唔壞，因為我唔識佢，我唔識一個人唔會去judge，我知細個時講過衝動嘢，但呢刻心理平衡咗好多。」她續言：「但好奇怪，因為我一生出嚟，個個就知我係邊個，我自己都唔知自己係邊個，跟住個個望住我，睇我點死或者點好，我心諗what？</p><p>上海被同學欺凌</p><p>身為成龍女兒，卓林直言好大壓力，之前也非常不開心。吳綺莉在02年帶她由香港搬到上海投靠外婆，更加是噩夢的開始：「我最難受嘅時期係喺內地，嗰時讀緊中學，同學以為我同阿爸有關，就喺度講『有錢女呀，有錢女呀。』唉，嗰間學校我都費事講喇，但啲老師都冇用，我瞓喺度俾人踢，佢行過就話『你哋唔好咁啦』，跟住停落嚟，老師行開，佢哋又繼續踢。」<br><br>有傳成龍有30億身家，他曾在訪問中透露一半給予太太林鳳嬌和兒子房祖名，另一半捐去做慈善，半句沒有提及她。卓林一臉不在乎：「我冇諗過喺佢身上得到任何嘢，冇感到受傷。It’s really none of my business！」</p><p>不需要任何人錢</p><p>之前卓林拍片尋父，訪問當日她一口氣說出心底話：「嗰時我搵爸爸，係我好多嘢都唔知發生緊乜事，我唔係要搵佢嘅錢，或者要任何人嘅錢，個個睇完video話我『You want money！』NO！我當時係覺得迷茫，我覺得害怕，同時我都有我嘅心理問題要處理，我覺得有太多事令我好迷茫。」她以英文續言：「某程度上，是，是一種求助，不過是幫我釐清真相的求助。」<br><br>如果有機會見到成龍，卓林又會怎樣？她毫不猶豫地說﹕「如果我見到佢，我可能會話『Yo！What’s up dude！That’s cool！你可唔可以話我知，到底我細個發生乜事？我阿媽點解會咁？你哋有冇討論過？或者有冇同我婆婆傾？』I need answer！我當時只係一個baby，根本唔知道任何事。」</p><p>否認受祖名資助</p><p>有傳成龍和元配林鳳嬌所生的兒子房祖名，曾相約卓林食飯，又幫助吳綺莉購買大坑豪宅。卓林否認說：「冇咁嘅事，我唔識佢，我同佢（祖名）有血緣關係，同陳生一樣。我對佢冇任何感覺，我只係知道佢存在。」<br><br>早前卓林將fb改為Etta Zen，有指她要跟父姓，改姓陳，卓林解釋：「我從來冇姓過陳，我想真係有一個自己嘅identity，係提醒自己冷靜。Zen（禪）呢個字係一個提醒，我想自己冷靜，我需要心境平和，以前嘅我因為發生過嘅都太過衝動、太過情緒化，過往一切都深深的影響到我，我需要將以往嘅一切都放下。」當記者告知卓林，成龍本來姓房，叫仕龍，卓林聽得一頭霧水，笑言：「我真係唔知。」</p></body></html>