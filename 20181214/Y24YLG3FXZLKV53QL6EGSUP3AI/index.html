<html><header><meta charset="utf-8"><title>爆相爆片：巴士座位爭崩頭捱肥仔重拳　阿叔面紅</title></header><body><h1>爆相爆片：巴士座位爭崩頭<br>捱肥仔重拳　阿叔面紅</h1><p>搭巴士雖然唔講得上係同坐一條船，但既然同車，點解唔可以忍讓吓呢？好似周三晚9點幾咁，兩個男乘客懷疑因為爭位坐，喺大欖轉車站轉車時就喺部269C線九巴上大打出手。結果驚動警員到場，仲將兩人都拉晒㖭，其中一個57歲嘅阿叔臉頰紅腫受傷要送院，有乜謂呢！ </p><p>轉車打埋第二回合</p><p>市民莊先生當時就喺現場目擊經過，據佢所知涉事嘅巴士阿叔同另一名着灰色衫、身形肥胖嘅男乘客，喺轉車之前搭另一部69X九巴時已經發生爭執。當兩人落車轉搭269C巴士時，巴士阿叔就從後追上嚟，喝住對方叫唔准走，唔畀阿肥哥仔上269C巴士。<br><br>當時肥哥仔身邊仲有個女友人，佢都勸肥哥仔算啦唔好嘈，兩人於是上車，點知巴士阿叔就跟住上車，雙方你一言我一語又爆衝突，仲打起上嚟。莊先生話當時見到有人起腳踢向肥哥仔，之後有人就㩒住巴士阿叔喺車上係咁砌。<br><br>現場有女乘客見巴士阿叔似乎無還手之力，一度上前勸對方唔好再打，話：「佢死咗你大件事呀！」但有人就好激動咁大聲話：「佢打我呀，佢搵支筆插我呀，大家見到啦！」事後車長停車並報警，莊先生話雙方打咗十幾秒，有個着黑色衫嘅休班警由上層落嚟，將兩人分開之後帶晒落車。<br><br>其間阿叔一度向休班警展示臉部傷勢，話：「我被佢打到咁，佢喺69X已經打我！」惟肥哥仔反駁話：「咁你頭先夠用支筆插我啦！」佢身旁女友人亦幫口話阿叔：「你以為七老八十大晒呀！」之後警員接報趕到處理。<br><br>警方話事件中，兩個男乘客本身喺巴士一齊坐，但懷疑因爭位坐問題，有人指對方太大份發生衝突。警員拉咗涉嫌打交嘅57歲姓吳同38歲姓陳男乘客，吳報稱臉部受傷送博愛醫院治理，而陳亦話胸口痛，但就唔使送院。</p><p>爆相爆片</p><p>爆相畀$500、爆片送$1,000嘅基本獎賞外，仲會選出每周之星，每星期最高單日總點擊頭5名即刻科水$10,000，而每月15號至翌月14號期間獲得全月最高單日總點擊者，更可以成為每月盟主，額外獎賞$100,000，係$100,000！爆相爆片必須為本報獨家採用，一經刊登立即有獎！<br><br>爆相爆片WhatsApp：6383 6568</p><p>參加細則</p><p>1.爆相爆片必須由參加者拍攝。<br>2.若本報發現任何造假情況，將取消其參賽資格。<br>3.壹傳媒集團員工及親屬不可參加。<br>4.本報會保留採用爆相爆片與否和獎項分配的一切權利，如有任何爭議，以本報決定為準。</p></body></html>