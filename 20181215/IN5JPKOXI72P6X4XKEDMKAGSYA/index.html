<html><header><meta charset="utf-8"><title>外母出手80後成功上車資助30萬首期買Monterey</title></header><body><h1>外母出手80後成功上車<br>資助30萬首期買Monterey</h1><p>養兒一百歲，長憂九十九。年近六旬的琴姐一家三口住公屋，獨力湊大了兩個女，細女去年結婚，預算600萬元買新樓，但銀碼超支兩球，首期不足，作為外母的她臨場出手，「欠幾多，我畀囉！」最終幫補30萬元，當時經紀不禁話「外母幫手好難得」。<br>記者：陳家雄<br>攝影：何耀勤</p><p>琴姐表示，這筆「棺材本」還不還都不打緊，深深明白樓價高企，後生仔難借首期，又要供養父母的沉重負擔。琴姐20年前因丈夫有外遇而離婚，當時大女讀中一、細女讀小五，一日打兩份工，曾做過清潔、保安、地盤及家務助理，「我樣樣都唔識，英文唔識，點做到啲唔辛苦嘅工呢！」一家三口，早年租屋，居無定所，好彩派到上水公屋，捱到兩個女出身，幾年前才以折上折購入公屋自住。</p><p>買樓時豪言：我畀囉</p><p>回望過去，苦盡甘來，她感慨辛苦日子總算過去，兩個女都嫁了，大女嫁去英國，細女去年和男友拉埋天窗，但成家就要立室，沒奢望女婿搬來公屋一齊住，他們都好生性，投身社會六、七年來都儲到近百萬元積蓄，打算買新樓建立愛巢。<br><br>細女在觀塘上班，80後的女婿同屋企人住將軍澳，當時會德豐（020）將軍澳Monterey推出市場，「合晒何車」，於是入飛抽籤。琴姐仍記得：「揀樓時細兩房賣晒，剩低大兩房單位，兩成首期要160萬元，超出預算。我話欠幾多首期，我畀囉！身邊經紀話，咪好囉，外母幫手，好難得喎！第日你哋搵到錢，咪還返畀佢囉！」</p><p>她續稱，「呢個係新樓盤，呢度環境都算可以，我就鼓勵佢哋買囉！女婿之前都同我講過，如果畀到首期，佢哋都會供到，所以我好放心。」於是斥資約800萬元買入低層兩房連儲物房單位，實用563方呎，兩成首期約160萬元，琴姐也幫手資助首期，金額約30萬元，她不諱言：「係棺材本嚟㗎！如果都係唔夠，差少少首期，我最多搵人借。」<br><br>上車決心大到要問朋友借錢？她覺得：「講真，做人嚟講，一定要有個竇口。以前後生都係租屋住……好多年前派到公屋後，先唔使係咁搬。」單位成交價約800萬元，借八成按揭，分30年還，息率2.375厘計，月供約24,874元，壓測下最低月入要求約59,730元。<br><br>女兒和女婿從無開口叫幫手，她語重心長地說：「樓價咁高，又要衣食住行，又要照顧屋企，點儲到錢……我嗰女就無本事，只不過打份工，所以咪要幫佢囉。」她又稱：「我女婿又要供養佢父母，佢哋兩個都好大負擔。」女婿回應稱，不希望外母幫手，但無辦法，如果有機會，會慢慢還錢給她。<br><br>細女安樂窩終於入伙，琴姐稱：「我公屋嗰廳大過呢度，覺得呢度又貴又細，可能公屋實用啲囉。」她還覺得單位露台、窗台及儲物房嘥位。被問樓市轉勢，會否擔心？她回應：「唔驚，都係嗰句，供到就可以，真係到嗰陣（負資產）再想辦法啦。」</p></body></html>