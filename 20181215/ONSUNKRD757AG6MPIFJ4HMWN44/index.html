<html><header><meta charset="utf-8"><title>【娛樂人物】鄭伊健　老公歲月</title></header><body><h1>【娛樂人物】鄭伊健　老公歲月</h1><p>現年51歲、入行超過30年的鄭伊健，在不少樂迷心目中是集體回憶中不可分割的一部份，電影上古惑仔的形象深入民心，音樂方面，他的歌曲陪伴大家走過愛情歲月，假如要選出那首歌可以代表自己的愛情歲月，伊健不諱言會選擇《吻感》：「真真假假，假假真真太複雜，每個時段都有一個回憶，我覺得呢隻歌好啱藝人。」<br>撰文：余燕儀<br>攝影：仇志德</p><p>鄭伊健相隔六年、明年再於紅館開騷，在音樂上，伊健的情歌觸動了不少人的心靈，歸根究柢，或多或少與伊健的精采愛情世界有關，從黎芷珊、邵美琪、梁詠琪（GiGi），經歷過轟動一時的「奪麵雙琪」，最後情歸蒙嘉慧譜出「蒙麵戀」，為了支持老公的演唱會，蒙嘉慧靜悄悄拍短片打氣，伊健說：「開心，佢拍唔拍我都開心，感情好穩定先可以做好工作，我哋鍾意嘅嘢好接近，平時一齊玩大家鍾意嘅嗜好，但到認真工作時就會靜止，畀我可以專心工作，咁樣已經係最好，可以集中去做好一件事。」<br></p><p>面對奪麵事件</p><p>當年伊健與GiGi因合作演音樂劇撻着，在伊健32歲生日，GiGi被影到在西貢伊健屋企慶祝，引發「奪麵雙琪」事件，前年蒙嘉慧接受有線訪問，坦言伊健一度在這陰霾籠罩下，有幾年的生日不敢外出，直到有一年蒙嘉慧不甘心，拉伊健由後門離家慶祝。提起這件事，伊健淡然笑說：「有幾年，一生日，我哋鍾意玩挑戰，屋企有後門，我哋走時見到傳媒喺前面等，好有趣，呢件事只係我同佢先知，我哋上咗巴士，返到屋企佢哋都唔知，幾浪漫。」<br><br>如今大家都各自找到幸福，伊健坦然面對舊事：「過咗一段時間，都要面對，呢個係你嘅選擇，亦都係人生嚟，當然啦，你問當日嘅情況，我都唔識處理，但以前都係一個話題，咁都過咗，𠵱家比較成熟、穩定，我會面對番以前嘅嘢，發生過就係發生過，有啲嘢過咗，先搵到自己，同埋要面對。」<br></p><p>感激朋友夥伴</p><p>事實上在人生要找到志同道合的人，似乎是一件不容易的事，幸好伊健是一個幸運的人，在感情路上，有太太蒙嘉慧攜手相伴；在工作路上，伊健亦有不少親密戰友，他說：「有好多要感激嘅人，自己一開始就喺電視台，當日肯畀機會簽我嘅人好緊要，就係馮美基，電影係劉偉強，另外仲有戰友林珊珊、陳光榮、羅文同朱祖兒。」即使現在名成利就，伊健亦幫助後輩，早前黎諾懿在電台節目自爆於最霉的時候，伊健會叫他到家中揀衫。提起此事伊健說：「我覺得佢係得嘅，有啲嘢唔好嘥錢啦，衫係要嚟着，既然佢唔介意，我希望佢着好啲。我哋拍《隨時候命》認識，佢又孝順，雖然呢個圈幾複雜，但可以選擇簡單溝通方法。」<br>化妝：WiLL Wong<br>髮型：John Chung@Barbieri Privata <br>場地提供：南海小館@海洋公園萬豪酒店</p></body></html>