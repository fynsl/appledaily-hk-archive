<html><header><meta charset="utf-8"><title>港故事：男女老幼愛線面　31歲仔「線」出一片天</title></header><body><h1>港故事：男女老幼愛線面　<br>31歲仔「線」出一片天</h1><p>護膚技術日新月異，激光、彩光、微針等科技，讓剝殼雞蛋般吹彈得破的膚質唾手可得。然而，在科技不發達的年代，古法線面只需一條棉線，便可達至脫毛及收毛孔的效果，而且成本低廉。時至今日，從事美容不再是女士專利，年僅31歲的梁成坤，子承母業，拾起棉線延續線面這傳統美容手藝。</p><p>梁成坤（Jack）咬着棉線，隨即手起線落，「首先夾起頭髮，將海棠粉搽上臉，可以吸收油脂，亦令毛髮更明顯」。線面從額頭開始，接着到兩頰，再到最痛的眼下及唇邊，年僅31歲的Jack，外表清秀，皮膚光滑，沒有毛孔粗大的男性通病，這當歸功於其母，從小為他線面之故。</p><p>不乏外籍客
</p><p>「佢哋毛多，通常脫完一個部位就頂唔順，要分開幾次。」</p><p>雖然年紀尚輕，Jack已有近廿年的線面經驗，梁媽媽何瑞鈿年輕時已於家鄉新會從事剪髮及線面，廿多年前來港於西營盤開店繼續老本行，惟久站工作令其健康日差，「周身都痛，日日收工都要佢哋幫我按摩先食到飯！」Jack三姊弟從小獨立懂事，不忍母親辛勞，胞姊於11歲便落舖幫忙，Jack跟胞弟亦於12、13歲時加入，梁媽媽怕兒子砸招牌，趁兩兒暑假時，把他們帶回鄉間，為人免費服務，「我記得嗰陣多人到打晒蛇餅，又熱又冇冷氣，有個男客人線到暈暈哋，好似中暑！」實習過後，Jack兩兄弟回店幫忙，過年前的生意高峯期，更做至手指頭爆開，「以前淨係識用死力，扯實條線，貼膠布做唔到㗎，頂硬上囉！」說罷，母子倆笑得開懷，過去的辛酸化作今天趣談。<br><br>梁爸爸是香港人，為方便照料，三姊弟兒時隨母在內地生活，由於梁媽媽忙於搵食餬口，子女從小便撐起家中大小事，「家務一定要做啦！細個同細佬一齊劏魚，唔夠力，將條魚撻落地下再慢慢鋸！」不覺得童年生活被犧牲嗎？「唔覺，媽咪仲辛苦啦！」<br><br>過去，Jack從沒想過全職當線面師傅，梁媽媽亦期望子女多讀書，從事較舒服的工作，2009年，Jack遠赴瑞士修讀酒店管理課程，家中需為他支付百萬元學費及生活費，負擔沉重，Jack決定自行賺取生活費，首選當然是線面這強項，「第一個試嘅同學仔係巴西人，佢之後冇再做，哈哈！」具有生意頭腦的Jack，提出首次免費試做，第二次開始收取每次五鎊（約50港元），極受華人同學歡迎，「就算之後大家分開咗打工，喺附近嘅話都會嚟搵我線面」。<br><br>2013年，Jack回港後從事市場推廣，下班後亦會返店幫忙，亦為店開設facebook專頁，吸納更多年輕顧客，兩年後正式回巢，「客源係好珍貴，屋企本身有咁多客源，就咁放棄好浪費」，目前店子由梁媽媽、長女燕珊、女婿阿樂及Jack共四人擔起，幼子於銀行工作，梁爸爸則負責接受電話預約，「個個打嚟都話『得啦！上嚟啦！』明明舖頭都坐滿晒人，班細路咪嘈囉！」學精了，繁忙時間梁爸爸乾脆不接電話。如今，三位年輕人已儲落一班支持者，梁媽媽絲毫沒吃醋，「講明唔搵梁太，搵佢哋，佢哋細力啲喎！」<br><br>從事線面30多年的梁媽媽，崇尚天然，對激光、彩光等美容科技敬而遠之，「唔使錢我都唔會做，點解要做傷害皮膚嘅嘢？」光顧梁媽媽最低消費80元，線面收費160元，最貴的脫腳毛則650元。店子目前七成客人是年輕人，當中三成是男性，來線面及線鬚，「線咗唔使成日剃，唔會一面鬚根」。客人中亦不乏外籍人士，「佢哋毛多，通常脫完一個部位就頂唔順，要分開幾次」。</p><p>有傳承必要
</p><p>「以前啲人問我屋企做乜，線面？食得㗎？𠵱家個個都識。」
</p><p>訪問期間，梁媽媽多次重複「要用心」，只因她多次目睹客人遭「不用心」對待，「做完好似冇做過咁」，梁媽媽強調，線面必須用柔軟棉麻線，若是一般縫紉用的紗線或蠟線，鋒利表面會將皮膚刮損，惟坊間不少美容院為節省成本亦會使用。她認為，線面師必須極具耐性，曾經有面毛多的顧客，花了近兩小時才完成，是一般顧客的一倍多，「毛多再加皮膚冇彈性，呢啲最難脫，特別痛，做吓停吓，照收咁多錢咋，唔通收人雙倍咩？唔得㗎！」梁媽媽提醒有意線面人士，應素顏到場，脫體毛者，最好留有約3毫米長度，「剃晒嘅話線唔到㗎！」<br><br>對梁家而言，線面除是收入來源，亦連繫着一家人，在Jack眼中，線面這傳統技藝價值重大，有傳承必要，「以前啲人問我屋企做乜，線面？食得㗎？𠵱家個個都識」。然而，梁家上下坦言，沒有開分店的想法，「一家人合力，夠食就得啦！」</p><p>港故事</p><p>有些人有些事，越是美好越留不住。本土手藝、傳統行業、街頭老店，都帶給我們生活的溫度和記憶的厚度，如果你知道有這樣的故事，歡迎提供。（致電或WhatsApp 6383 6568 註明「港故事」）。</p></body></html>