<html><header><meta charset="utf-8"><title>法國學廚人生考驗</title></header><body><h1>法國學廚人生考驗</h1><p>毛舜筠去年在法國藍帶畢業，她笑言學成後對飲食的要求更高：「返唔到轉頭。」問毛姐在藍帶的求學過程，她表示：「如果話畀大家知去法國讀廚藝，哎呀，好浪漫呀，好優雅呀！當初朋友問我有冇諗過去法國藍帶學煮餸？我話好喎，朋友最衰講咗另外一句：『其實毛姐你唔使學，教都得！』呢句慘啦，我以為自己好勁，點知去到發覺係廚師訓練學校，每一個都準備做廚師，所以非常之嚴格。」<br><br>煮得一桌撚手小菜的毛姐，在法國卻由零開始：「香港嘅太太或女士最幸福，我哋請到菲律賓姐姐幫手，行埋去兜兩兜就食得，去街市買魚劏埋畀你，你買雞，佢又係劏晒畀你。喺法國學藍帶嘅過程係由零開始，魚要刮鱗、劏開攞內臟、起皮起骨，雞又要燒毛、綁番去焗，咁繁複過程裏面，每分鐘都要乾淨，一把用過或未用過嘅刀，你擺喺砧板上面，佢都會喝你要你移走，見到嘅地方都乾淨，明明係丟垃圾嘅垃圾桶，佢都要見到冇垃圾。」</p><p>完美主義者</p><p>上堂學烹飪、讀理論，加上課堂法文、英文雙語並行，毛姐說：「如果讀之前了解咗係咁，我一定唔會去讀，太辛苦，但種種原因，結果三個課程讀晒，再回頭望一望，係人生好大考驗，但如果問我呢個年紀再嚟過，我一定唔制，平時我係一個好好記性嘅人，無奈年紀大咗真係差咗，我又要做到最好喎，所以好辛苦，畢業時我瘦咗10磅。因為每樣好認真，有冇聽過九型人格，同我相處過嘅人，都話我係1仔，完美主義，所以我好辛苦。」</p></body></html>