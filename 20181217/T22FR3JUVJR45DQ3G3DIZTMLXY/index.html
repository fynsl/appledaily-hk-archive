<html><header><meta charset="utf-8"><title>周日例牌節目發哥接送媽咪去飲茶</title></header><body><h1>周日例牌節目<br>發哥接送媽咪去飲茶</h1><p>【爆相爆片】周潤發（發哥）是圈中出名的孝順仔，天下間他最錫的兩個女人，一個是97歲的高齡媽媽，一個是太太陳薈蓮。發媽雖然高齡，但身體好好，依然好精神，日前就被讀者李小姐透過《蘋果》的「爆相爆片」，分享發哥陪完媽咪飲茶，送她回家的相片。</p><p>坐輪椅防跌</p><p>63歲的發哥以前經常被影到拖實發媽去食飯，不過近年發媽行路沒有以前方便，如果要出街，發哥都建議她坐輪椅，避免跌倒。發哥平時不用工作身在香港時，幾乎每個星期日都會駕車去到發媽位於堅道的寓所，接送發媽去飲茶食點心。<br><br>讀者李小姐表示：「聽講發哥朝早11點幾揸車嚟接媽咪出去，估計同媽咪去食晏，大約1點幾返嚟，咁啱我嚟呢度探親戚，有幸撞見佢同周老太。雖然周老太90幾歲，一頭白髮，但個樣仲好精神。」</p><p>主動打招呼</p><p>發哥對着發媽盡顯細心，李小姐指發哥落車後先放好輪椅，才慢慢扶媽咪坐上去，為她扣好安全帶，再與工人姐姐推媽咪上樓。當日，發哥在大堂見到任何人都主動打招呼，沒甚架子，十分親民。<br><br>其實發哥一向重視親情對家人好，除了發媽外，他對胞姊周聰玲甚為照顧，早前玲姐接受港台訪問時曾透露發哥為她置業，她直言有一句說話好想對弟弟說：「我想講無言感激，一個親人照顧得自己咁好係一種福氣，好感恩。每個星期屋企人都會出嚟食飯、飲茶，都係由佢召集兼埋單。」<br>採訪：鍾國仁</p></body></html>