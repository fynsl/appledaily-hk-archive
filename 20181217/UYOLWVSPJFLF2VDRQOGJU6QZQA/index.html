<html><header><meta charset="utf-8"><title>爆相爆片：法拉利呢頭響喉嗰頭炒七人車</title></header><body><h1>爆相爆片：法拉利呢頭響喉<br>嗰頭炒七人車</h1><p>前日（15日）下晝5點左右，莫生經過小西灣道近曉翠街，聽到跑車踩行油轟轟聲，瞬間就見到一架紅色法拉利將架七人車撞到翻側。當時法拉利車頭冒白煙，莫先生驚會爆炸，初時都唔敢行近。<br><br>50歲莊姓男子揸法拉利沿小西灣道向柴灣方向行駛，同樣50歲潘姓男子揸七人車，載住一個女乘客喺曉翠街小西灣邨停車場駛出，轉緊入小西灣道。莫生見到七人車已轉晒出嚟，懷疑法拉利收唔切掣撞咗埋去。法拉利司機自己落車，而七人車司機同女乘客一度被困，莫先生見到七人車司機伸咗隻手出嚟仲有反應，途經嘅巴士司機見到有交通意外，即時落車幫手救出七人車入面兩個人，兩人要人攙扶脫險。<br><br>現場唔少街坊圍觀，消防車同救護車好快嚟到，七人車司機同49歲陳姓女乘客分別頭同頸受傷，送院治理。警方將案列作交通意外有人受傷處理。</p></body></html>