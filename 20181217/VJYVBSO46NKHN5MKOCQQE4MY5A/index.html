<html><header><meta charset="utf-8"><title>台慶攞獎報喜蕭正楠多謝太太翠如</title></header><body><h1>台慶攞獎報喜<br>蕭正楠多謝太太翠如</h1><p>無綫昨晚在將軍澳電視廣播城舉行《萬千星輝頒獎典禮2018》，蕭正楠竟在頒獎台上宣佈和拍拖四年多的女友黃翠如結婚！蕭正楠和曹永廉在黃翠如手中領取「最受歡迎電視拍檔」獎時，蕭正楠一上台就大讚翠如，之後說完得獎感受後突然說：「2018年喺我工作上有好多成就，拍咗好多好好嘅劇，做咗好好嘅綜藝節目，而喺我人生中，我都做咗一個好大嘅決定，我好想趁呢個機會，多謝我太太黃翠如！」之後全場開始歡呼，翠如更笑到見牙唔見眼。</p><p>鏡頭前世紀一吻</p><p>蕭正楠又講到眼濕濕表示想準備一些好浪漫的事，所以好緊張。蕭正楠之後又說：「我好多謝你令我學識去照顧人，學識做一個更加好嘅男人，呢個承諾都幾大，因為全香港嘅觀眾都知道。」之後二人來個世紀一吻，蕭正楠和黃翠如即時錫了一啖。<br><br>而頒獎禮前，一眾小生花旦盛裝行紅地毯，角逐視后的陳煒身穿露半球晚裝配以500萬珠寶閃爆現身，霸氣十足，她自爆個個見到她都「嘩嘩聲」︰「件衫好爆，我就好鍾意，覺得好靚好高貴，個cutting我未着過。好吸引同事眼球，個個見到我都嘩嘩聲，好成功！件衫企喺度唔怕走光，但一陣坐定定就會換過另一件。」</p><p>黃子恆頹爆開工</p><p>大開中門的黃心穎身穿超性感晚裝成為焦點，她與男友馬國明齊齊接受傳媒訪問，馬國明笑言不怕年年陪跑，更指︰「多啲嚟密啲手，當嚟參加party囉。」馬國明心情如此靚爆，皆因有女友黃心穎在旁嗲爆支持︰「我對你演技好有信心㗎！」心穎穿得如此性感，事前是否要得男友批准？她甜絲絲說︰「佢批准過！做足晒工夫唔會走光。」馬國明亦附和︰「批准，最緊要靚啫！」<br><br>近日捲入連串桃色糾紛的黃子恆，繼被爆與內地粉絲Michelle上床，她更自爆懷孕及墮胎。黃子恆昨晚行紅地毯時，明顯面容憔悴，被問有否留意Michelle的舉動時，他表示︰「朝早6點半就開工拍《機場特警》，所以冇留意，自己要專心做嘢，個劇仲有一個禮拜拍完，所以唔會就事件再回應。」問他有沒有跟Michelle聯絡及公司有沒有詐型？他一概封嘴，以免再講多錯多。<br>撰文：祖李</p></body></html>