<html><header><meta charset="utf-8"><title>金手指 ：反駁高明冧樓論 - 孫柏文</title></header><body><h1>金手指 ：反駁高明冧樓論 - 孫柏文</h1><p>噚日，孫柏文睇咗高明專欄「笑到最後」，題為「龜速的樓災」嘅文。睇完，我覺得敗露咗高明年紀輕的現實。<br><br>點解？佢話如果樓價只要係慢跌，「除咗日日睇樓價嘅人之外，其他人唔會點覺得有咩問題。」憑佢呢句，我可以好肯定1998至2003嗰五年，高明未懂事。因為97年雖然急跌，由98年開始嘅跌浪，真係慢跌，不過最終都變成50萬人上街嘅燃料。<br><br>佢用今年股市做比喻。話「今年恒指從高位下跌最多8,944點，不僅是牛市轉熊市，以跌幅而言肯定係股災級，但為何除睇報價機外，坊間完全感受唔到股災發生？」原因係之前大把嘢冇升過。而今鑊跌幅，最主要係騰訊（700）跌咗最多差不多一半。你冇揸騰訊，當然feel唔到。<br><br>我記得做財演初期，2007年初，有次同曾淵滄博士做講座。佢話樓市呢樣嘢一旦勢成，就會跑好多年。佢當時近乎求啲觀眾快啲買樓，唔知有幾多人聽佢講。<br><br>不過樓市似轉咗勢，特首林鄭月娥叫幻想政府會因樓價下跌出招救市，「可以慳啲啦baby」。講真，只要林鄭唔腳痛下台，做足五年，除非美帝又玩量化寬鬆，否則政府一定喺林鄭任內推救市措施。<br><br>期待到時啲人攞佢今日段嘢，玩回帶囉。<br><br>孫柏文<br>獨立股評人<br> http://fb.com/shuen <br>本欄逢周二刊出</p></body></html>