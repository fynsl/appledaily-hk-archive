<html><header><meta charset="utf-8"><title>【娛樂人物】鍾舒漫一齊曳曳</title></header><body><h1>【娛樂人物】鍾舒漫一齊曳曳</h1><p>鍾舒漫以舞曲起家，為配合個人演唱會，年初至今接連推出多首快歌，她直言：「入行時第一首歌都係跳唱歌，想有貫穿感覺，首歌內容係叫人嚟開party，香港人睇演唱會好冷靜，外國同內地啲人都會企起身，香港偏內斂，所以專登推首歌叫大家唔使咁乖，有句歌詞「曳啲曳啲，唔係好知」，大家可以郁吓唔好坐喺度。」</p><p>信念中有時序</p><p>由第一首歌至今，Sherman轉眼已入行十一個年頭，她形容「眨下眼過去」，不同的是內心的歷練，簡單一句「問心無愧」可謂語重深長。回想入行第三年獲得最好成績及迴響，Sherman一首《給自己的信》帶來獎項同殊榮，可惜有點後勁不繼，她說：「細個啲都會諗係咪冇食住個勢，後繼、宣傳做得唔夠好，但一路成長冇咗呢個諗法，我信念中有佢timing，嗰時出現嘅事，為我成長係啱啱好，人哋睇到我跌咗食唔到個勢，呢啲都唔係我可控制到，冇得返轉頭去怪，何必介意。」言談間感受到她被時間啄磨出一份成熟。<br></p><p>父母憂嫁唔出</p><p>至於感情生活，Sherman仍等待緣份出現，她自言：「隨遇而安，有個心態the one一定喺左近，唔會好耐先出現，我open態度，反而我媽媽心急啲，之前我去英國，會去教會分享，出發時叫我去到當地識男仔，結識人溝通吓，從來未聽過爸爸媽媽咁講過，搞到我好似好危險咁，我仲好老定。」<br>撰文：卓寶花<br>攝影：陳慧安</p></body></html>