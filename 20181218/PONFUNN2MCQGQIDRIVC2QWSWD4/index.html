<html><header><meta charset="utf-8"><title>兩位保安局長唔buy華為 - 陳也</title></header><body><h1>兩位保安局長唔buy華為 - 陳也</h1><p>阿仔中學雞，物慾要求不高，曾經用過一部親戚給他的二手小米，跟前保安局長差不多品味。小米瓜機後，買了低階三叔給他粗用，當然跟前前保安局長那隻無得比。但阿仔比葉劉誠懇，叫他換華為，他一頭問號說，華為係乜嚟？全球敵視華為5G，樹大招風，只有蠢公關才會替華為辯解，說華為出事主因係唔肯揼錢做好全球公關……乜乜乜，云云乎。華為幫軍方研發，戰略部署，超出明星代言找網紅吹捧的幼稚公式宣傳，雖然擲錢搵美斯拍過一輪廣告，但效果不彰。香港用家，主攻仍是蘋果三叔。蘋果開賣，內地客逼爆旗鑑店，搶奪土豪最愛的紅金系。環時主編姓胡那位就不怕「被華為」，繼續高調用蘋果，特權到咁，酸死五毛。<br><br>好了，講返兩位保安局長，點解都唔肯轉投華為懷抱？葉劉更擺到明始亂終棄，推翻昨日的我，寧願長揸三叔都唔俾華為埋身。這個保安局長超警覺，真的沒有白做！曾經自爆，擔心去台灣旅遊被酒店偷拍出浴的葉劉，試問，點敢行埋華為喔！</p></body></html>