<html><header><meta charset="utf-8"><title>中環在線：八公館開張　朱太柯清輝撐場 - 李華華</title></header><body><h1>中環在線：八公館開張　朱太柯清輝撐場 - 李華華</h1><p>噚日一眾商舖炒家罕有聚首一堂，祝賀「小巴大王」馬亞木同「磁帶大王」陳秉志有份投資嘅中菜館八公館喺中環新開張！資深舖位投資者黎永滔、「殼后」朱李月華、思捷環球（330）執行主席柯清輝都有嚟撐場，場面好熱鬧！<br><br>聽聞八公館幕後有4個老闆，除咗馬亞木同陳秉志有份投資，以及佔最大份股份嘅八公館執行董事歐滿棠之外，仲有一個不便透露身份嘅神秘人，朱太、黎永滔等好友就未有「玩」埋一份喇。<br><br>八公館主打中高檔海鮮同中菜，價位都幾親民，但用料都幾揼本，好似中式甜品燕窩蛋撻咁，總廚成哥話真係100%純官燕嚟㗎。講起成哥，總廚劉家成（成哥）可以話係鎮店之寶，佢喺利苑做咗15年先過檔，成哥同利苑關係依然要好，過咗檔不忘多謝舊舖陳老闆對佢嘅裁培，轉去八公館係因為發揮空間比較大。<br>李華華<br>mailto:LiWaWa@AppleDaily.com</p></body></html>