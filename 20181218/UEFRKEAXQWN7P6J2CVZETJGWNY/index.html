<html><header><meta charset="utf-8"><title>操盤手札記：經濟托底靠基建 - 割柑人</title></header><body><h1>操盤手札記：經濟托底靠基建 - 割柑人</h1><p>喺改革開放40周年大會舉行前夕，滬股升4點，港股跌6點。市場觀望氣氛濃厚，靜待大會翌日召開嘅中央經濟工作會議，以及美國聯儲局議息。無論中國抑或美國，經濟都走下坡。中美貨幣政策，都有機會放鬆。若然落空，咁今年嘅Santa Claus Rally就凍過水。<br><br>今年以嚟港股累跌13%，有冇仇報？上周恒指先後出現「島形底」、「島形頂」；本月以嚟更出現兩個「島形頂」、一個「島形底」。半個月出現七個裂口，非常罕見，反映市底脆弱，容易被人藉消息舞高弄低。<br><br>港股後市，短期或先行回補上周嘅上升裂口（25861至26013）。上升裂口一旦回補，即支持位失守而會再跌。近日大行齊聲唱淡明年經濟同股市，不明朗因素多，揸現金較穩陣。若想短炒搵食，則可吼近日轉強嘅板塊如鐵路基建，但要緊記止蝕戒條。<br><br>拉動中國經濟嘅三頭馬車——消費、投資、出口，喺中美貿易戰下，出口大受衝擊。出口動力減弱，投資勢成主力，基建投資料成經濟托底嘅手段。國統局日前公佈，1月至11月基建投資增長3.7%。喺撐經濟大前提下，交銀國際預計，明年將回升至10%左右。<br><br>基建三寶中，中鐵建（1186）同中鐵（390）主業係鐵路，中交建（1800）則係公路。當中，中鐵建係中國最大嘅鐵路建設商，亦係公路工程承包商之一。集團上月接連中標三洋鐵路三禹段、遵義市高鐵新城二期等項目，累計手頭合同係舊年營業收入近三倍。<br><br>基建股上周中炒起，中鐵建本周一繼續破頂，兼10天線升穿20天線，出現小黃金交叉。以現價11.06元計，預測市盈率不足7倍。過去兩年，中鐵建純利維持雙位數字增長，由於明年潛在新簽合同增長復蘇，以及未完成合同增長高過同業，不妨候低吸納。<br><br>割柑人<br>本欄逢周二刊出</p></body></html>