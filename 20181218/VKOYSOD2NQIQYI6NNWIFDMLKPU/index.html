<html><header><meta charset="utf-8"><title>讚向華強70大壽仲好後生鄭秀文叫開戲做賭神太</title></header><body><h1>讚向華強70大壽仲好後生<br>鄭秀文叫開戲做賭神太</h1><p>電影公司中國星老闆向華強前晚在灣仔一酒店舉行70大壽生日派對，到賀嘉賓包括劉嘉玲、邱淑貞和二女沈日、李連杰、鄭秀文、關之琳及古天樂等。最難得是正在紅館舉行演唱會的劉德華，一完騷後即趕去跟向華強、向太切壽桃，更上台獻唱，劉嘉玲走到台邊獻花，十分開心。</p><p>當自己50歲</p><p>向華強談到生日願望時表示：「我當𠵱家係50歲，好健康地活多20歲，呢個係最低嘅要求。」向太陳嵐甜蜜地附和：「我90，你99，大家一齊走！」問到向太送了甚麼禮物？向太指這個生日派對由她一手籌備，向華強即說：「梗係感動啦！」向太表示二人一起38年，希望有60年，向華強表示屆時再搞大派對，他笑說：「可能到時行路唔方便，咁希望40年再搞一次大party，等到佢90歲，我哋可以行得、食得、玩得。」問到向佐對爸爸有甚麼表示？他說：「準備唱一首梵文歌，同埋黑澤明畫嘅畫，梵文係最大嘅祝福。」</p><p>捐錢當賀禮</p><p>鄭秀文表示應主人家要求沒有送禮：「人到，向華強已經好開心，祝佢70歲有心有力，開拍多啲電影，其實向華強完全唔似70歲。」在旁的張家輝指向華強閒時會練氣功，鄭秀文說：「咁好成功喎，最重要係健康，生活快樂已經足夠。」張家輝透露都有做善事作賀禮，鄭秀文指：「𠵱家興咁樣，好似華仔開演唱會，都好少送花，做善事會有意義，我嚟緊都開演唱會，我都叫朋友唔好送花，我寧願吹多啲氣球整熱氣氛。」她半開玩笑提議向華強開拍《向華強傳》或者《龍五傳》，更提議向佐做龍五、張家輝做賭神、自己做賭神太太。</p><p>另外，曾志偉受訪時直言前晚的派對厲害過台慶，他說：「一定勁過台慶啦，好開心，今日大家一齊聚吓。」他更笑言會不醉無歸。<br>採訪：黃曉妍<br>攝影：陳俊強</p></body></html>