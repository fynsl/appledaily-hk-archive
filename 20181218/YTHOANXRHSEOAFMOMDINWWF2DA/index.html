<html><header><meta charset="utf-8"><title>科技發達貧富不均 - 左丁山</title></header><body><h1>科技發達貧富不均 - 左丁山</h1><p>去睇眼科覆診，照例等足兩個鐘頭以上，想唔睇手機新聞都難以消磨時間。喺香港睇病，無論大富小康，係「機會成本」昂貴之事情，再加埋醫藥費診金，更加肉痛。<br><br>睇到金融時報（12月11日）一段新聞，都幾有趣，就係講以色列高科技產業愈發達，貧富愈發不均，大部份人更加怨氣重。以色列人即是絕大部份係猶太人，猶太人素來頭腦精明，IQ過人，對研究理論及科技，絕對唔會輸蝕，故此以色列處於天氣乾旱，但近沙漠地段居然有農業產品、花，出口到歐洲，唔到你唔服。潮流興IT，矽谷稱霸天下喎，以色列有樣學樣，急起直追，吸引大量世界資金投資，當年董特首去視察，返嚟就搞出一個數碼港，時維1998-1999年間。但近二十年來，香港科技產業對GDP有何貢獻呢？左丁山都唔記得。金融時報就話1995年，以色列GDP之中，科技業佔6%，至2017年，呢個比例已經增加一倍至12%，增速可謂驚人。<br><br>於是大城市台拉維夫城市面貌有大轉變，新型住宅大樓不斷出現，每單位售價高達一百萬美元或以上，而以色列全國工資平均數係每月2800美元，邊個住得起呢啲新豪宅？咪係IT新貴、科技工程師、新創業成功嘅年輕人囉，呢類人平均月薪係一萬美元，比普通人多三倍半，已成為以色列天之驕子。<br><br>不過呢類人始終係人口嘅少數，又因為拆舊樓興建新型豪宅，不少傳統手工藝小店、老店紛紛執笠（呢樣嘢香港見得多），令傳統人士大為不滿，讀文學社會科學嘅畢業生更是失落，一間老舖老闆話形勢比人強，於是趁好價賣掉老舖，攞番一筆供兒子入大學，讀邊科呢？估中冇獎，就係讀工程科目吖嘛，仲去讀歷史文學咩！<br><br>投資銀行界從業員收入豐厚，倫敦、紐約更甚，故此紐倫港三地都係財富分佈不均嘅地方，美國矽谷嘅貧富不均更誇張，搞到三藩市居民向接載Google員工返工嘅巴士擲石。香港現在大搞IT科創，隔籬深圳已成為中國最新科技工業城市，經濟動力會帶動香港科創業與深圳合流。科學園現在有一萬二千人返工，將來如果成功，金融加科技會令到香港更加貧富不均，隨時會引發法國式黃背心危機，林鄭特首咁醒目，唔該猛講科創之餘，諗多一步。</p></body></html>