<html><header><meta charset="utf-8"><title>【馮仁昭四圍超】小齊受累鈕承澤案冇戲拍冇工作</title></header><body><h1>【馮仁昭四圍超】小齊受累鈕承澤案<br>冇戲拍冇工作</h1><p>任賢齊同謝安琪噚日到尖沙嘴出席慈善活動同小朋友玩遊戲，小齊早前為拍台灣導演鈕承澤電影《跑馬》增磅超過50磅，但早前鬧出導演涉性侵，導致劇組要暫時停工。噚日見小齊身形消瘦，佢話已減咗17公斤（約37磅）。</p><p>「要保護個女仔」</p><p>小齊話有傳訊息畀導演鈕承澤，但唔清楚件事，唔知可以講乜，對於鈕承澤為人，小齊就避談，又話傳訊息畀對方都冇覆。小齊話：「中間我去咗training，冇停留喺劇組，發生件事時我都唔喺劇組，亦無謂追問，要保護個女仔，太多人追訪佢會造成影響。」小齊又多次表示唔能夠講述關於電影太多細節。問到仲使唔使保持肥仔身形？小齊話：「我都有操，因為肥咗好辛苦，自己成年都冇工作，年底會喺合肥做跨年騷。」問佢會唔會接新工作？小齊話公司都要運作，所以睇情況決定，一路做一路傾，邊做邊等。</p><p>Kay指張繼聰冇事</p><p>對於hmv清盤，啱啱出完碟嘅謝安琪（Kay）話：「唱片業艱難已經唔係今時今日，所以仍然好努力去做音樂同創作係值得尊敬，希望做一啲嘢令到本地樂迷能夠再支持唱片。」老公張繼聰為蕭定一旗下藝人，有冇受影響？Kay話：「佢係電影部份，唔係直接有關連。」」<br>撰文：馮仁昭</p></body></html>