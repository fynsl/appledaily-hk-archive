<html><header><meta charset="utf-8"><title>智取大市：港股護城河關鍵 - 晉佳</title></header><body><h1>智取大市：港股護城河關鍵 - 晉佳</h1><p>過埋2018年業績期，相信恒指賬面值會升至22000點左右，最老土、最簡單、最粗疏地用市賬率去睇，以恒指26000點計，市賬率係1.2倍，以國際市場水平計，係相當低。不過，近年嚟恒指市賬率高極都不能接近2倍，最低，大概係2016年2月嘅跌穿1倍水平，低於1倍只維持三兩日。<br><br>恒指市賬率長期低迷嘅原因，第一，市場防備樓價下跌。恒指倚賴資產價格程度大，有地產股、收租股、內房股呢類重資產藍籌，目前中港樓價高企，市場對於樓價下跌轉化為上市公司賬面值萎縮嘅風險，有一定防範。當上市公司賬面值下跌，喺股價不變之下，市賬率一樣會上升，估值變貴。<br><br>第二，投資者price in咗資產質素差、資產賬目有水份。恒指之中，內銀股比重高，資產質素實在不用多說。<br><br>恒指成份股收租股多過地產股，又有本地銀行股等等勢力，有平均基本賺錢能力，除非樓價有大跌迹象同風險，否則目前能夠用低於120蚊去買藍籌100蚊資產，絕對唔貴。即使回顧日本90年代泡沫爆破後，都只有兩段時期日經平均指數市賬率略低過1倍。港股估值有否護城河？中港資產價格因素相當重要。<br><br><br>晉佳<br> http://fb.com/advanceguy1 <br>本欄逢周一、三、五刊出<br></p></body></html>