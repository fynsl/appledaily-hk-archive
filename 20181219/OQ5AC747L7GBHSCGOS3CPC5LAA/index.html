<html><header><meta charset="utf-8"><title>西環集中營：特首與鄭若驊扯貓尾？ - 季陶</title></header><body><h1>西環集中營：特首與鄭若驊扯貓尾？ - 季陶</h1><p>律政司不檢控前特首梁振英一事越搞越大，除了民主派外，越來越多法律界人士、甚至親建制中人也要求律政司司長鄭若驊出來解釋，而特首林鄭月娥、行會召集人陳智思也認為有需要的話，鄭可以出來交代。有民主派人士稱，相對建制派一力反對立會傳召鄭若驊，林鄭似乎相對開明，但他認為林鄭大有可能與鄭扯貓尾，「林鄭只係搞場戲出嚟，等鄭若驊食死貓、建制派做儍仔，自己就全身而退」。</p><p>懶理建制派做儍仔</p><p>該民主派人士曾與不少親建制中人交流對今次事件看法，「個個親建制人士都話，打死唔信林鄭冇插手，包括幾時公佈、政府點回應」，特別是林鄭作為特首，「鄭若驊幾時休假，佢一定知，甚至可『提示』鄭要放假避一避」。因此親建制中人相信，由有關決定在立會休會後、聖誕及元旦假前公佈，而鄭又「剛巧」休假，連立會司法事務委員會也不出席，「根本一早安排好，等鄭若驊俾人鬧一輪，林鄭又扮開明話唔反對鄭交代，等自己置身事外，鄭若驊代佢食呢隻死貓」。<br><br>至於建制派一力反對鄭若驊交代，但林鄭及政府又擺出不介意態度，令建制派成為醜人，也令人覺得政府、建制在今次事件似欠溝通，該民主派笑言林鄭一向抱建制派必定為她所用的心態，「特別係習近平撐佢，使乜同建制交代佢點做？就算建制派今次做儍仔，日後佢哋可以唔撐林鄭咩？」<br><br>季陶<br>周一、三、五刊出</p></body></html>