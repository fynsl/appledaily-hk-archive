<html><header><meta charset="utf-8"><title>隔牆有耳：羅致光自爆密會蔡伯勵相約天台窺探天機 - 李八方</title></header><body><h1>隔牆有耳：羅致光自爆密會蔡伯勵<br>相約天台窺探天機 - 李八方</h1><p>有神童局長之稱嘅勞工及福利局局長羅致光（CK），向來以科學為本，數據先行，但原來對風水命理都有研究。CK噚日同傳媒茶敍，講開原址重建展亮技能中心，自爆早年觀塘展開重建計劃時，曾應市建局邀請，跟已故堪輿大師蔡伯勵上去apm頂樓睇整個重建佈局。但天機不可洩漏，究竟蔡伯勵點睇觀塘重建，羅居士話不能引述。<br><br>既然講開風水，八方就好奇，耗資5,000萬元興建、爭議甚大嘅觀塘音樂噴泉，未見水，先散財，能否收聚財之效，CK就話唔可以咁睇，但亦有依據，因為音樂噴泉所處位置，正當太陽西斜處，當陽光接觸水後會釋放負離子，「個環境就會令人好舒服」。</p><p>自稱細細個已識睇掌相</p><p>學者出身，CK話其實風水同科學都有關，例如好多祠堂都面向西方，門前通常都有水池，原理一樣，當陽光接觸水，釋放負離子，便可減低陽光侵蝕祠堂的木建築；而門後就是天井，常作生火之用，天井後面係正廳，最後就係擺放祖先靈位，整個佈局正配合五行學說，即金生水、水生木、木生火、火生土、土生金，相生相剋。<br><br>CK同八方講，自幼已經識睇掌相，40歲起去學《易經》，對風水命理一直都有研究，前立法會主席曾鈺成長孫個名，都係出自佢手筆。佢仲自爆喺office放咗個羅庚，究竟政總office風水好唔好？羅居士就話冇睇過，仲補一句，「使乜用羅庚睇」，果然係IQ 160。<br><br>李八方</p></body></html>