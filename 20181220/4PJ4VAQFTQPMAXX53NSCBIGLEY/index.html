<html><header><meta charset="utf-8"><title>艾阿恩爆冷踢走河床入決賽</title></header><body><h1>艾阿恩爆冷踢走河床入決賽</h1><p>世冠盃準決賽星期二晚爆出驚天大冷門，東道主阿聯酋球隊艾阿恩喺法定時間賽和阿根廷球隊河床2:2，兩隊加時後仍然不分勝負，最終艾阿恩互射12碼贏5:4，總比數贏7:6晉級決賽，將會同鹿島鹿角或皇家馬德里爭冠軍。</p><p>出爐自由盃冠軍河床今場開波僅三分鐘即失守，俾主隊用角球戰術，由瑞典前鋒馬古斯貝治喺前柱攻入。落後嘅河床喺11分鐘，由山度士波里喺混戰中射入空門追平。呢位哥倫比亞射手喺五分鐘後再有進賬，佢接應隊友直線傳前，喺小禁區右邊窄位射遠柱得手，河床完半場反超前2:1。<br><br>換邊後，艾阿恩喺51分鐘靠巴西前鋒卡奧射成2:2。兩隊之後再冇入波，要以互射12碼分勝負。兩隊喺首四輪全數射入，但幫河床主射第五輪嘅安素佩雷斯宴客，艾阿恩中場耶斯林隨後射入奠定勝局嘅12碼，幫艾阿恩爆大冷淘汰河床，躋身世冠盃決賽。</p></body></html>