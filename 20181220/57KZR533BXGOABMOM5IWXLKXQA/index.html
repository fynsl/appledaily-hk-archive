<html><header><meta charset="utf-8"><title>【馮仁昭四圍超】阿嬌今擺酒賴弘國前妻贈興</title></header><body><h1>【馮仁昭四圍超】阿嬌今擺酒<br>賴弘國前妻贈興</h1><p>現年37歲嘅鍾欣潼（阿嬌）正式榮升賴太，前日喺尖沙嘴同台灣「醫界王陽明」賴弘國註冊結婚，今日喺西九大排筵席宴請親友。正當婚禮進行如火如荼，賴弘國前妻、有「華航林依晨」之稱嘅趙筱葳（Ivy）就喺社交網發功贈興，留言同自己打氣︰「別忘了自己多有魅力。」酸味十足！<br><br>阿嬌係賴弘國第二任妻子，前年10月，賴弘國同「華航林依晨」Ivy結束半年婚姻，冇耐就同阿嬌拍拖。自從阿嬌同賴弘國戀情曝光後，Ivy不時喺社交網發文暗寸前度，前日阿嬌同賴弘國喺香港註冊，又再刺激Ivy神經。同日Ivy喺社交網貼機場相兼留言：「飛呀飛呀小飛俠……跟大家分享Robert Capa的名言——像螞蟻一樣工作，像蝴蝶一樣生活。不管你現在是螞蟻還是蝴蝶，記得努力扮演當下，更別忘了自己多有魅力。」   <br><br>其實，作為網紅嘅Ivy多次喺網上發功。其中，阿嬌2月開記者會宣佈婚訊，翌日佢就發文話︰「幸福會循環，悲傷也會循環」、「現在的她更痛」暗寸前度與阿嬌。5月，阿嬌同賴弘國喺洛杉磯舉行婚禮，Ivy就留言︰「甚麼是真甚麼是假？哪些是浮雲哪些是永恒？」含沙射影。</p><p>阿Sa開心見證註冊</p><p>至於阿嬌好姊妹蔡卓妍（阿Sa）同老闆楊受成噚日出席電影《神探大戰》煞科宴時，講到見證阿嬌註冊，阿Sa話：「美國嗰次好激動，噚日就冷靜啲，好開心。」楊受成就話︰「最好嫁啦，呢個年紀搵到啱就嫁，女大不中留，個個都合作十幾年，對公司好大貢獻。」<br>撰文：馮仁昭</p></body></html>