<html><header><meta charset="utf-8"><title>馬時亨金句 - 左丁山</title></header><body><h1>馬時亨金句 - 左丁山</h1><p>港鐵主席馬時亨出席沙中綫調查委員會，講到特首林鄭月娥好嬲港鐵公司提交報告內容失準，點名要求五名要員辭職，包括行政總裁梁國權在內。純講管理權力，特區特首冇權將港鐵要員炒魷嘅，但港鐵嘅大股東係政府，港鐵董事會內又有幾位高官，林鄭特首要發威嘅話，港鐵董事會那敢不從？好快就根據正式程序開會一致通過，即時解僱之，香港仍有人治色彩也。於是四位高層自動請辭，叫做有啲體面，估唔到馬主席公開爆料，以後人人記住梁國權、黃唯銘、李子文、黃智聰、Aidan Rooney（胡宏利）係被辭職嘅。<br><br>上述只是馬主席爆料啫，馬主席之最好聽之金句就係：「我做過六年局長，我估政府能夠容忍無能力嘅人，但佢哋唔能夠容忍唔準確嘅報告。」嘩嘩嘩，馬局長真係夠率直，夠坦白，唔怪得政府內有不少尸位素餐，只識做人肉錄音機之人可以佔領高位。小G要求左丁山講解馬時亨所說之要義，於是為呢位後生上一課。<br><br>馬主席即係講，你做部下，無能力冇乜緊要，政府內多的是，但最緊要識寫字，識字就懂得寫報告，報告第一要義就是內容資料準確，數據無差錯，合乎事實。至於如何解釋數字數據，寫幾項畀上司參考就得，上司自會識得隨機應變，視乎記者所問，講甚麼理由都得，帶記者遊花園係高層必懂伎倆，因為數字不能錯，意見則人人不同，吹牛各有理由吖嘛。最撞火嘅係，你寫報告連數字數據時間都有疏漏，等上司面對傳媒、議員時，畀人斷正，難以反駁，咁鬼冇面，唔嬲死寫報告之人就係假嘅。故此做官也好，做大公司職員也好，必定要識寫報告，數字數據時序三樣嘢絕對不能錯。否則必然「燉冬菇」，唔炒魷都一世難升級。小G話明白晒，但仲要問多句：「我識寫報告，但唔識執行做嘢，咁又點」。唔識執行，屬人民內部矛盾，上司自會安排一個有經驗識做事嘅人去執行，你唔識做可以排隊尾等升級，但唔識寫報告令上司出洋相，就冇得留低！馬時亨讀港大時冇乜上課，鎮日在新法書院教書賺錢交學費及生活費，街頭智慧爆燈，73年畢業之後，又在銀行界、證券界、商界、官場任高職40餘年，工作及人生經驗豐富到極，佢呢句金句，所有新畢業生，新AO都必須記到熟。在馬場包廂見到馬主席之港大同班同學，佢話馬同學醒目過人，有人問馬主席再做局長好唔好，馬先生答：「我壞咗腦就會應承！」真明白人也！</p></body></html>