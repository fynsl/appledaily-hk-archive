<html><header><meta charset="utf-8"><title>爆相爆片：口吐白沫亡長洲五狗疑遭毒殺</title></header><body><h1>爆相爆片：口吐白沫亡<br>長洲五狗疑遭毒殺</h1><p>長洲又有懷疑毒狗事件，點解要加害無辜嘅動物呢？噚日朝早9點幾，有人發現長洲五隻流浪狗伏屍喺東堤新村同北帝廟附近，有啲狗甚至嘔白泡，眼角滲血，死狀悽慘。警察接報到場調查，將案暫列殘酷對待動物，暫時未拉到人。狗隻屍體之後由愛護動物協會人員帶走檢驗。<br><br>有網民將長洲「屍橫遍野」嘅狗屍相擺上網，形容「一晚之間整個山頭全部狗隻無端死晒……四處狗屍，保守估計成個山頭無一倖免」。據講，長洲東灣石灘同北帝廟一帶平日都有好多流浪狗流連，唔知係唔係近日狗吠聲越嚟越嚴重，滋擾到人惹起不滿，懷疑有人喺流浪狗出沒嘅地方偷偷地擺低「綠色啫喱」毒殺狗隻。消息話嗰啲「綠色啫喱」好可能係老鼠藥，狗唔小心食咗之後會喪失凝血功能而內出血致死。</p></body></html>