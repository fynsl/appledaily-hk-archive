<html><header><meta charset="utf-8"><title>史達寧學派路笠射12碼飛機紅軍迷最期待畫面</title></header><body><h1>史達寧學派路笠射12碼飛機<br>紅軍迷最期待畫面</h1><p>英國球壇喺星期二最轟動嘅新聞，梗係曼聯炒摩佬喇，佢哋嘅同市宿敵曼城就有正經事要辦，同日出戰咗英聯盃八強。藍月作客李斯特城法定時間踢成1:1，結果互射12碼贏3:1晉級準決賽。賽果唔算令人意外，但12碼過程中，一向射術不精嘅史達寧竟然主動獻醜，打算學派路瀟灑笠射12碼點知炒高，隨即俾前利物浦球員、李城門將丹尼禾特當面恥笑，一眾利迷當堂非常高興，直頭要高路普簽禾特返紅軍！</p><p>曼城門將撲兩球贏李城</p><p>今仗曼城有傷癒嘅奇雲迪布尼同阿古路擔正，17歲西班牙小將艾歷加西亞更首次為一隊上陣，開賽14分鐘迪布尼就喺禁區邊表演腳法，避過李城守將後射門破網，幫曼城半場領先一粒。不過皇權球場下半場雨勢越落越大，結果李城中場馬克艾拜頓喺73分鐘偷雞得手，兩隊90分鐘踢成1:1，要互射12碼分勝負。<br><br>頭輪李城嘅哈利馬古尼同曼城嘅根度簡都射入，第二輪李城死球專家基斯甸富治斯「飛機」，曼城就派出一向自信爆棚嘅史達寧主射，點知呢位前紅軍球員竟然選擇笠射，結果將個波踢到鬼死咁高越楣而過，曾經同史達寧喺紅軍做過三年隊友嘅李城門將禾特隨即瘋狂恥笑，而呢一幕亦俾唔少利迷「Cap圖」，有人話呢一笑可以成為年度最佳圖片，有人就話禾特「一日紅軍一世紅軍」，成功向「二五仔」史達寧出氣，甚至呼籲高路普簽番禾特㖭！</p><p>夏神細佬同樣笠射飛機</p><p>雖然利迷沉醉喺史達寧出醜一幕，但李城始終都係唔爭氣，之後兩球12碼都俾曼城20歲嘅科索沃門將艾利真歷梅歷治救出，最終曼城總比數都係贏4:2晉級。值得一提嘅係，夏神細佬杜根夏薩特喺同日德甲代表幕遜加柏嗰陣，同樣笠射12碼炒粉，所以話與其獻醜不如藏拙啦！</p></body></html>