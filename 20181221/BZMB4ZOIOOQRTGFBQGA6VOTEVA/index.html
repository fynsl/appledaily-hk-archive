<html><header><meta charset="utf-8"><title>【馮仁昭四圍超】千嬅世巡　賭夫妻感情</title></header><body><h1>【馮仁昭四圍超】千嬅世巡　賭夫妻感情</h1><p>【北京直擊】楊千嬅噚日喺北京為明年嘅「My Beautiful Live世界巡迴演唱會」舉行記者會，獲劉德華、張學友、郭富城、古天樂、鄭秀文同余文樂等好友拍片支持，大會又安排兩位內地歌迷上台同千嬅互動。巡迴演唱會第一站明年3月喺廣州舉行，仲會喺內地其他地方演出，之後會去澳紐、美加同倫敦等地，千嬅話最希望尾站返香港舉行。</p><p>「估唔到佢放喺心」</p><p>千嬅喺今年3月同東亞娛樂約滿，佢話將會同老公丁子高自立門戶，自組經理人公司，所以喺記者會上，千嬅同老公丁子高開設嘅「正向娛樂」進行簽約儀式，成為旗下藝人，實行夫妻檔舉行巡演，千嬅笑住話好似喺台上再次證婚，今次之所以同老公合作，竟然係因為BIGBANG，千嬅話：「嗰陣我哋去咗韓國睇BIGBANG演唱會，睇到啲歌迷好熱情，成個騷氣氛好好，我同老公講，我諗呢世都唔會有呢啲機會，點知佢蹺埋雙手好cool講話個騷都未開始，估唔到佢一直將呢番說話放喺心，真係幫我實現到！」<br><br>千嬅仲話：「我冇諗過老公會將我講過嘅嘢放喺心，真係好多謝佢，我都諗有生之年做到巡迴演唱會，將來我唔喺度，個仔都可以睇番。不過我冇諗過有呢個機會，已經結咗婚，有小朋友就要對佢哋負責任，所以真係好多謝屋企人總動員幫手，我都有同個仔講，佢都明㗎喇！」至於同老公夫妻檔工作，千嬅話：「其實都有啲冒險㗎，始終𠵱家有兩個身份，佢繼續要忙自己公關公司，所以都好辛苦。」<br><br>撰文：馮仁昭</p></body></html>