<html><header><meta charset="utf-8"><title>隔牆有耳：白鴿黨搞國際事務委員會　卿姐揸弗 - 李八方</title></header><body><h1>隔牆有耳：白鴿黨搞國際事務委員會　卿姐揸弗 - 李八方</h1><p>近日中美貿易戰打到如火如荼，唔少議員都趁機外訪同外國講吓香港形勢，順便做游說工作。民主黨今年換屆選舉後，就決定成立國際事務委員會，顧名思義就係要搞國際關係，仲安排咗前主席劉慧卿出山做主席，前議員單仲偕做副主席。卿姐噚日同傳媒茶敍，就話上任第一件事就係要督促民主黨啲fb post 同網頁要雙語，否則外國人睇唔明就會「笑死人」。</p><p>笑稱被通知</p><p>民主黨副主席尹兆堅話，𠵱家該黨喺國際事務嘅組織較為零散，唔同議員會就個別議題約見外國領事，希望成立新委員會可以作出整合，亦向外國如實反映香港形勢。卿姐就話一直有見唔同外國領事，亦有去聯合國唔同公聽會，相信民主黨有一個官方架構，外國政界會更樂意聯絡同溝通。佢又話，今次民主黨係先成立委員會，先至通知佢要出山做主席，完全都冇知會佢，笑稱要同紀律委員會投訴。<br><br>民主黨最近經歷嚴重退黨潮，卿姐又拎番金句出嚟，強調「政治係講實力」，唔認同前綫併咗入民主黨後有人被排斥，「一合併蔡耀昌就做副主席，之後李永成做秘書長，柯耀林又做部長」，指民主黨比前綫人多，若然要排斥他們根本唔可以做到重要職位。</p></body></html>