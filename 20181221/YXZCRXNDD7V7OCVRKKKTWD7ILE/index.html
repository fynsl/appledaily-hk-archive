<html><header><meta charset="utf-8"><title>智取大市：樓市鬆綁意義大 - 晉佳</title></header><body><h1>智取大市：樓市鬆綁意義大 - 晉佳</h1><p>美股近排跌到反艇，A股都有準備碌落山之勢。近排避險股接連破頂，繼而醫藥、教育股破底跌。美國加息後，輪到周期股掟貨。熊市當中，避險股逆市跑贏一段時間後，多數都係整體大市唔理避唔避險一齊跌，以下跌動力嚟睇，月線圖保歷加通道下軸約24300點不會是底，但留意，歷史上恒指跌低到偏離下軸係中線撈底好時機。<br><br>上期先以估值去講港股，除非樓價大跌，恒指護城河係市賬率1倍，即估計明年3月業績期後大約22000點。<br><br>問題係，樓市爆唔爆。凱滙平啲搶餐飽，香港樓市準買家信心未磨滅。至於大陸，近排聽返內地業界人士都形容係差，但未至於爆煲。喺呢個時候，山東菏澤取消限售，然後到廣洲、珠海，個個市政府住建局唔係派定心丸刺激市場信心，而係耍手擰頭話唔係鬆綁，驚死啲人太有信心又去盲搶樓咁。似乎暫時可以假設樓市未咁快爆煲。<br><br>睇返對上一次內地樓市調控鬆綁，就係2014年4月南寧成為全國首個鬆綁城市，之後發生乜事？上證指數同月試完2000點鐵底，橫行唔夠3個月，再由7月起步，升到2015年港股大時代嗰期5000點樓上！係過去10年A股唯一大炒特炒嘅時間。今次又點，至少呢個訊號有一定意義吧。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>