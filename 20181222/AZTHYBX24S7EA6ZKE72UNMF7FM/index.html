<html><header><meta charset="utf-8"><title>由荃灣到中環 - 左丁山</title></header><body><h1>由荃灣到中環 - 左丁山</h1><p>1974年8月，左丁山自泰國讀完碩士參加畢業禮後回港，碰上石油危機及股市空前災劫，恒指由七三年的千七點跌至七四年年尾的一百五十點，市面愁雲慘霧，經濟頹敗，左丁山借打字機寫信求職（其實唔識打字，只係識南帝一陽指功夫）！打咗七十封信，只得兩封有回音，一間公司係捷和鋁廠，一間係海陸航運（Sealand），好似都係在青衣島，當時從旺角去青衣島見工，交通不便，搵咗好耐先至搵到，只是見咗一次就收到拒絕信。到十月初，好徬徨，老頭子唔出聲都知道佢十分失望，個仔好好地辭咗一份月薪二千元嘅高薪職位，走去泰國讀碩士，返嚟變成冇得撈嘞，老父唔失望就假。點知無心插柳柳成蔭，一日打開南華早報搵食版，見到中環於仁行一間公司請trainee，中環喎，急急申請，點知一見工就叫下星期返工，但唔係返中環於仁行咁巴閉，而係去公司下面一間荃灣工廠，日日有廠巴接返工放工，包一餐午飯，於是朝朝買個菠蘿包就上廠車到荃灣返工，心諗馬死落地行，一於騎牛搵馬（三十年後就知道年輕人思想不成熟，大錯特錯，可恨當年冇mentor指點）。間工廠叫做「中國染廠」，隔籬不遠就係大名鼎鼎嘅南海紗廠，大老闆唐炳源係新亞書院校董會主席，染廠對面就係南豐紗廠，有四五六廠，好多紗廠工人返工，那時候係香港紡織業黃金時代，股市大跌，與工業實業無關。<br><br>在染廠工作，原來要日日聞住啲氯氣Chlorine，十分刺鼻，左丁山對此好敏感，返工第二個星期開始咳個不停，係人見到都怕，在工廠行嚟行去學嘢，發覺保安員多是逃港難民，內有前國民政府軍人，十分反共，但同時有年輕工程師係留美學生，偷偷地在天台向一啲工人講授馬克思主義，情況幾複雜，左丁山主修經濟，唔信馬克思，與工程師辯論後發覺辯論無意義，因為成日咳，於是走為上着，到年尾收到銀行信講：「上次拒絕你，現在西營盤鹹魚欄分行有一空缺，你做唔做？」為之大喜過望，立即應承，聞鹹魚好過聞氯氣啦，於是如此這般就成為後來嘅賓架，以為自己好醒。三十年後碰番一啲荃灣紡織界出身嘅同學朋友，佢哋個個在工廠打工十年八年之後就辭職創業，自己開山寨廠，率之發達。現在可以年年捐錢畀母校。佢哋取笑左丁山老襯唔在荃灣捱多幾年，貪圖中環着西裝返工之虛榮，抵冇得發達，左丁山唯有苦笑。</p></body></html>