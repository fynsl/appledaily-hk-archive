<html><header><meta charset="utf-8"><title>客人擔心　旅行社：港航近月狂谷套票</title></header><body><h1>客人擔心　旅行社：港航近月狂谷套票</h1><p>【本報訊】港航危機加深，運輸及房屋局和空運牌照局昨晚也相繼發新聞稿指，已要求港航交代財政狀況，會繼續留意事件發展及採取適當跟進行動。有旅行社代理表示，近日多了客人查詢港航情況，「心態上都係驚」；也有代理指，近月港航促銷套票較往年多，暫難評估背後原因。</p><p>「買咗就冇得退」</p><p>下周踏進聖誕節及元旦的旅遊旺季，明年2月初也是農曆新年，不少港人都會趁長假期外遊。惟近日爆出港航疑陷財困，有旅行社代理表示，收到不少客人查詢港航情況，「自從有報道後，客人心態上都係驚，問會唔會唔飛，（航班）有冇問題」。該代理指，由於港航機位「出票期」很短，通常都即日出票，「買咗就冇得退，未買就會睇吓情況點」。<br><br>另一代理則留意到，自上月底起，港航推銷很多平價機票及套票，頻密程度都較往年多，如飛大阪只需600元、飛往溫哥華約3,000多元等，「促銷係較以往頻密，但係咪諗住撈番一筆呢，就好難證明」。他指，港航經常促銷機位，而上月底至本月中都未是旺季，加上對手國泰航空也推加優惠，未知是否港航增加促銷的原因。<br><br>東瀛遊執行董事禤國全表示，目前仍有客人預訂港航機票，農曆新年檔期的報團情況也沒受影響。他認為，港航是具規模的航空公司，今年生意也不錯，「暫時冇乜特別嘢發生」，坊間傳聞也難以評論，「如果真係唔好彩（結業），就努力面對，但相信唔會有事」。<br>■記者王家文</p></body></html>