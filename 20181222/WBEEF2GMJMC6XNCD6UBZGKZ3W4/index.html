<html><header><meta charset="utf-8"><title>80後花470萬買尚譽163呎劏房戶業主：起碼係自己地方</title></header><body><h1>80後花470萬買尚譽<br>163呎劏房戶業主：起碼係自己地方</h1><p>【周末專題】「納米樓」大行其道，80後陳先生今年5月以約470萬元買入恒地（012）北角尚譽一個163方呎劏房，他接受訪問坦言，社會出現共享空間，既然買不到樓的人會共享一個空間，那麼163方呎劏房總算是獨立空間、「起碼係自己地方」，單位將用作投資收租，把劏房視為未來換樓踏腳石。<br>記者：陳家雄<br>攝影：何耀勤</p><p>與家人居住的陳先生表示，買樓當儲錢，心儀地區包括北角、大角嘴及紅磡，一定揀多人租的地方，儲錢當然儲在一些有價值的地區。他參觀過鰂魚涌君豪峰，因為對正「大酒店」，所以不喜歡。再參觀北角君譽峰，周圍有高樓大廈，估計單位景觀被遮擋，故沒有買入，他最後選擇了尚譽。</p><p> 「點都要有獨立空間」</p><p>陳先生斥資約470萬元買入實用163方呎劏房，他表示：「社會出現共享空間，買唔到樓嘅人會共享埋一齊，住一間大房。但自己就唔想，點都要有一個獨立嘅空間，起碼係自己地方囉！」<br><br>他續稱：「現時買嘅單位，細就梗係細㗎啦。租唔出，自己可以入去住，百零呎都無問題，自己一個人，但如果有伴侶，咁梗係住唔過。再者，我點都要3年後先可以賣，3年後係點都好，我起碼叫儲咗一嚿錢，呢一層樓都叫供咗3年啦，我咪攞呢層樓去換一層大啲㗎囉。到時再諗換樓，舒服啲，大啲。每個人都想買大啲，買好啲㗎啦！二手都諗過，但太舊，又要花錢裝修。」<br><br>接受訪問當天，中美貿易戰尚未有暫時停火90日協議，正值樓市轉勢之際，他坦言：「後悔就無，預計過有機會冧。冧咗最壞嘅打算，我諗都供到。當然跌，梗係唔開心，但買樓唔係睇半年、一年、兩年，係3至5年嘅投資，3年同5年後係乜環境，無人知！我當係月供股票。」</p><p>叫租1.5萬  回報3.6%</p><p>他又指：「如果5月無買，現時仲夠唔夠膽入呢，其實未必夠膽。行咗第一步，再望一望係咩境況，我都想試一試，400幾萬話多唔多，話少唔少，所以想試吓囉！」目前他將劏房放租，每月叫租1.5萬元，扣除管理費，回報率約3.6%。代理表示，項目現有約27個單位放租，其中，163方呎單位尚未有租賃成交，同類單位普遍叫租1.5萬元。早前一個高層D室，實用167方呎，月租1.55萬元，呎租92.8元創項目新高。</p></body></html>