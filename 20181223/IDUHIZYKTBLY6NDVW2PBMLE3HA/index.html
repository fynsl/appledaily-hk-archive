<html><header><meta charset="utf-8"><title>陳煒賺多咗買樓馬國明老婆本抽獎</title></header><body><h1>陳煒賺多咗買樓<br>馬國明老婆本抽獎</h1><p>馬國明和陳煒憑劇集《宮心計2深宮計》在今年台慶頒獎禮中摘下最受歡迎電視男、女角色，兩人前晚在灣仔一間酒樓夾份搞慶功。《宮》劇演員謝雪心、李美慧、康華和陸詩韻等一早到場，馬國明女友黃心穎亦有出席，氣氛熱鬧。</p><p>隨時加碼</p><p>馬國明指煒哥跟食肆相熟，已取得優惠價，他識做地自掏腰包舉行現金抽獎，最希望由幕後人員抽到。問到準備多少現金抽獎？他說：「都好多吓，隨時可以加碼，𠵱家都有五位數字現金，希望大家開心，老婆本都拎埋出嚟，所以冇阿蕭（蕭正楠）咁快結婚。」<br><br>對於每年成為視帝大熱，但每次都落敗，可會失望？馬國明大方說：「入圍嘅人都係三分一得獎機會，台慶嗰日都回應咗好多，總之都冇失望。今次有獎都係超額完成，本身諗住係提名男配角，嗰晚得獎嚇一嚇，阿蕭話結婚又嚇一嚇，所以嚇到幾呆，自己有冇獎拎都係呆。拎獎係天時地利人和，就算冇獎拎都會參與，去戥人開心，全部都係朋友。」</p><p>不加片酬</p><p>煒哥全晚笑不攏嘴，滿場飛招呼賓客，她說：「都請咗屋企人、廣告商客戶，一齊食飯慶祝。」問到今年是否賺最多錢？她直認：「多咗廣告同活動係賺最多錢嘅一年，攞獎之後都接咗好多廣告，例如頭髮、珠寶。」她表示沒有加價，卻有頴撈。<br><br>對於有報道指煒哥看中觀塘的新樓盤，400多呎約售800餘萬，她說：「都未成事，去睇樓嗰日係星期六，點知星期日就係台慶頒獎禮，入唔切票，惟有趕下一期發售，睇番同一個屋苑，覺得呢個地點好方便，又近公司，係一個好好選擇，想買嚟自住，因為現時租緊樓。」可會是今年送給自己最大的禮物？煒哥說：「都未送到，等我再賺多啲先，通常第二期開售會貴過第一期，賺多啲錢先，都向住呢個目標進發，總之聖誕節都係要開工。」<br>採訪：卓寶花<br>攝影：沈健程</p></body></html>