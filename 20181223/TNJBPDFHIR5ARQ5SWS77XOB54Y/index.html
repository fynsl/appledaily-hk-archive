<html><header><meta charset="utf-8"><title>【娛樂人物】ERROR低成本偶像派</title></header><body><h1>【娛樂人物】ERROR低成本偶像派</h1><p>梁業（肥仔）、何啟華（阿Dee）、郭嘉駿（193）及吳保錡組成的「ERROR」，是由ViuTV選秀節目《全民造星》走出來的組合，他們自言走偶像派路線，自嘲冇方向、冇才華。四子雖然沒有同一節目捧出來的另一男團「MIRROR」的重資源配套，不過ERROR認為自由度更大，以低成本做事，更有刀仔鋸大樹的成功感。<br><br>真人騷選秀節目《全民造星》，在播出後精選出12人男團MIRROR，緊接有另一隊四人組合ERROR誕生，由肥仔領軍，成員有阿Dee、193及吳保錡，四子更踩住兄弟上，改編了MIRROR的歌曲《一秒間》，成為出道作品《404》。ERROR日前接受本報專訪，193提到自己早前曾自稱明星會跳舞，將嘗試闖入無綫見工的過程拍成惡搞片段。</p><p>自認舞出色</p><p>193透露幾年前考過藝訓班，對於在片中面懵懵，他說：「最初都有抗拒，要去人哋個台做啲咁黐線嘅事，之前都專登喺屋企對鏡練習，發覺自己對住塊鏡都接受唔到，咁就OK。」193笑言想了不少對白，如「我高過馬德鐘」、「樂小姐同玲姐叫我嚟見工」等，但臨場膽怯講不出，保錡說：「好好笑，佢對住人跳舞跳得興高采烈，保安俾佢搞到呆咗。」<br><br>ERROR強調行主流偶像派路線，193就語帶諷刺為MIRROR打氣：「希望佢哋可以跳出comfort zone耀眼光芒啦，加油呀呢班契弟。」之後他再自認跳舞出色：「人哋叫我『將軍澳陳偉霆』，唔係受唔起呀？我喺組合中走偶像路線，係樣貌擔當，可以硬撼姜濤。」</p><p>自由度好大</p><p>四子出道就有機會和監製花姐去日本拍攝旅遊節目，他們開心有自己節目，雖然不像MIRROR有強大幕後團隊撐腰，肥仔表示：「調轉睇，係我哋可以做自己鍾意做嘅嘢，好多天馬行空，唔犯法唔坐監就得，自由度好大。你諗番用咁低成本做到咁多事，更有成功感。」<br>撰文：卓寶花<br>攝影：沈健程</p></body></html>