<html><header><meta charset="utf-8"><title>怕喊傷聲影響工作王祖藍忍手冇抱B女</title></header><body><h1>怕喊傷聲影響工作<br>王祖藍忍手冇抱B女</h1><p>王祖藍與李亞男結婚三年，今年7月時宣佈造人成功，昨日趁冬至報喜。二人分別在社交平台宣佈囡囡Gabrielle已出世，祖藍在Ig留言：「個樣太似我，所以唔畀你睇！」成為新手爹哋的他，昨晚與鍾舒漫現身葵青為舞台劇演出，祖藍說：「囡囡喺今個月17號出嚟，𠵱家已經返咗屋企，太太係開刀生，因為要揀日子去就自己綵排，唔好意思，因為舞台劇影響咗個女嘅生日。」</p><p>餵哺母乳</p><p>囡囡出生時重7磅，祖藍透露英文名Gabrielle是太太改，意思是天上的天使，他表示太太入產房時陪伴在側：「太太係半身麻醉，好好笑，醫生播住張學友《每天愛你多一些》，邊聽住歌邊開刀，感覺好似同平時做水晶甲冇乜分別，成個過程只係十零分鐘，因為開刀關係，醫生都已經剪咗臍帶，我只係象徵式剪一下。」提到囡囡樣貌，祖藍表示囡囡肥嘟嘟又白淨，手指腳趾好長及對眼好似太太：「弊傢伙，個鼻同個嘴有啲似我，但女大十八變，我會祈禱佢越大越似媽咪。」<br><br>由於昨日起要做舞台劇，妻女交由外父外母照顧，祖藍說：「每日趕到返去，凌晨睇佢飲奶，係母乳餵哺。」</p><p>旅行獎勵</p><p>祖藍表示囡囡出世六日（即昨日）才敢抱：「驚自己一抱就忍唔住喊，會傷到把聲。結果今日抱眼濕濕，同亞男約好咗，做完個舞台劇會好好地喊一場。」問到如何獎勵太太？他說：「送一個坐月旅行畀太太，好多孕婦鍾意去日本，亞男冇食刺身成年，帶佢去大擦特擦。」問到太太是否已復原？他說：「都仲有啲痛，要食止痛藥，見到佢睇BB個開心樣，我就知冇揀錯老婆，一定係個好媽媽。」至於何時生多個？祖藍笑言：「起碼要等半年，因為開刀復原要耐啲，我都想快啲，我都老喇。」<br>採訪、攝影：曹家誠</p></body></html>