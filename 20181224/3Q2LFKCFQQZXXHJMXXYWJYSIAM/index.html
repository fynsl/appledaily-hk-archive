<html><header><meta charset="utf-8"><title>智取大市：美股大跌製造機會 - 晉佳</title></header><body><h1>智取大市：美股大跌製造機會 - 晉佳</h1><p>特朗普談論辭退鮑威爾、美伊局勢緊張、美國政府停擺，美股不明朗因素一下子湧現。此刻美股12月出現月線大陰燭，淡季都按捺不住掟貨，喺冇反彈、有好消息即出貨情況下，指數都每日以2%左右幅度大跌，被動基金形成嘅失序跌市終於出現。<br><br>連12月都大跌，市場當然憂慮1月會有更大型拋售潮，情況類似2008年金融海嘯嘅9、10月以及2011年歐債危機期間嘅9月跌市，唯一阻止呢種股市危機嘅，就係短期嚴重超賣。基金短線狂沽過後，嚴重超賣就自然要買貨。美國無暇對中國施壓，形成港股跌勢遠不及美股，但資金流總有一日拖累港股，靠攏避險股嘅下場，通常離不開集體下跌。<br><br>內地除咗樓市調控鬆綁外，年初至今MLF累積夠5萬億人仔，出年減稅降費可達1.5萬億人仔，較今年目標增加2,000億人仔，呢啲固然old news，但上周五中經會通稿字眼反映未來寬鬆力度不小。當然，資管新規等措施，加上假如美國盡收5,000億美元中國貨進口嘅25%關稅，會抵銷咗MLF同減稅降費嘅效益。利好因素不是冇，當市場盡反映利淡因素之時，繼續揀股準備機會來臨。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>