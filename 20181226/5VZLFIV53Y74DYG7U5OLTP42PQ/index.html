<html><header><meta charset="utf-8"><title>【運動人生】唔准跑禁碰撞　耆英足球健步回春</title></header><body><h1>【運動人生】唔准跑禁碰撞　耆英足球健步回春</h1><p>【運動人生】<br>「足球係我嘅朋友！」但人老咗，骨頭卜卜脆，難道要同老友絕交？2015年，香港中華基督教青年會（YMCA）由英國引入適合50歲以上或傷健康復者參加的「健步足球」（Walking Football）。walk喎，是的，唔准跑，齋行，要腳踏實地。</p><p>球場上50至70歲有男有女，帶球熱身、扭波、練習假動作。氣氛一片平靜。一開波，因為「不准雙腳離地」，大家紮住馬極速步行；嚴禁身體碰撞或者鏟波搶波，傳波必得快狠準。有人walk過龍踩入禁區，全體急煞吹罰，花生友歡呼落井下石捉住肇事者，氣氛勁歡樂。你以為這是小眾練習？但現在單是英國，已有近900個球會參與，全球17個國家在推行了。在香港，也由最初的16人，發展到今日200多人參與。他們幾乎每周都有不同組別的賽事，目標是代表香港參加2020年在英國舉行的首屆健步足球世界盃。</p><p>退休校長心律不整　球場重拾過去</p><p>健步足球以五人足球為基礎，每隊最多可派六名球員作賽。球場面積由16米×25米至35米×50米之間。頭號賽例當然是：不准跑！場內見大家一樣馳騁，但雙腳不能同時離地，甫士總係怪怪的，從小愛踢波的兆哥初時不習慣，笑着說：「我最跑得！初學時常被吹罰。有時用心口接球時跳起緩和衝力，一跳，又吹！」這是非接觸式的足球，嚴禁身體碰撞，確保大家安全。尼馬上身的插水球員，係唔係都碌地者不在此列。還有球不能踢高過頭或高過門楣（高1.2米至2米）；以及可以無限次換球員。入隊的，除了想重拾曾經「分手」的快樂，還有更多可能。<br><br>李啟光（李Sir，59歲退休校長），頂住大肚腩，中場休息飲暖水，踢波時總是笑笑口的。年輕時「從早到瞓覺，都喺球場過。我踢得好準，當時啲人叫我『射手』㗎！」十幾歲時加入少年軍，同胡國雄、鍾楚維一起練習。後來因課業繁忙，漸漸遠離球場，「過去真係操到有六嚿腹肌，一停就變成了一嚿腹肌，最肥時要着40碼嘅褲子。哈。」<br><br>原來在他40歲左右，身體出現問題，要割掉腹上的肌肉。摸摸大肚腩，「空的，像團空氣，軟身的。」加上有心律不整的健康問題，不能參與劇烈運動，「我都驚佢會爆。」能重回球場，他說：「好開心，在這裏一點點找回自己過去失去嘅感覺。」</p><p>繙譯老師失去老伴　踢波緩解悲傷</p><p>林兆（兆哥，69歲繙譯老師），高高瘦瘦，見他在場上「跑全場」，又假腳又扭波，戰意高昂，被吹罰出場仲「跺」地笑到碌地，青春無限。他是首批參加者，「我一直有踢波，最鍾意跑，只係波友買少見少。見到YMCA健步足球嘅報紙廣告就儲起，等着來參加。」那時他的太太剛患病，想過放棄這機會，留家多陪太太。他深呼吸一口氣說：「我們向來都互相扶持，但她知道我喜歡足球，我回來踢波她好開心。我想講畀佢知：我會好正常咁生活下去，希望她都會好正常咁支持下去。」每朝為太太煲好藥再趕去上課，成日遲到，好友阿文總是一個波省過去笑罵：「又遲到！」然後打鬧着一起踢球。那是他緩和悲傷、釋放壓力的出口。太太最後離世，隔兩天兆哥如常回去踢球，阿文回想起來竟眼泛淚光說：「那陣子他真的很憂鬱，我又不知怎幫他，就陪他踢波……係，到我哋呢個年紀，會更加珍惜身邊每一位親朋好友吧。」<br><br>「足球係我嘅朋友」，帶來的卻不只是朋友。周一練波後，成班波友總會拉大隊飲茶吹水，連酒樓都特地劃出一間房給他們「嘈飽佢」。每年暑假YMCA唞暑，室內球場不開放，波友們依舊相約到街場練波去，兆哥說：「keep住周一9點半開波，我哋叫太陽盃！頂住大太陽都要踢呀！」不過室外水泥地加上烈日當空，對他們來講受傷或中暑機會大增。<br><br>YMCA註冊社工甘光孝說，除了會所或私人party room式的室內五人足球場，香港能辦健步足球的室內球場不多。他們可以用手球場或五人足球場，但因沒有「健步足球」選項而難於申請。希望政府提供更多場地資源，讓更多人重拾青春興趣踢足球。<br></p><p>記者：陳慧敏　<br>攝影：伍慶泉、劉永發</p></body></html>