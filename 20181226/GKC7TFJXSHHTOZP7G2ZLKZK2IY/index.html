<html><header><meta charset="utf-8"><title>爆相爆片：俾九巴嚇親躁漢洩憤　亂揼路過車長</title></header><body><h1>爆相爆片：俾九巴嚇親<br>躁漢洩憤　亂揼路過車長</h1><p>平安夜原意希望大家可以和平相聚，但沙田一個中年男人懷疑穿越巴士站時，俾一架剛開車巴士嚇親，一時火遮眼企喺路中擋車，車長落車理論，雙方情緒激動爭持不下之際，中年漢突遷怒一個行過嘅車長對佢出拳揮打，無幾耐見到遇襲車長瞓喺地，警方到場拘捕中年漢。</p><p>疑似老婆：佢飲大咗</p><p>火爆阿叔60歲姓林，佢事後涉嫌「普通襲擊」被捕；無辜被打嘅九巴車長姓曾（40歲）。事發喺前晚平安夜9點幾，火爆阿叔喺沙田顯徑巴士總站落車後，穿越巴士站離開時，咁啱有架巴士開車，火爆阿叔受驚，繼而轉為憤怒，企定定喺馬路，阻擋巴士駛離巴士站。網上片段見到，火爆阿叔同一個中年婦同細路仔企喺巴士站馬路上，同大約四個車長對峙，相信係火爆阿叔太太嘅中年婦嘗試分隔雙方，指住一個車長話：「你打咗人喇，算喇算喇！」但車長情緒激動大喊一句「你撞我」，氣氛緊張。<br><br>火爆阿叔之後抱起細路仔返行人路，另一個車長咁啱行緊去休息室，阿叔忽然遷怒於佢，拳打車長嘅右肩頸位置，旁觀車長即大叫「報警」，火爆阿叔太太馬上推開佢。無耐見到疑似被打車長瞓喺地，中年婦亦上前睇傷勢，阿叔仲好好火繼續同車長拗。影片中婦人最後話：「（佢）飲大咗，算啦阿哥，幫吓手啦！」<br><br>九巴職員權益工會理事長李國華話，近年越來越多乘客當住車長面發洩，車長大多只能息事寧人，但如果涉及肢體衝突，車長就一定要報警。九巴發言人回應查詢時話，事件中車長嘅右額受傷，站長報警處理。</p><p>爆相爆片</p><p>#MeToo個個都要爆，但係唔一定要舉牌！只要你肯爆，無論好事、壞事、憤怒事，正嘢、衰嘢、古怪嘢，影低佢，《蘋果》幫你爆，更設爆相爆片大獎賞，除咗爆相畀$500、爆片送$1,000嘅基本獎賞外，仲會選出每周之星，每星期最高單日總點擊頭5名即刻科水$10,000，而每月15號至翌月14號期間獲得全月最高單日總點擊者，更可以成為每月盟主，額外獎賞$100,000，係$100,000！爆相爆片必須為本報獨家採用，一經刊登立即有獎！<br>爆相爆片WhatsApp：6383 6568</p><p>參加細則</p><p>1.爆相爆片必須由參加者拍攝。<br>2.若本報發現任何造假情況，將取消其參賽資格。<br>3.壹傳媒集團員工及親屬不可參加。<br>4.本報會保留採用爆相爆片與否和獎項分配的一切權利，如有任何爭議，以本報決定為準。</p></body></html>