<html><header><meta charset="utf-8"><title>【娛樂人物】睇透TVB山頭文化鄧英敏做凸小角色</title></header><body><h1>【娛樂人物】睇透TVB山頭文化<br>鄧英敏做凸小角色</h1><p>入行44年的鄧英敏是典型的五十後香港人，襟撈、襟捱愛打拼，更在公仔箱見盡世情。他日前接受《蘋果》專訪，直言山頭文化不可怕，皆因從不埋堆：「每間大公司都有山頭文化。」演盡小角色的他提到在娛圈的得失，更說：「如果100分滿分，我攞凸咗，有120分！」<br>撰文︰祖李<br>攝影︰沈健程</p><p>現年67歲的鄧英敏一生鍾情演藝圈，入行初期就加入《歡樂今宵》這條木人巷，成功練得十八般武藝，更成為金牌司儀。他日前與節目拍檔何國材（十一哥）一同接受《蘋果》專訪，自嘲平、靚、正，所以才能在行內屹立多年。<br><br>鄧英敏74年參加無綫藝員訓練班入行，同期同學還有周潤發、盧海鵬及羅冠蘭等，在無綫多年的他，拍過多部電視劇、也參與過不少綜藝節目。汪明荃年初在台慶頒獎禮，直斥無綫的山頭文化令人才流失、阻礙發展，鄧英敏直言：「每間大公司都有山頭文化，人性嚟<br>啫！」他也從不埋堆：「埋堆唔係長久辦法，萬一埋嗰個堆冧咗，咁點算！」</p><p>綠葉都要交戲</p><p>周星馳在電影《喜劇之王》中，最愛俄國著名戲劇家史坦尼斯拉夫斯基的著作《演員的自我修養》，鄧英敏也是一樣。飾演綠葉多年的他，在《衝上雲霄II》、《是咁的，法宮閣下》、《棟仁的時光》等劇集也甚為搶鏡，鄧英敏自言，雖然戲份不多，但每個角色都有發揮空間︰「唔好睇小嗰幾句對白，都要氣力、有戲，接口要得，就算鏡頭唔係影住我，我都會畀戲對手，要贏就贏呢啲！」談到在娛樂圈得失，他躊躇滿志︰「如果100分滿分，我攞凸咗，有120分，我讀書唔多，但喺呢行好多崗位都做到成績又開心。我成日叫太太提醒我，如果發現我喺台上老態龍鍾，就好退出嘞。」</p><p>無心插柳移民</p><p>香港97年回歸中國內地，不少港人移民外地，鄧英敏一家四口也在92年移民加拿大溫哥華，他形容當年只是無心插柳︰「好多人以為我喺嗰邊住咗好耐，其實只逗留兩、三星期，嗰邊節奏唔啱我，加上仔女喺香港讀國際學校讀得好好，咪留番喺香港囉。其實嗰次係陪朋友搞移民，去到俾人游說埋。更重要係佢只收我8,888蚊，好抵！嗰陣移民要畀十萬八萬㗎！」赴加拿大逗留期間，鄧英敏也有四出睇樓︰「嗰邊揀唔到心水樓，加上要搵到好嘅工作並唔易。我又唔捨得放低老婆、仔女做太空人。嗰陣公司畀我發揮到，司儀、唱歌、演員，連幕後都有。」<br><br>身為穩陣派的鄧英敏，當年賺到錢就投資磚頭，高峯期更有十個單位，可惜適逢97年金融風暴，險令他一鋪清袋。鄧英敏憶此這段往事仍心有餘悸︰「嗰陣單位有十個八個，有啲賤價賣咗，有啲收租，我自己層樓都要供好多，好彩親友信得過我，借錢畀我度難關，嗰兩、三年好艱難。」經此一役，鄧英敏也減少物業數量，因為不想重蹈覆轍。</p><p>愛妻要「三半」</p><p>訪問期間，鄧英敏太太全程在老公身旁打點，離開酒樓時，鄧英敏拖實老婆，笑說：「驚佢踩落個氹。」十分細心。與太太多年恩愛，原來他全靠「三半」，就是半盲、半聾及半啞。他說︰「有時講嘢講一半咪算囉，嗰一半唔應該講就收口啦。隻眼都係，有啲嘢當睇唔到咪算囉，大學問嚟。」<br><br>拍檔十一哥也是愛妻號，五年前因妻子患肝癌，他便貿然結束生意照顧至愛，可惜愛妻不幸過世，他現在就不時做義工、唱慈善騷。「十一哥」的稱號也是源自太太：「太太提議我唱鄭錦昌嗰隻《十一哥》，自此就成為我飲歌，大家唔知我真名，只知我叫十一哥。」<br>場地提供︰跑馬地竹園酒家</p></body></html>