<html><header><meta charset="utf-8"><title>隔牆有耳：冬日美食節閉幕「台灣豬」銷售一枝獨秀 - 李八方</title></header><body><h1>隔牆有耳：冬日美食節閉幕<br>「台灣豬」銷售一枝獨秀 - 李八方</h1><p>「喜茶」進軍香港，觸發排隊旋風，但呢股飲茶熱冇席捲冬日美食節，皆因有喺冬日節擺檔嘅攤檔話生意唔多好，唔似喜茶大排長龍，但喺內地豬瘟疫情下，唔少市民大手掃貨搶購急凍肉食。</p><p>800家展商割價套現</p><p>噚日最後一日嘅冬日美食節，全場近800家參展商大割價套現散貨，唔少參展商掛出「要錢唔要貨」、「大劈價」等宣傳囗號搶客。賣台灣黑毛豬臘腸嘅珍姐將原來220蚊三斤臘腸減至200蚊三斤，佢話唔知係咪受豬瘟影響，臘腸生意額較去年升20%。但售賣台灣一囗酥、首次參展嘅黃先生就話高估咗人流同消費額，最後一日但求散貨，原價12粒酥餅賣128元減至賣50蚊。<br><br>茶藝飲品攤檔似乎未受惠於喜茶效應，檔主話每杯20蚊都賣唔出去，有啲滯銷；有銷售員話市民消費意欲唔高。<br><br>家住上水嘅韓太則係再度入場，因為佢早前已到美食節花費近4,000蚊，噚日再衝刺買多2,000蚊，主要買急凍牛肉粒同羊肉片等食品。</p></body></html>