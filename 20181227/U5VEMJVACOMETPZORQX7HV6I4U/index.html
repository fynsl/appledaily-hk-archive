<html><header><meta charset="utf-8"><title>魚樂無窮：今年最大收穫 - 唐牛</title></header><body><h1>魚樂無窮：今年最大收穫 - 唐牛</h1><p>從炒股票角度出發，說2018年是近年最難捱的一年，相信冇人會反對。難捱的地方，不是跌市兩個字那麼簡單，事實上，恒指由1月高位33484點，跌至10月的24540點，累積跌幅8,944點或27%，以股災定義量度，跌幅不急也不深。<br><br>點解今年特別難捱？用自己親身經驗去睇，原因就是心雄。去年慢牛升市足足一年，今年1月更連環創新高，當時梗係諗住要食大茶飯，好似2015年大時代咁十倍奉還，結果港股已悄悄見頂。不過，心雄令自己過份樂觀，去到要止賺/止蝕的臨界點也不沽貨，加上堅持要贏大鑊，所以經常滿倉股票，甚至孖展出擊，結果豐厚的盈利便日復日慢慢溜走。<br><br>好彩的是，我有每日為倉位計數的習慣（過去專欄及節目講過好多次，請自行搜尋），當發現倉位表現不似預期，便合埋眼展開沽貨行動，汰弱留強，增加現金水平，最後埋單依然有少許進賬，不幸中之大幸也。雖然今年投資荊棘滿途，卻學會調整心態︰由諗住大贏特贏，到大降目標回報；由殺聲震天出擊，到忍手小注怡情。在侵侵玩轉宇宙之時，依然做到處變不驚，我想就是今年最大的收穫！<br><br>唐牛<br> http://fb.com/tongcow88 <br>本欄逢周二、四刊出</p></body></html>