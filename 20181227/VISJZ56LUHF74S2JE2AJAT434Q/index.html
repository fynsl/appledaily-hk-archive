<html><header><meta charset="utf-8"><title>【黑鏡線索】初創燒錢二三事</title></header><body><h1>【黑鏡線索】初創燒錢二三事</h1><p>【黑鏡線索】上個月講送餐初創Plum宣佈財困大裁員，提到幾個月蝕幾千萬，唔係非常出奇，因為多錢嘅蝕多啲，少錢嘅蝕嘅額細啲，本質都係一樣。朋友問關於呢一點可唔可以講多兩句，今篇就講仔細啲。</p><p>好少聽多錢嘅人，買手袋買到冇晒錢，但係買金融產品買到出事嘅就時有報道。即係話，多錢嘅人，喺面對買手袋買到窮呢方面，比起少錢嘅人有明顯強啲嘅抵抗力，但係喺迷債方面，優勢就冇乜。<br><br>手袋同迷債最大分別，唔計乜嘢投資vs消費嘅心理，係買手袋買多到某個點，人本能會自覺真係買得幾多吓，例如買到成間屋都係手袋，行都行唔入嘅時候，點都會懷疑自己會唔會有少許過份。但係對住一啲冇實體嘅嘢，人嘅防範機制就唔係好發揮到，畢竟一億嘅迷債，唔會比一萬蚊嘅迷債阻碇好多。<br><br>初創燒錢，似迷債多過似手袋。錢既然籌咗，就係籌來燒，籌一百燒一百，籌一萬燒一萬，既然Plum籌咗幾千萬，佢燒幾千萬就唔係好出奇。當然，通常每一輪都會有個跑道預算，一般係十二至十八個月，三幾個月就燒完，的確有啲特別，假設唔係儍嘅，一個可能，係話事人預咗本來會再有錢入，點知筆錢臨時甩轆，失咗預算。</p><p>燒錢請好多人易出事</p><p>如果初創燒錢，好多時係燒咗喺請人方面，而人係好明顯有實體嘅，咁點解人嘅本能防範機制發揮唔到？<br><br>一個原因，係好多時，話事人直覺，係人越多越勁。既然Google、facebook咁多人，又咁勁，即係人越多代表越勁。問題係，賺好多錢所以有錢請好多人，同燒好多錢請好多人，係兩回事，更唔代表請多人就會變勁，通常係勁咗之後有錢就請多咗人，就好似Google唔係因為有免費員工飯食而成功，而係因為成功所以提供免費餐，不過當然報道嘅時候唔會咁講。當話事人覺得人越多越好，咁防範機制就當然唔會發揮到警報功能。<br><br>尤其容易出事嘅，係實效唔係咁容易量度清楚嘅部門。容易計清楚嘅部門，例如銷售部，如果擴充過度導致回報差，問題會好明顯，就算話事人假大空，都多啲機會焗住面對。但係當牽涉例如編程部門，回報唔容易除番人頭量化，點樣衡量人太多太少，就非常之考功夫，甚至可以講，呢門功夫嘅高低，就係編程部主管高手同低手嘅分野。當個主管一心一意，不惜公司工本咁去擴大自己編班，自己嘅山頭，就係災難嘅開始。<br><br>睇番有關Plum嘅報道，似乎燒最多錢嘅，係去國外多個城市擴充，以上講嘅因素，似乎唔係主因。不過事實係，喺初創界別一個見唔少嘅現象：初創話事人自覺公司既然係科技掛帥，就當然要容忍/容許編程部主導，尤其喺人手預算方面優先，而編程部貢獻又唔容易量化，再加上有個以越管越大條team嘅為事業目標嘅主管，結果燒到公司五勞七傷，甚至執埋先收科，不可不引以為戒。<br><br>撰文：宋漢生</p></body></html>