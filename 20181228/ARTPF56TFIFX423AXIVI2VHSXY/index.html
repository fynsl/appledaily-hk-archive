<html><header><meta charset="utf-8"><title>爆相爆片：投注站MMA剝衫阿叔爆晒缸</title></header><body><h1>爆相爆片：投注站MMA<br>剝衫阿叔爆晒缸</h1><p>各位球迷，為咗擁護心愛嘅球隊，你哋可以去到幾盡？除咗每場必睇、場場買佢贏，呢兩位躁底阿叔，仲喺馬會正式「開波」，即係打架咁解，其中一人仲打到爆缸，見晒紅，真係夠晒應節。</p><p>花生友：唔知係咪輸波</p><p>話說前日跑夜馬，讀者周先生喺下晝5點左右，去到葵芳馬會，用入錢機入錢，雖然當時仲未開跑，但已經有唔少馬迷喺度刨緊馬經，做定功課，突然間周先生聽到有人爭執嘅聲音，轉個頭就畀人群推咗埋一邊，搞咩呀？原來係兩位年紀唔細嘅阿叔即場「開波」，其中一位高大啲嘅，着住印有某英超球會logo嘅外套，另一位矮啲嘅仲衫都除埋，「佢哋本身討論緊場波，講講吓，矮嗰個就問候對方老母，俾人鬧嘅咪開佢波囉！」<br><br>由周生提供嘅片段見到，高大叔瞓咗喺地上，光豬阿叔就捉實佢隻右腳唔放，兩名馬會職員，仲有幾位馬迷喺旁邊苦苦相勸，光豬阿叔之後冷靜落嚟放手，抹一抹臉上嘅血，起返身嘅高大叔不甘示弱，不停挑機「出嚟吖，打完唔使講嘢！」企喺旁邊嘅花生友都加入討論「X人老母係唔啱嘅！」谷住道氣嘅高大叔再發功，一拳打向着返衫嘅光豬阿叔，令佢向後退咗幾步，好彩有人扶住先冇跌落地，打得興起嘅高大叔梗係乘勝追擊，不停出拳，可憐對方因為身形輸蝕，節節敗退，周生話成個過程持續咗差不多十分鐘，直至警察到場先停戰「兩個人都唔細，唔知係咪輸波心情唔好，但真係好無謂！」<br><br>警方回應話，兩名分別姓孫（54歲）及姓盧（64歲）男子，因金錢問題爭執同打架，警員到場時，涉嫌打人嘅姓盧男子一度逃離現場，被警員截獲，兩人皆受傷需送院，警方將案件列作「打架案」，並將兩名男子拘捕。</p><p>爆相爆片</p><p>爆相畀$500、爆片送$1,000嘅基本獎賞外，仲會選出每周之星，每星期最高單日總點擊頭5名即刻科水$10,000，而每月15號至翌月14號期間獲得全月最高單日總點擊者，更可以成為每月盟主，額外獎賞$100,000，係$100,000！爆相爆片必須為本報獨家採用，一經刊登立即有獎！<br><br>爆相爆片WhatsApp：6383 6568</p><p>參加細則</p><p>1.爆相爆片必須由參加者拍攝。<br>2.若本報發現任何造假情況，將取消其參賽資格。<br>3.壹傳媒集團員工及親屬不可參加。<br>4.本報會保留採用爆相爆片與否和獎項分配的一切權利，如有任何爭議，以本報決定為準。</p></body></html>