<html><header><meta charset="utf-8"><title>智取大市：朋友心中恐慌價 - 晉佳</title></header><body><h1>智取大市：朋友心中恐慌價 - 晉佳</h1><p>同非財經界朋友傾開股票，小弟向來不多加把嘴，由得友人自high。其中一位友人無論喺牛市定熊市，多年來只得一個策略，就係大跌市時恐慌性買入，過去牛市時等待，現在熊市時，繼續等待。至於選股，就打算買跟市走嘅二三線股，長線等待股票翻倍。<br><br>聽起上嚟冇乜錯，何謂恐慌性買入？朋友給出恒指15,000點係撈底價，理由好簡單：「熊市股市會由高位跌五成。」明晒，傳統智慧。<br><br>15,000點係乜嘢情況，首先係恒指市賬率0.7倍，你可以用70蚊價格，去買100蚊嘅藍籌資產，係假設未來恒指成份股會連年蝕錢，又或者資產價格不斷萎縮，令到藍籌揸住嘅資產值由原本嘅100蚊跌到去70蚊。畀個參考大家，恒指喺97年至03年樓市泡沫爆破其間，藍籌資產值由高位跌四成，講緊當年地產股喺藍籌比例高過現在多多聲。當然，現在內銀資產有幾多壞賬等住撇，係另一個等住大審判嘅命題。<br><br>要設定恐慌買入價，點都要考慮現實世界情況，否則撈底就淪為口號了。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>