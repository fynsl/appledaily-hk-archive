<html><header><meta charset="utf-8"><title>求驗客手記：梅開二度保祖記金身C朗最佳員工</title></header><body><h1>求驗客手記：梅開二度保祖記金身<br>C朗最佳員工</h1><p>意甲上周六上演2018年最後一輪賽事，榜首嘅祖雲達斯主場迎戰近況大勇嘅森多利亞。祖記有基斯坦奴朗拿度（C朗）梅開二度下，以2:1險勝對手，保持上半季不敗之餘，亦打破由自己保持嘅意甲上半季得分紀錄，威到盡迎接19年！<br><br>今場祖記排出強陣迎戰森多利亞，其中之前話年尾兩場會唞吓，但上場以後備身份出場射入扳平一球嘅C朗重返正選陣容，拍住文迪蘇傑同保羅戴巴拿攻堅，結果開波只係兩分鐘，呢位葡萄牙球星已經喺左路接應戴巴拿嘅長傳，推大位起右腳射門得手，為球隊打開紀錄。不過去到33分鐘，中場安利簡恩因為防守角球時喺禁區犯手球，俾球證吹罰12碼。35歲嘅森多老將加利亞雷拉一射中鵠，連續九場有上陣嘅意甲都有入波，係05年效力祖記嘅法國射手查斯古特之後意甲第一人，雙方半場打成1:1。</p><p>VAR判森多食詐糊</p><p>易邊再戰後，祖記都係稍佔優勢嘅一隊，不過一直入唔到波。但去到65分鐘，祖記一次角球攻勢，森多後衞阿歷士費拉利被指手球，球證吹罰12碼。C朗上前操刀之下亦冇走雞，除咗將比數改寫成2:1，亦射入18年祖雲達斯喺各項賽事嘅第100球。比賽尾段，森多曾經靠後備入替嘅中場沙普拿拉禁區外射入世界波，一度將比數扳平，可惜球證睇完VAR之後，發現沙普拿拉喺接應前身處越位位置，森多最終食詐糊，球隊亦以1:2不敵祖記，三連勝走勢告終。雖然C朗今年「只係」入咗49球，係10年以嚟首次入唔過50球，但都值得攞「最佳員工獎」啦。</p><p>艾基利唔吼紅魔</p><p>祖記今仗贏波之後，19場比賽收穫17勝2和，延續上半季不敗走勢。此外，半季累積53分，亦係意甲進入20隊時代後嘅新高，改寫由自己所保持嘅舊紀錄，非常犀利。咁勁嘅戰績，難怪教練艾基利引起唔少強隊嘅注意，最近就有報道傳出，話英超班霸曼聯有意喺季尾向艾基利招手，邀請佢下季執掌紅魔，但係艾基利喺賽前記者會就表示喺祖記非常開心，暫時無意走人︰「我同球會一齊創造緊更好嘅成績，去到下年六月我哋仲有好多比賽，仍然要繼續努力。」</p></body></html>