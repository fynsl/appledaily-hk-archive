<html><header><meta charset="utf-8"><title>異動空間：一句話展望2019 - 魏力</title></header><body><h1>異動空間：一句話展望2019 - 魏力</h1><p>今年股市荊棘滿途，地雷處處，也是魏力炒股最為艱辛的一年，能夠最終力保不失，幸運成份固然佔大多數，例如2月初港股冧山泥時，在3萬點附近「不問價大清貨」，雖然1月份利潤唔見大半，但起碼無嘔凸。之後炒醫藥、教育股執到些少，又僥倖地避過政策一劫。<br><br>今年炒股輸錢元兇有三個：一、有糊唔食，罪大惡極。不少持股一買就賺錢，但衰在以為自己搵到逆市奇葩，想食盡啲，結果兩日後就倒嘔離場。二、戀戰。交易太多，輸使費之餘，又令命中率下降，蠶食寶貴的利潤。三、追數心態。特別係年中之時，以為離反彈不遠，走去撈貨，結果6月份多次中伏，好彩穿位肯斬，否則後果不堪設想。<br><br>展望2019，如要一句話總結，就是「不要太灰」。原因有三個：一、目前已知的負面因素已夠恐怖：貿戰、經濟衰退、債務危機，特別是出口，假如最後發現「原來無咁大鑊」，資源、出口股應會強勁反彈。二、距離美國總統大選仍有近兩年時間，特朗普料會設法去救市。三、美國減慢加息，美滙反覆回落，配合阿爺減稅、放水托市，造就股市「小陽春」。最後祝各位新年進步，炒股智慧更上一層樓！<br><br>魏力<br> http://fb.com/2012jason <br>本欄逢周一、五刊出</p></body></html>