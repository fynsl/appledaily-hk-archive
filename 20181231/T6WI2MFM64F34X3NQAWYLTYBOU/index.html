<html><header><meta charset="utf-8"><title>爆相爆片：日籍Running Man　誤入啟德隧道　獲放生唔使坐監六個月</title></header><body><h1>爆相爆片：<br>日籍Running Man　誤入啟德隧道　<br>獲放生唔使坐監六個月</h1><p>跑步男跑入啟德隧道，隧道公司巡邏車閃晒燈勸佢上車唔領情？張先生噚日下晝1點半左右，揸車沿東九龍走廊經啟德隧道向九龍灣方向行車，當佢沿左線駛入啟德隧道，見到前面有架隧道巡邏車閃晒燈，佢都收慢啲睇吓乜事，冇幾耐見到左邊路壆上面有個着黑色衫褲嘅男人喺度跑步。</p><p>堅持跑晒成條隧道</p><p>張先生話巡邏車追上跑步男之後，司機減速兼間中就揮揮手好似叫跑步男上車咁，但係跑步男就耍手，淨係指住前面，好有決心要繼續向前跑咁。啟德隧道全長1.26公里，司機揮咗幾次手，跑步男都冇停低，兩分幾鐘話咁快見到出口，有個職員已經企咗喺度截住跑步男帶佢走。<br><br>因為呢件事，左線喺巡邏車後面嘅車都要慢駛，交通有少少阻塞。張先生以前搭巴士經獅隧亦都見過有人喺隧道跑步，嗰次獅隧有廣播話隧道入面有事故，叫司機慢駛，但今次啟德隧道就冇廣播，唔知係唔係太短時間嘅關係呢？但張先生認為盡早有廣播提醒司機比較好，因為後面嘅司機其實唔知發生乜事，如果徒步或跑步嘅人突然發難跳落路面或逃走係防不勝防，對於當事人、巡邏車同其他司機都構成危險。<br><br>好彩今次隧道職員截停到跑步男，隧道公司亦都有報警備案。警方了解之後，發現原來跑步男係日籍遊客，唔小心跑咗入隧道範圍，最後佢自己離開，案件列誤會。啟德隧道公司職員話入口一向有告示牌指示行人唔准進入隧道範圍。運輸署嘅道路使用者守則亦有列出行人須知，行人不得進入「隧道區域」，「隧道區域」嘅起點同終點都有標誌說明。<br><br>根據《行車隧道（政府）規例》嘅一般限制，除非獲授權人士或特定情況，否則唔可以徒步進入任何隧道，或在隧道任何部份停留，一經定罪可判罰款5,000蚊同監禁6個月。<br></p><p>爆相爆片</p><p>爆相畀$500、爆片送$1,000嘅基本獎賞外，仲會選出每周之星，每星期最高單日總點擊頭5名即刻科水$10,000，而每月15號至翌月14號期間獲得全月最高單日總點擊者，更可以成為每月盟主，額外獎賞$100,000，係$100,000！爆相爆片必須為本報獨家採用，一經刊登立即有獎！<br><br>爆相爆片WhatsApp：6383 6568</p><p>參加細則</p><p>1.爆相爆片必須由參加者拍攝。<br>2.若本報發現任何造假情況，將取消其參賽資格。<br>3.壹傳媒集團員工及親屬不可參加。<br>4.本報會保留採用爆相爆片與否和獎項分配的一切權利，如有任何爭議，以本報決定為準。</p></body></html>