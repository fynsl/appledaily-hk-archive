<html><header><meta charset="utf-8"><title>貼地風管：何時應放寬逆周期措施？ - 鄭發</title></header><body><h1>貼地風管：何時應放寬逆周期措施？ - 鄭發</h1><p>先作利申，作為前僱員，想過應否評論和金記有關的政策，最後認為只要立論基於公開資訊和常理，有看法又何妨分享？ 但必須強調，我在2016年2月已調離銀行監管工作，現在對金管局樓按措施的理解只是路人甲水平。況且我係講「我認為應該點」，絕非「我估計會點」，兩者分別好大，千萬不要搞錯。如果搞到舊同事唔高興，只能講聲唔好意思。<br><br>成日有人問，樓市已經下行，幾時會放寬逆周期措施。官方答案難免information content = 0（適當時候做適當嘅嘢），是先天局限，因為要對市場和大眾公平，絕不能透露半點風聲，不單止唔答，仲唔可以俾人chok到。當市況明顯唔可以放寬時，如果豬咗，答話唔會放，咁市場逆轉要考慮放嘅時候有人再問，繼續話唔會放就係呃人，唔答就會俾人估到想放！所以官方幾時都無答案。閒人如我就不同了，可以吹下水。<br><br>簡單講有兩派學說：對稱和不對稱。對稱是在下行周期時，「早些開始」把逆周期措施「逐步」放寬。以時間性、力度和頻率衡量，推行和放寬逆周期措施有些相似。不對稱是在下行周期時，盡量維持「蓄而不發」的狀態，死忍住唔放，等到市況差到一個點，開始出現無秩序信貸緊縮時，才一炮放晒。這點係邊？不能事前指定，需專業判斷。<br><br>兩個陣營就如少林與武當，各有各捧場客。政策制定者似乎較喜歡對稱方法，但這方法得個樣：貌似科學化、妄想規則為本、on paper扮靚仔啲。<br><br>我認為有耐都未放寬逆周期措施。不過，這並不等於無修改空間。尤其是壓力測試，既然美國加息周期已入晒直路，美聯儲預期美息只會再升0.75厘，以現時按揭利率約2.4厘起跳，double加夠1.6厘，壓力測試簡單用4厘較合理。<br><br>明白監管者憂慮：無論政策改變有多合理，一旦被市場曲解就麻煩。如果樓市剛巧在這時反彈，監管者會被批評為「托市」黑手；如果樓市繼續跌，又會被批評「反應慢、太遲出手」。<br><br>只要政策目標定得對，分析得準確，解釋得清楚，政策制定者應做就去做。我認為有空間向公眾解釋清楚，調整利率壓力測試情境純粹是隨美國利率周期變化而行，絕非放寬逆周期措施。<br>足本版請見「貼地風管」fb專頁<br><br>鄭發<br>本欄逢周一刊出</p></body></html>