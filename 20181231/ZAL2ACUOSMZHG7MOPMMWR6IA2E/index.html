<html><header><meta charset="utf-8"><title>芝大香港課程 - 左丁山</title></header><body><h1>芝大香港課程 - 左丁山</h1><p>芝加哥大學在摩星嶺白屋之香港校園，由馬會及袁天凡李慧敏夫婦捐巨資興建，完全活化一個港英時代之政治囚禁地方，兩位華裔建築師（可惜皆在校園揭幕前逝世）之樹屋tree house設計概念，創意非凡，令人嘆為觀止。當然，若非有馬會及袁氏夫婦捐錢，呢個校園係冇可能起得咁靚嘅。香港市民雖未必可以入芝大讀EMBA（學費不菲也，且收生要求亦高），但平時可留意芝大學者特別來港主持一啲免費公開演講，本港學者不時亦應邀在此講專題，大家如留意上網，可選擇有時間便到摩星嶺芝大一行，除咗聽講座有益之外，在校園欣賞香港西環外無敵海景，誠賞心樂事。<br><br>芝加哥大學在港設立商學院分校Chicago Booth，當然係着眼亞洲市場，有大量中國大陸學生申請入學，但同時亦設立固定配額畀香港學生及外地學生入讀，務求學生國際化，有一定之國籍、性別diversity，此乃美國精英大學之一向收生準則，至於課程及師資方面，保證與芝加哥之Chicago Booth完全相同，並無分別！<br><br>幾個星期前，有一位芝大教授來港主持一個討論會，講兒童學前教育，左丁山得知後，通知一位直資小學副校長，佢立即報名參加，之後對左丁山講：「的確係名師，令人開眼界，學到新概念。」芝大得到摩星嶺白屋呢塊地（據星島日報報導，明德學院與芝大一齊入標，結果芝大中標。好彩啫，明德學院就嚟散校咯！）曾承諾除興辦Chicago Booth之外，會推出不同形式之課程及講座、研討會畀本港教育界、NGO及社會人士參加，多數不收費。因有此承諾，故此馬會願意捐錢，袁天凡夫婦肯捐錢當然係袁兄係芝大畢業生（1975經濟）之故。袁兄係芝大校董，歷年來捐款回饋母校，人所共知，佢唔單止捐錢畀芝大，對母校中學九龍華仁亦好大力捐輸，自己之外，不停組織九華校友出錢出力，為九華辦小班教學，財經界之九華校友如吳天海、邢李㷧、張漢傑等等等便在袁天凡號召下，為母校集資！<br><br>之不過，講開芝大教授來港，最近因發生「閃靈事件」，入境處以後會唔會過問芝大教授有乜特別技能呢？准唔准佢地入境呢？入境處會唔會大細超，閉上雙眼睇唔到摩星嶺有美國教授教學或演講呀？</p></body></html>