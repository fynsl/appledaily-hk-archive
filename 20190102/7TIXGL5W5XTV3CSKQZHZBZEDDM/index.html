<html><header><meta charset="utf-8"><title>七日可出院　游泳健將瞞父母動手術</title></header><body><h1>七日可出院　游泳健將瞞父母動手術</h1><p>【本報訊】John（化名）兩年前證實腦部有個星形細胞瘤，由診斷及接受手術以至康復，他獨自背負患病及治療的重擔，沒有告訴父母因怕兩老擔心，「之後我都唔會講，瞞一世」。<br><br>John本是游泳健將，但2016年3月的一天左手兩度動彈不得，「初時以為中風，後尾做檢查至發現係有個乒乓波大細嘅腫瘤，醫生話一定要做手術」。由於腫瘤非常接近腦部的運動神經區域，他雖一心要做手術但也怕有風險，「如果你要我癱咗或者傷殘，我真係寧願死」。廣華醫院醫療團隊建議他接受局部麻醉的清醒開顱手術，成功切除腫瘤同時沒造成腦部損害，「住咗幾日醫院就做番物理治療，七日就出到醫院……成件事好神奇」。</p><p>「話撼親個頭有條疤痕」</p><p>雖已康復及重過正常生活，但他繼續守住患病秘密，「話自己撼親個頭有條疤痕，佢哋信就過到骨……不過以前每星期都會見爸爸媽媽，就算（知道）有病嗰排都會繼續見，（術前術後）要瞞住佢哋都唔容易……」說到這裏他忍不住哽咽。<br><br>廣華醫院臨床心理科主管馬文嬌指，現時清醒開顱手術中，醫生只能透過與病人互動判斷腦部的語言、運動神經區域，團隊正研究其他方法測試如視覺空間、記憶能力等區域。<br>■記者于健民</p><p>想輕輕鬆鬆健康啲，記住留意健康蘋台<br> http://health.appledaily.com.hk/  </p></body></html>