<html><header><meta charset="utf-8"><title>新年派對被撮合　把酒談心李施嬅發哥教練　浪漫頭貼頭</title></header><body><h1>新年派對被撮合　把酒談心<br>李施嬅發哥教練　浪漫頭貼頭</h1><p>【中環】現年37歲的李施嬅，自16年跟富商潘樹維分手後，dry足兩年，她身旁好友也不禁要出手。李施嬅前晚到中環出席除夕派對，現場有一位西裝型男全程陪伴，她更主動跟西裝型男頭貼頭影合照，又一同睇煙花迎新年，這名男主角原來就是周潤發的星級健身教練Anson Cha。事後問李施嬅何時有新男友，她笑說：「有朋友今晚都想介紹畀我。」</p><p>前晚除夕夜，不少人都開party迎接新年，吳君如及陳可辛一家人與李施嬅就到中環一間餐廳出席除夕倒數派對。雖然李施嬅單拖現身，但她到餐廳後，全程有一名西裝型男陪她倒數及睇煙花，兩人又頭貼頭影合照，非常sweet，這名西裝男就是周潤發、郭富城的健身教練Anson Cha。<br><br>吳君如、陳可辛、囡囡陳是知及陳爸爸，在前晚大約8時許到達中環一間餐廳，而李施嬅則一人到場。在餐廳內，李施嬅跟吳君如、陳可辛、Anson及其他友人摸住酒杯底傾偈，到接近凌晨12時，眾人步出餐廳露天位置準備倒數及欣賞煙花，君如及家人企埋一齊，而李施嬅就跟Anson兩口子繼續傾心事。</p><p>全程守護身旁</p><p>踏入19年，在一片慶祝聲之中，high爆的李施嬅攞手機自拍，Anson就挨近李施嬅入鏡，後來李施嬅索性將手機交予友人為她影相，見到李施嬅及Anson頭貼頭合照，狀甚開心。其實Anson比李施嬅略矮，但合照時李施嬅發揮她窩心一面，多次以角度來遷就男方。合照完畢，李施嬅及吳君如在露台傾足十多分鐘，而Anson就寸步不離守護李施嬅身邊，又不時冧爆望住李施嬅。李施嬅於凌晨12時45分離場，當時她身邊不見Anson。<br><br>李施嬅在樓下見到記者守候，她表示是跟朋友睇煙花倒數，但就未有透露約了君如一家人。記者問她為何不是跟「胡說八道會」一班姊妹慶祝，她說：「定欣去咗澳門，子羚要開工，豹嫂就要陪豹哥，Mandy（黃智雯）就陪另一半，所以分開囉。」李施嬅笑言大家不用擔心她會醉駕：「《法證先鋒IV》今日停廠，所以有一日day off，可以趁機會出嚟玩，但聽日都要開工。自己做法醫，好多對白要記，所以唔敢飲太多酒，自己好清醒，清醒到可以揸車㖭呀。」</p><p>參與外國製作</p><p>李施嬅不諱言希望新一年演藝工作有突破，問她是否想在台慶攞獎，李施嬅嘆氣表示沒有這個緣份：「希望今年多啲參與外國製作，𠵱家做緊外國casting嘅嘢，但暫時唔可以透露太多，不過幾特別嘅project，希望做到啦，算係衝出國際，無論劇同電影都有傾緊。」至於問她幾時再拍拖，李施嬅說：「冇刻意搵另一半，不過有朋友今晚都想介紹畀我，我就覺得唔急囉，拍完劇先至諗。」相信Anson就是李施嬅所講，朋友想介紹她認識的男仔。至於李施嬅所講的外國電影及電視劇，估計有可能是由陳可辛穿針引線。<br>採訪、攝影：陳辰、吳耀輝</p></body></html>