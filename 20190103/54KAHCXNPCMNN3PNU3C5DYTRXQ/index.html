<html><header><meta charset="utf-8"><title>【add人物】馬梓詠火爆名媛　母愛氾濫時</title></header><body><h1>【add人物】馬梓詠火爆名媛　母愛氾濫時</h1><p>90後、千禧後如何創業，時有所聞，生活無憂的阿太們愛創業也有其背後故事。名媛馬梓詠（Helen Ma）性格剛烈火辣，2015年和關之琳合作做護膚品決裂告終，兩段婚姻也離異收尾，其中首任丈夫是樂基兒現任老公Ian。烈女不怕死，Helen Ma上月繼續創業推出曲奇，背後最大動力是六歲女兒Shyme，「佢冇爸爸，我想佢依然有好多愛包圍住，咁我就滿足了。」<br>撰文：林妃<br>攝影：郭賢興</p><p>馬梓詠可說是另類阿太，性格和她Ig的泳衣相一樣，火爆又火辣。身兼多職的她，是Mana Catering創辦人，搞時尚美容網上平台Helen Ma Love Muse，最為人知要數她曾是關之琳閨密，兩人2015年合作出美容品牌RK Beauty，但只做了一年就結業，兩人也難復往日好感情。</p><p>叫關之琳姐姐</p><p>「因為做嘢，朋友之間會有拗撬，會唔開心、傷感情。姐姐關之琳個人好好，好就得人，但我就火爆，我係一畢業出嚟就打工，我慣咗喺office做嘢，好多嘢佢唔明，要同佢解釋。大家嗰時真係好好感情，所以乜都係忍嗰啲性格，冷戰，唔高興咁樣。做beauty由做開荒牛、做代理，到自己做一個品牌出嚟，有乜未做過呢，所以大家不如停一停咁，咪冇做囉。」<br><br>跟關之琳合作出品牌前，Helen Ma早在美妝圈子打滾，「大學畢業返嚟，我打咗兩、三年工，一返嚟我就喺LVMH做，喺Guerlain，第一份工做咗兩年，都算有耐性。之後去咗Joyce做buyer，嗰時未有Joyce Beauty，咁就由零開始，到開咗三間舖，差唔多三年，我就走。」家族有錢，不愁生活，辭工不做因為要結婚，婚後無所事事，遊山玩水。離婚後，無所事事，再走去代理法國品牌Evidens de Beaute，「三年內開咗兩間SPA，表面好成功，但內裏好多辛酸嘢大家唔知。嗰次都蝕到入肉，唔入肉，你就唔知痛。」做luxury branding花費大，死守兩年又遇到店舖附近變地盤，最終蝕過千萬離場。</p><p>愛女兒出曲奇</p><p>做代理蝕千萬，開護膚品牌賠上姐妹情。拍檔呼喚下，Helen才與16年前留學時認識的好友，創立Mana Catering，又再創業餐飲，推出以女兒Shyme命名的健康曲奇。「成日都創業，我鍾意creative啲嘢。同埋我諗法係，除非你想做個師奶啦，因為唔做嘢好似好唔update，好唔潮。做曲奇因為我鍾意食嘢，曲奇又容易整，我哋做開catering又有自己廚房，因為係一個mother and daughter嘅嘢，就諗住用靚啲材料、健康啲，冇咁油膩嘅配方。」新品牌又以女兒命名，頭炮加入慈善意念，希望將對女兒的愛散播出去。</p><p>名字日日歡樂</p><p>拍攝期間，Shyme不停讚媽咪靚，兩人長期kiss kiss，母女感情極好，中法混血小美女操一口流利廣東話，而且學洪拳，東西文化反差非常大，更覺有型可愛。「阿女個名叫馬日歡，係婆婆幫佢改，要日日都開心，佢好襯呢個名，呢個都係我心願，因為冇咗爸爸，我想佢有好多愛包圍住，咁我就滿足了。」問收了火的Helen，可再有勇氣結婚，她說：「人哋成日話順其自然，我連順其自然都唔想，我經歷咁多嘢，婚姻呀，工作呀，去到一個位，你唔使火爆就唔好火爆。」</p><p>婚姻錯失</p><p>馬梓詠個性爽快直率，對於兩段失敗婚姻，她都毫不否認是跟自己火爆性格有關，「我係好剛烈，其實都有少少屋企影響，我哋潮州人，我嗰時係有一下覺得，冇乜男仔係會好叻，咁遇到嘅，我又好細個，冇去諗做乜要同呢個人一齊，愛情大過天，就結婚一齊，冇認真咁諗呢個過程，所以錯完再錯，錯兩次！」第一段婚姻的丈夫Ian，已與樂基兒結婚，Helan跟Ian婚姻維持兩三年，和平分手。<br><br>第二任法國老公，Helen甫結婚就懷上女兒Shyme，文化差異與性格火星撞地球，「前夫試過感染流感A型、B型，中過兩次，第一次我又唔知喎，反眼嚇死我，我又唔知call白車係去唔到我要去嘅醫院。嗰時分開咗，我都掙扎有唔開心的，點解冇人同我分擔，冇人陪住我。」艱難時刻過後，寧願一個人上路。</p><p>更多精采時尚內容，盡在 http://add.appledaily.com。 </p></body></html>