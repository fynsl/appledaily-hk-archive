<html><header><meta charset="utf-8"><title>求驗客手記：射破所有英超對手卡尼百發百中</title></header><body><h1>求驗客手記：射破所有英超對手<br>卡尼百發百中</h1><p>熱刺喺上場爆冷主場輸畀狼隊後，新一年有好開始，星期二英超元旦尾場作客卡迪夫城，靠哈利卡尼、基斯甸艾歷臣同孫興民上半場各入一粒，以3:0輕取對手暫回次席。其中卡尼嘅入波，令佢成功射破職業生涯對過嘅28個英超對手大門，成功率達100%，仲威過亨利同埋高爾等傳奇射手！加上艾歷臣同孫興民都狀態大勇，下輪英超鬥回勇嘅曼聯，一定好睇！</p><p>半場贈夠卡城三蛋</p><p>話說熱刺之前俾狼隊打破領隊普捷天奴保持咗27場對升班馬嘅不敗身，事隔三日熱刺又要出戰另一支升班馬卡迪夫城，好彩班熱刺兵非常爭氣，開賽三分鐘捷比亞右路傳中，卡城守衞桑摩利臣解圍失誤，將個波省落卡尼度反彈入網，幫熱刺早早領先，呢球亦係卡尼近4場第5個入波。踢到12分鐘，孫興民將個波傳畀禁區頂嘅艾歷臣，呢位丹麥中場避開守將後射近柱破網；踢到26分鐘，就輪到孫興民自己帶波去禁區右路窄位射遠柱入網，令熱刺上半場贏住三球返更衣室。<br><br>下半場主隊攻勢欠奉，最後熱刺保住上半場三球嘅勝局去到完場，賽後普捷天奴大讚：「我哋一開始已極具把握力，踢咗26分鐘就領先3粒真係好正，我哋完全主宰咗比賽，10日踢4場係好困難，但今場贏波畀到我好大信心。」</p><p>艾歷臣榮膺遠射王</p><p>根據《Opta》嘅數據，今場係卡尼職業生涯第四次喺英超鬥卡迪夫城，而佢今仗嘅入波，令佢完成射破職業生涯所有英超對手（見附表）創舉，比起前阿仙奴前鋒亨利鬥35隊攻入34隊，同曼城射手阿古路鬥32隊攻入31隊仲勁。<br><br>至於熱刺中場艾歷臣，連埋星期二嘅入波，亦成為熱刺史上第6位直接或間接貢獻100個英超入球嘅球員，分別係45個入波同55次助攻，同時亦成為近五年禁區外最多士哥嘅「遠射王」，已經累積咗19球喇！加上南韓前鋒孫興民射入近9場嘅第8個入波兼交出第4次助攻，狀態可謂fit爆！未知熱刺下場英聯盃四強對手車路士同下場聯賽對手曼聯，有無辦法守得住佢哋？</p></body></html>