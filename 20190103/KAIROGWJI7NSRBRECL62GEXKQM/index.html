<html><header><meta charset="utf-8"><title>冰說聰明：劉華與One hit wonder - 青冰</title></header><body><h1>冰說聰明：劉華與One hit wonder - 青冰</h1><p>劉華因患流感而取消7場個唱，消息除了令粉絲心痛，也令持有黃牛票的人心急如焚，雖然這位「前民間特首」去年民望大插水，但作為演藝人劉華還是值得尊敬的。<br><br>在演藝圈，有個英文詞叫One hit wonder，意思即係有一個作品獲得廣泛認同，是年度代表作得埋獎嗰隻，但之後就無以為繼，漸漸被人遺忘，觀眾永遠只會記得那唯一一次。相反劉華就以勤奮過隻牛見稱，入行37年，唱歌拍戲最紅應該是十幾年前，雖然高峯期已過，但他仍是工作接工作，每年都交出水準，做人處事夠專業，極少會聽到有人話佢耍大牌，相信多年以來被人鬧得最多，應該是去年拍咗個政府宣傳片支持填海吧。<br><br>投資市場，相信每人都會試過One hit wonder，總有一隻係贏爆廠的，之後必然會飄飄然，經常同人分享及自high，但往後能否繼續創造下一隻爆廠，好睇閣下的功力及運氣，即使未能鋪鋪食清一色，持續作戰又久不久食鋪四五番，就靠閣下的勤力了。<br><br>2017年捉中騰訊（700）或手機股，贏爆廠係好應份，17年尾，應該無乜人認為自己只係One Hit啦，根本就是自己睇通時局，掌握慢牛的新常態。去年一個浪冚埋嚟，讓大家認識到自己有冇著泳褲，市況差最考大家功力及韌力，但耳聞目睹的，前年越贏得勁，去年越輸得甘，輸錢皆因贏錢起？<br><br>投資路上學劉華，就是要每年都交足功課，大起大跌唔難，大賭李嘉誠個個都識，每年平穩地贏一成最難，但往往被嗤之以鼻，前年贏一成肯定被人恥笑到面黃啦，去年仍然維持得到，才是真功夫大師傅。個個話今年投資市場唔明朗，根本年年都差不多，眾口一詞都話今年會好的，最後結果係點，在2018年大家都感受到了。<br><br>結論係，功課繼續做，勤力有回報，另祝劉華早日康復。<br><br>青冰<br> http://fb.com/chingbing888 <br>本欄逢周四刊出</p></body></html>