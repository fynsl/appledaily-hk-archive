<html><header><meta charset="utf-8"><title>爆相爆片：的士司機當交通燈冇到婆婆慘遭撞飛兩米</title></header><body><h1>爆相爆片：的士司機當交通燈冇到<br>婆婆慘遭撞飛兩米</h1><p>小記由細到大，都知道要等交通燈「綠公仔」先可以過馬路，但唔好以為咁就百分百安全，因為遇到啲唔帶眼嘅司機，一樣有可能發生意外，隨時有生命危險！好似噚日凌晨，牛頭角就有位失魂的士司機，當盞交通燈冇到，撞到一位過馬路嘅婆婆彈起，盆骨重創。<br><br>由讀者譚先生提供嘅行車紀錄片段見到，凌晨近1點，佢駛到去牛頭角道玉蓮臺對開燈位，交通燈明明轉咗紅燈（行人過路燈係綠公仔），佢就停低咗，而對面線一位婆婆正橫過馬路；呢個時候，對面線一架的士高速駛至，完全冇打算停車就撞向嗰位婆婆！婆婆被撞到彈起、再跌落兩米以外嘅地面，的士司機呢刻先如夢初醒將車煞停。</p><p>「司機瞌緊眼瞓！」</p><p>譚先生話，意外後約3至4分鐘就有警員到場，為女傷者急救，「當時行人綠燈冇幾耐，其他人都係喺後面等過馬路，的士冇收掣，嘭一聲，就見到的士撞倒女途人」。目睹事發經過，譚先生坦言嚇到呆咗，「因為係（行人）綠公仔，完全冇諗到的士衝埋嚟，後面啲人即刻退後，我估個士司機瞌緊眼瞓！」譚先生形容，被撞倒嘅婆婆瞓咗喺地上郁都唔郁，由於事出突然，途人一時之間都嚟唔切反應。<br><br>被撞嘅婆婆姓黃，72歲，事後由救護車送往聯合醫院，佢盆骨受傷，經治理後情況穩定；涉事姓龍嘅66歲的士司機喺現場接受警方調查，並通過酒精呼氣測試。<br><br>其實現場附近過去都發生過奪命車禍，2016年8月，一名19歲學生哥棄用行人過路線，喺港鐵牛頭角站對開橫過馬路，其間被七人車撞爆頭，當場死亡，估唔到今次婆婆跟足交通規則過馬路，一樣出事！</p><p>爆相爆片</p><p>爆相畀$500、爆片送$1,000嘅基本獎賞外，仲會選出每周之星，每星期最高單日總點擊頭5名即刻科水$10,000，而每月15號至翌月14號期間獲得全月最高單日總點擊者，更可以成為每月盟主，額外獎賞$100,000，係$100,000！爆相爆片必須為本報獨家採用，一經刊登立即有獎！<br><br>爆相爆片WhatsApp：6383 6568</p><p>參加細則</p><p>1.爆相爆片必須由參加者拍攝。<br>2.若本報發現任何造假情況，將取消其參賽資格。<br>3.壹傳媒集團員工及親屬不可參加。<br>4.本報會保留採用爆相爆片與否和獎項分配的一切權利，如有任何爭議，以本報決定為準。</p></body></html>