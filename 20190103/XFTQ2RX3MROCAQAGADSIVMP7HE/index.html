<html><header><meta charset="utf-8"><title>比較人權 - 左丁山</title></header><body><h1>比較人權 - 左丁山</h1><p>上到陸羽，見到加燦T，問佢幾時返嚟㗎？T先生話：「上個星期。下星期就返去多倫多嘞，辦啲小事情箒。」T先生經常自稱加燦，話下半生就係與阿燦為伍，八十年代入過大陸做事，叫內地人為阿燦，後來形勢有變，急急移民加拿大，在那邊無事可做，自嘲變成阿燦，又稱加燦；點知後來得閒無事，與朋友參加一個王亭之講壇，根本聽唔明，鬆人之際，王亭之拍佢膊頭話：「兄台，與你有啲緣份，你不如畀個八字我，我得閒同你算一算。」加燦T為之愕然，畀咪畀囉，於是寫下姓名、電話、出生年月日時，說聲再見而去。兩個月後，王亭之來電約談，攤開紫微斗數命盤，一談就是三小時，加燦T聽得似明似唔明，只係記得一句：「千禧年後，你會北上發展。」加燦T駁嘴：「北上就到PEI（愛德華太子島），捉龍蝦？」王亭之解釋：「按你出生地計呀，北上就是中國北方啦。」<br><br>加燦T大笑而去，不以為意。誰知到咗2000年，真係有人高薪禮聘佢去遼寧管一家公司，於是一去十幾年，仲畀內地人在背後笑佢係港燦！加燦T話王亭之算佢條命，有準有唔準，但批佢「北上」，就真係神奇過神奇。<br><br>依家都老咯，返到多倫多更無甚搞作，日常與朋友之熱烈話題就係孟晚舟在溫哥華。佢好同意信報一位專欄作家章可怡嘅觀察，中國抗議加拿大違反人權係大笑話，笑死香港移民（但中國新移民就有不同講法），因為中國拘留三名加拿大人，不知拘留在何方，唔見提堂審訊，冇律師代表，一切黑箱作業，突然間宣佈釋放一名加拿大女教師，又係任佢講。反之，孟晚舟在溫哥華有齊法律保護，公開上庭，由加拿大律師代表，雄辯滔滔，法官准佢保釋，返回豪宅居住，在溫哥華雖受監視，日常出外生活享受，飲茶與平常人無異，加燦T話：「孟女士咁有錢，現在有最佳藉口唔駛返深圳，他日打引渡官司，有最好嘅加拿大律師代表，包保可以打幾年，我好驚孟女士在溫哥華住到樂不思蜀，好似我𠵱家咁，歸屬楓葉國呀！」中國與加拿大比較人權，差天共地，真係唔好講笑，梁美芬在城大教學生，唔知會唔會教呢樣呢？加燦T在遼寧打工多年，親自見識過薄熙來之霸道及中國之人權，話好了解中國人有錢便想移民之心態，愛國愛黨愛移民，到加拿大法庭唱中國國歌那類華裔加拿大人，各有苦衷嘅。</p></body></html>