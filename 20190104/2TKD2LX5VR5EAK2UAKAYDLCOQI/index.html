<html><header><meta charset="utf-8"><title>中環在線：李嘉誠退休後　頻頻做善事 - 李華華</title></header><body><h1>中環在線：李嘉誠退休後　頻頻做善事 - 李華華</h1><p>退咗休有咩做？咪就係做善事囉！話說唔少人記得「超人」李嘉誠得悉患罕見癌症嘅「小可仁」情況後，即時出手捐200萬元嘅事迹，原來佢舊年靜靜雞都捐咗唔少錢，喺無國界醫生嘅網頁上，李嘉誠成為咗個會嘅「首席緊急救援夥伴」，聽講捐款額要數一數二，先可以有呢個頭銜。<br><br>舊年8月開始，緬甸政府對羅興亞人展開極端暴力行動，唔少逃離咗去孟加拉，難民營生活環境非常惡劣，李嘉誠知道後，旗下基金會就為難民營提供疾病治療同埋預防醫療服務。<br><br>喺地球嘅另一邊，非洲剛果首都金沙薩巿，估計有20.8萬人感染愛滋病，當中只得4.6萬人可以接受治療，李嘉誠基金會舊年就捐款提供醫療服務，包括預防、檢測和心理諮詢，以至治療、監察、抑制病毒等等。基金會話，無國界醫生嘅工作非常重要，同時希望支持自願到艱困地區服務嘅香港醫生。咁今年2019年記得keep住捐啊。<br><br>李華華<br>mailto:LiWaWa@AppleDaily.com</p></body></html>