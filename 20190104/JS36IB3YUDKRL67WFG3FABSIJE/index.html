<html><header><meta charset="utf-8"><title>爆相爆片：炮彈飛車自炒　拋出司機　女伴</title></header><body><h1>爆相爆片：炮彈飛車自炒　拋出司機　女伴</h1><p>前晚將近11點，周先生喺天水圍廈村行緊去天盛苑方向，途經天影路橋底嗰陣，聽到橋面傳嚟撞車聲，仲有把女聲嗌救命。佢走上橋面睇吓有乜嘢幫到手，見到有個女仔坐喺路邊，臉同手都有流血，周先生安慰佢話會幫手報警，個女仔就好緊張咁同佢講仲有一個人，原來佢所講嘅係司機。</p><p>冒煙兼有爆炸聲</p><p>當時其他駕駛者都有落車幫手，司機原來赤腳側身攤咗喺路面，有個女途人踎喺旁邊睇吓佢點，之後消防同警察到場救援同調查。初步得知，23歲姓陳司機揸豐田Camry私家車載住同年紀女伴，沿天影路落橋向流浮山行車，去到天盛苑對開一個彎位失控撞埋左邊石壆，反彈再撞右邊石壆，再衝前200米撞燈柱，打咗幾個觔斗之後四輪着地。<br><br>懷疑司機同女乘客都拋咗出車外，私家車冒煙仲傳出爆炸聲，右尾轆甩咗出嚟，電池、零件、玻璃碎跌到一地都係，架車撞到好似廢鐵咁，私家車咪錶顯示當時車速差唔多160公里。司機同女乘客個頭都受傷，分別送咗去兩間醫院治理，情況嚴重，警方調查緊意外原因。</p></body></html>