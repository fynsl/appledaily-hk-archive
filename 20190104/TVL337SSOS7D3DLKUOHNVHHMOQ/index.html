<html><header><meta charset="utf-8"><title>爆相爆片：蒲友散band反轉港鐵</title></header><body><h1>爆相爆片：蒲友散band反轉港鐵</h1><p>一班南亞裔男女喺中環夜蒲之後散band，唔知係玩到未回魂定係漠視規例，竟然喺港鐵車廂食煙、推撞，仲要踢幕門，唔係覺得自己咁樣好型吓嘛？讀者Thomas前日朝早6點幾，喺蘭桂坊通宵夜蒲後搭港鐵去旺角，佢同嗰班南亞裔男女一齊上車，目擊晒佢哋嘅惡行。</p><p>乘客嚇到急急腳避開</p><p>其中三個男嘅坐喺Thomas對面，中間着住黑色西裝外套、黑boots、手戴粗金鏈好似「大佬」咁款嗰位，竟然喺車廂食煙，其間支煙跌咗落地，佢非常慳家咁執返起！鏡頭一轉，嗰班男女突然同另一班南亞裔男女嘈起上嚟，兩班人你推我撞，車廂入面嘅乘客急急腳避開，雖然聽唔明佢哋嘈乜，但聽語氣都知好重火藥味。<br><br>呢個時候，列車已經去到油麻地站，開始廣播「please stand back from the train door」，準備閂門，煲煙男一行五人急急轉身落車，其中染橙色頭髮嘅同伴仲回頭向對方手指指，同行金毛女伴用力拉住車門，令車門彈返開，橙髮男仲一腳踢開月台幕門，等「大佬」可以落車。<br><br>橙髮男跟住「大佬」行出月台，當佢哋以為用咗最有型嘅方法離場嗰陣，其餘兩男一女同伴就落唔切車，車門又閂咗，金毛女邊拍車門邊爆粗，橙髮男夾硬拉開車門，金毛女幫手令到車門再打開，終於齊齊落車。未到站嘅Thomas聽返仲喺車廂嘅另一班男女講，兩班人本來唔識嘅，但前一晚夜蒲嗰陣曾經嘈過交，點知喺港鐵狹路相逢，有人撩交嗌。<br><br>港鐵就話冇呢件事嘅紀錄，亦冇收到乘客報告，唔清楚實際清況，但提醒乘客港鐵範圍嚴禁吸煙，車站當眼位置已經貼咗不准吸煙告示，如果乘客見到有人喺鐵路範圍食煙或行為影響到其他人，可通知職員採取適切行動。</p><p>爆相爆片</p><p>爆相畀$500、爆片送$1,000嘅基本獎賞外，仲會選出每周之星，每星期最高單日總點擊頭5名即刻科水$10,000，而每月15號至翌月14號期間獲得全月最高單日總點擊者，更可以成為每月盟主，額外獎賞$100,000，係$100,000！爆相爆片必須為本報獨家採用，一經刊登立即有獎！<br><br>爆相爆片WhatsApp：6383 6568</p><p>參加細則</p><p>1.爆相爆片必須由參加者拍攝。<br>2.若本報發現任何造假情況，將取消其參賽資格。<br>3.壹傳媒集團員工及親屬不可參加。<br>4.本報會保留採用爆相爆片與否和獎項分配的一切權利，如有任何爭議，以本報決定為準。</p></body></html>