<html><header><meta charset="utf-8"><title>隔牆有耳：哈爾濱冰雪節關發展局事去畀面派對　黃偉綸公費旅遊？ - 李八方</title></header><body><h1>隔牆有耳：哈爾濱冰雪節關發展局事<br>去畀面派對　黃偉綸公費旅遊？ - 李八方</h1><p>發展局噚日公佈，局長黃偉綸今日北上，聯同香港工業總會代表團，出席哈爾濱國際冰雪節開幕式，不過發展局工作同冰雪節大纜扯唔埋，為乜黃局長千里迢迢去一趟呢？唔通香港冇乜緊要嘢做？定黃局長對哈爾濱風光景點好有興趣？<br><br>八方睇新聞稿，黃局長今抵哈爾濱，出席市領導宴請及文藝晚會，周六為一場香港與哈爾濱的青少年冰球賽主持開球禮，之後參觀哈爾濱國際雪雕藝術博覽會，同哈爾濱國際冰雪節開幕式，星期日返香港，睇呢幾項行程，似乎同發展局工作冇乜關係，至於點解係與香港工業總會同行，新聞稿都冇說明。<br><br>發展局新聞秘書回覆《蘋果》，話局長今次係應哈爾濱市政府邀請，代表特區政府出席哈爾濱國際冰雪節開幕禮及相關活動。至於此行開支總數包括機票、交通等金額就有待確定。有人私下向八方講，據知以往特區駐京辦都會派員出席冰雪節，今次主辦單位想「升格」請問責官員出席，政府就搵咗黃偉綸做代表咁話。</p><p>涂謹申︰應派更適合對口單位</p><p>不過咁講法，黃局長只係去個「畀面派對」，立法會議員涂謹申同八方講，佢唔會輕率質疑黃局長「公費旅遊」，但如果主辦方係邀請特區問責官員，政府係咪應該派一個比發展局更適合嘅對口單位做代表？舉例負責旅遊嘅商經局局長邱騰華，或者係涉及青年政策、體育嘅民政局局長劉江華？如果相關政策局冇代表，政府大可婉拒邀請，慳番筆錢。<br><br>李八方</p></body></html>