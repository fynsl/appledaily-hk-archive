<html><header><meta charset="utf-8"><title>民企多謝特朗普 - 左丁山</title></header><body><h1>民企多謝特朗普 - 左丁山</h1><p>到大業張經營嘅藝術書店參觀，方知藝術天下之大，中國對於藝術書法繪畫珠寶首飾，分工精細，若想成為一門專家，非下數十年工夫不可，若某人話自己是通才，樣樣皆通，就不妨請佢上大業張嘅書店，是但揀一本專書考考佢。當今之世，有人自稱博學，無人膽敢批評，原因為何？因為不少絕學已無人識，ABC話識，其他人點敢反駁？<br><br>大業張請左丁山欣賞過顏真卿「祭姪文稿」複製本之後，感慨言之：「此複製品已是四十年前日本根據台北故宮真跡版本原件大小複製，製作一絲不苟，認真，無瑕疵，舉世只有日本人有此耐性及技術，印製得如此精美。」真跡藏在台北，不易示人，通常只會在大節日展出，屬頭號國寶級文物，怎知道蔡英文政府靜雞雞答應借予日本東京國立博物館展出，由2019年1月16日至2月24日，令台灣文化界震驚。一級國寶倘離館後有所損傷，誰人負擔得起責任？有乾隆題字，歷代收藏家印章，真跡如果拍賣，究竟價值多少，唔敢諗，「複製本」亦在市場上不多見。<br><br>與大業張拜拜之後，照例在中環周圍行番45分鐘左右當作運動，行到李寶椿大廈之先施，頓生感慨，年青時曾在先施大廈（今南豐大廈）之銀行押匯部學師一個月，學習開L/C、D/A之類（今天已受淘汰），樓下幾層就是先施百貨公司，怎似得現在位於李寶椿大廈地下半邊，走入去睇吓，一啲禦寒背心由2199元減至599元，雖然家中已有羽絨衣物，還是忍不住買咗三件，今年寒流要在聖誕購物旺季過後先至殺到，衣物零售相信非常頭痛。<br><br>秤住袋衫在電車路上，畀人拍膊頭，咦，係隱形富翁T，佢在香港老飯店出嚟，咁啱碰到左丁山行過。富翁T話一月一日參加元旦遊行，發覺今年參加人數比較少，擔心明年更難以為繼。左丁山話：「乜你都參加遊行，唔配合富翁身份喎。」富翁T話：「只係略表心意啫，其實我係中途加入，行咗15分鐘就脫隊。」識得富翁T於微時，想當年，佢講過讀中學時係愛國青年，成日戴住毛章讀毛語錄，唱大海航行靠舵手，但後來文革越演越烈，死人無數，佢開始驚，再有長輩勸佢讀吓「明報月刊」如何分析文革，之後就開始疏遠左派，出來社會做事做生意之後，上過大陸無數次，並覺得中共信唔過，而今居然成為暗地裏反共之人。佢有一個觀察：「內地民企富豪要多謝特朗普，北京本已有國進民退，打擊私有經濟之心，點知特朗普搞貿易戰，內地經濟受壓，中央恐怕民企不穩，故此立即轉軚，改為扶持民企咋！」</p></body></html>