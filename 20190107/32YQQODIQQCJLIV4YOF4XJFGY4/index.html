<html><header><meta charset="utf-8"><title>貼地風管：60歲退休要儲幾多錢？ - 鄭發</title></header><body><h1>貼地風管：60歲退休要儲幾多錢？ - 鄭發</h1><p>大話怕計數，如果要60歲退休兼且生活質素唔好下降太多，要儲幾多錢？<br><br>22歲大學畢業做到60，健康活到90，代表用38年打工嘅時間，儲蓄往後30年的生活費，唔使點計都知好大鑊！<br><br>用情境分析會更實在：假設22歲大學畢業馬上搵到工、仲有得升職，所以加薪速度跑贏通脹（每年7% vs 2%）、ok節儉，交稅後仍然儲到稅前人工的30%。但買唔起樓，做到60歲，跟住退休活到90歲。結果係點？<br><br>先假設投資回報4%（比2%通脹高），粗略計算，退休前使開一千元（包括交稅），退休後只能使四百六十元，才夠錢活到90。實際情況會更壞：（1）租金好難減咁多，唯有生活費縮皮，（2）照顧上一代的負擔好難控制，（3）越近80歲，醫療費用無得估、不敢冒投資風險、仲要萬一長命百歲……！<br><br>只用一個情境睇問題唔夠立體，要配合敏感度分析。「投資回報」和「儲蓄率」是退休預算的兩大因素。有幾點個人意見分享：</p><p>一、投資回報假設極重要。樂觀的人認為可以跑贏通脹，所以儲蓄不需太多。這想法非常危險，尤其是有些財演講到投資回報10%無難度。保守假設是追和通脹；如果你覺得可跑贏通脹2%，我會恭喜。請不要混淆：財演好多時講嘅係「某年」「某項投資」的「目標」回報，而退休預算講嘅係「22-90歲平均每年」「全副身家」的「必要」回報！<br><br>二、過往幾十年，買樓令好多人安享晚年，但今時唔同往日：根本買不起樓；就算買得起樓，樓價也難以繼續跑贏通脹，因為現時樓價已高到社會難以接受，若往後幾十年樓價繼續跑贏通脹，香港將無法維持社會穩定。<br><br>三、即使買不起樓也不能放棄以往文章提過，要盡早儲蓄、要終身學習投資、要鍛鍊堅韌的投資心理質素、要懂風險管理。<br><br>四、殘酷的現實是，有很多人無論怎樣節儉都不可能做到理想的儲蓄率，甚至入不敷支。現時的社會保障安排遠遠不足，希望政府能為這些需要幫助的人制定合理和全面的政策。<br><br>五、最後，退休問題的本質就是長壽問題，唯一的解決方法就是延長退休年齡，香港人口老化的問題已很嚴峻，希望政府能積極推動各大小企業盡快延長退休年齡。<br><br>足本版見「貼地風管」Facebook 專頁<br><br>鄭發<br>本欄逢周一刊出</p></body></html>