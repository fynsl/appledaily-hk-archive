<html><header><meta charset="utf-8"><title>求驗客手記：炒12碼落車留憾法比變喊包</title></header><body><h1>求驗客手記：炒12碼落車留憾<br>法比變喊包</h1><p>上星期六車路士主場對諾定咸森林嘅英足盃第三圈賽事，好有可能係法比加斯喺英超嘅最後一戰，呢位西班牙中場大師完場之後繞場一周接受球迷掌聲，期間更不禁流下男兒淚，場面感人！<br><br>呢一場係法比第501次為英超球隊上陣，今季英超冇乜機會落場嘅佢喺31分鐘操刀射12碼，可惜被森林門將史迪利撲走咗。不過好彩隊友兼同胞艾華路莫拉達生性，喺下半場連轟兩粒，最尾幫車仔贏2:0殺入第四圈。法比冇踢足全場，喺85分鐘被換走，由隊友尼高路簡迪入替，全場球迷都報以掌聲。</p><p>莫拉達起孖淘汰森林</p><p>完場後，法比留咗喺球場入面繞場一周，同一眾車迷告別，最尾亦都忍唔住當場淚灑球場。離隊已成定局，法比賽後咁講：「嗰個時刻戰勝咗我。我冇預計呢一切會喺今日發生。為咗尊重車路士，我咩都唔可以講，但每個人都知道發生咩事。」<br><br>31歲的法比加斯一共喺英國球壇射入79球，貢獻咗148次助攻，幫車路士贏過兩個英超冠軍嘅佢勉勵後輩繼續努力：「時光飛逝，感覺好似上個星期先展開自己嘅職業生涯，但係不知不覺已經15年喇。至於畀年輕球員嘅建議，就係要享受每一秒。」隊友巴克里亦祝福法比有美好前程：「我見證佢喺場上面嘅反應超快。無論佢下個決定係點，能夠同佢同場係我嘅榮幸。」</p><p>傳投摩納哥同亨利團聚</p><p>法比喺車路士嘅合約到季尾就約滿，佢目前為止都未有同球會續約，盛傳佢嘅下一站會係法甲榜末分子摩納哥，同昔日槍手隊友、摩納哥教練亨利團聚。法比據報已經飛咗去法國傾加盟細節。摩納哥今季深陷降班危機，經歷18輪聯賽仲排喺尾二，即管睇吓法比做唔做得成救世主。</p></body></html>