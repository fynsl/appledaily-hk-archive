<html><header><meta charset="utf-8"><title>智取大市：炒放水局中有局 - 晉佳</title></header><body><h1>智取大市：炒放水局中有局 - 晉佳</h1><p>人行降準1個百分點，以1.5萬億人仔資金放水兼置換MLF。由於舊年MLF放水5萬億已經幾乎用盡內銀可抵押資產，到今個月人行置換第一季度到期MLF，其中1月到期金額3,900億唔再續期，而置換後代表內銀再有空間抵押資產再做MLF，呢吓彈藥遲早都會用。<br><br>就咁計，1月份終極降準放水預期可達1.2萬億人仔。估計去到全季完結，就代表可予放水資金由5萬億增加到6.5萬億，然後再有今年減稅降費1.5萬億，其實唔少嘢。<br><br>鮑威爾講加息保持耐性之餘，倘縮表喺金融市場引發問題，聯儲局會毫不猶豫調整縮表步伐，潛台詞係不容許貨幣政策令股市大跌。<br><br>兩件事加埋，有幾勁？道指單日狂彈逾700點合理不過，估計反彈勢頭未完，不過……記住兩件事，第一，美國以隊冧中國經濟，作為威逼中國放慢科技發展嘅武器；第二，假如美國暫停加息甚至可以控制縮表步伐，冇緊縮政策拖後腿之下，就有更大條件向中國發動更大規模攻擊。<br><br>中美重新放水？只係硬幣其中一面，今個星期內，如果股市快速反彈而令大家只睇到利好嘅一面，而忽視利淡嘅一面，就係反彈完結之時。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>