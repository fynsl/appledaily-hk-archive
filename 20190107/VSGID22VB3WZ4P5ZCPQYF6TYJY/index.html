<html><header><meta charset="utf-8"><title>隔牆有耳：娶得海關老婆　入境處長浪漫史爆羅生門 - 李八方</title></header><body><h1>隔牆有耳：<br>娶得海關老婆　<br>入境處長浪漫史爆羅生門 - 李八方</h1><p>特首辦主任陳國基之前係做入境事務處處長就好多人都知，但佢嘅接任人曾國衞，怕且就唔係咁多市民認識，佢噚日去港台節目《舊日的足跡》，就爆自己讀書時試過「滿江紅」，又講同佢太太、現職海關助理關長（情報及調查）何珮珊嘅浪漫史，但講到究竟邊個主動追對方先？曾國衞竟然話係「羅生門」！</p><p>自稱中學時曾無心向學</p><p>曾國衞喺節目入面話，佢中學時期都試過無心向學，更試過好多科「肥佬」，直到預科因為一位經濟老師引起佢學習興趣，終於令佢發力讀書，終於喺第二次考A-Level（高級程度會考）時拎到2A3B成績，入讀中大新聞系，更加幫佢一畢業就考到入境處，造就佢今時今日可以做得成入境處處長。<br><br>發奮讀書除咗幫佢搵到份好工，仲令佢搵到老婆，曾國衞話佢同太太何珮珊就係工作時認識，又講笑話自己個樣唔係特別出眾，但太太都揀佢，證明佢太太有眼光！不過一講到邊個主動追對方先，曾國衞就話原來呢件事係佢同太太嘅「羅生門」，因為佢哋都覺得係對方主動追自己！不過佢太太算唔話得，曾國衞仲記得2007年借調去駐京辦，當時仲係女友嘅何珮珊唔止一手包辦兩人婚禮，曾國衞仲要喺北京飛返香港結婚後，冇度蜜月就飛返北京開工，所以佢好感激太太嘅付出。<br><br>李八方</p></body></html>