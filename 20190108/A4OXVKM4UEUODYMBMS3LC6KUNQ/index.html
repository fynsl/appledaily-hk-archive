<html><header><meta charset="utf-8"><title>中環在線：蕭若元：兩父子有今生冇前世 - 李華華</title></header><body><h1>中環在線：蕭若元：兩父子有今生冇前世 - 李華華</h1><p>本港連鎖唱片店HMV上個月全線結業及清盤，母公司HMV數碼中國（8078）噚日舉行周年股東大會，傳媒都好期待主席蕭定一出嚟講下公司最新財務情況，可惜蕭生未有現身，反而老竇就有出席易還財務（8079）嘅股東會，仲同在場記者講，對阿仔嘅財政問題，就算一世人兩父子，都冇咁大力量幫佢呀。</p><p>「冇咁大力量幫阿仔」</p><p>蕭若元話，蕭定一今年44歲，36、37歲時已經畀佢完全獨立，大家業務多，無可能過問太多細節，自己從來唔會過問阿仔嘅生意，對於自己喺財務上會唔會支援阿仔，佢話：「恐怕我冇咁大嘅力量」；咁細蕭生有冇叫老竇幫幫手呢？佢未有直接回應，只係話：「仔就係仔，兩父子有今生冇前世。」乜唔係有今生冇「來世」咩？<br><br>HMV搞緊清盤之際，HMV數碼中國日前宣佈擬出售旗下內地影院業務，唔知足唔足夠解決公司嘅財政困難呢？<br>李華華<br>LiWaWa@AppleDaily.com</p></body></html>