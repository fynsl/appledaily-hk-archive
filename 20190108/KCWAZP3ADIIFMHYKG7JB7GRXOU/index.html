<html><header><meta charset="utf-8"><title>摧毀球場 - 左丁山</title></header><body><h1>摧毀球場 - 左丁山</h1><p>土地供應專責小組向特首再提交報告，之後召開記者招待會，甚麼時候都唔揀，偏偏揀咗在12月31日大除夕下午見記者，都唔知係甚麼樣的公關策略。每年元旦，有三張報紙放假休息（信報、經濟日報、南華早報），其中兩份係財經新聞報紙，大除夕下午開記招，令呢啲報紙啼笑皆非，況且好多公司機構在大除夕午飯過後已經放工，人人去參加不同歡樂活動，邊會有心情嚟消化土地報告呢類硬新聞！<br><br>唯一可信解釋就係老經驗傳媒人大編輯所講：「就係唔想你地知咁多、討論咁多，人人放假之時先至爆大新聞，分明就係想大事化小。」只是土地供應乃香港頭等大事，想化小並不可能，放假回來，大家就立即爭辯不休。最多人同意嘅係發展棕地，至於收回部份粉嶺高爾夫球場（8個洞，32公頃），填海及發展新界農地等就意見紛紜。根據中文大學嘅隨機抽樣民意調查（並非極度不科學嘅填點心紙調查），年紀大市民贊成近岸填海，年輕人/壯年人（18至39歲）反對近岸填海，年長人士及私樓住戶最反對收回高球場，可見得發展土地選項方面有階級性及年齡分歧。普遍而言，香港財富多集中於50歲以上市民及多集中於私樓居民，左丁山在本欄講過，收回高球場之深層本質係階級鬥爭，「眼紅症鬥爭」，並非純粹理性爭辯，現在睇吓民調，此觀察初步成立，用英文講就係"Have-nots vs Haves"，總之你有你講，我有我講，無妥協可能。民主黨尹志堅就係着眼選票（「沒有者」的選票）而大力要求收回球場，可能在民主黨選票計算之中，啲「擁有者」人數較少，可以不理。工聯會麥美娟顯然持同一觀點，驚死執輸，同樣大力要求收回球場。呢個選票算盤是否打得響？未必喎，2016年人口統計，香港人口歲數中位數係接近44歲，最大年齡組別在50至59歲，呢個組別人士多主張發展新界農地，反對收回球場。中產富裕人士相信多是這班人，民主黨與工聯會同聲同氣採取嘅政策就是令這批人不滿。填點心紙民意顯示，主張收回球場之比例高達96%，應該是有心人發動嘅，殊不科學化。收回部份球場，摧毀球場之完整性，令香港國際金融中心/世界城市失去一件寶貴文化遺產及一級國際高球場，只有文盲政府先至會做。香港自毀長城，新加坡一定最高興，新加坡有21個高球場，聲言收回3個還有18個，最靚球場故意設置於CBD中心Marina Bay，價值連城，又唔見新加坡收回？下次林鄭見到李顯龍，李總理會唔會講聲多謝呢？香港自動放棄一項競爭力，新加坡最歡喜。</p></body></html>