<html><header><meta charset="utf-8"><title>金手指：國家冇錢概念股 - 孫柏文</title></header><body><h1>金手指：國家冇錢概念股 - 孫柏文</h1><p>上周五，股市憑李克強總理講咗十多字，暗示放水，港股就由頭升到尾。好啦，到周末時，真係出新聞，話會降準一厘，投行老吹員話等於放水萬五億。<br><br>孫柏文作為活過喺09至11年世代嘅人，一聽到「萬億放水」，真係反射式覺得人行救市騎兵殺到啦！<br><br>點知，禮拜一開市前睇啲財演行家分析，個個都話睇定啲。睇吓係咪又係陰燭收市先再部署。網上財經節目主持人梁心欣，直情喺開市前叫眾fan屎一開市要獲利離場。<br><br>結果係點？真係開支陰燭，全日高位喺開市一刻出現。無他嘅，今時今日，我國十四億強人已深中借錢毒，萬五億都只係美沙酮，吊吊癮。淨係見放咁多水，禮拜一港股通啲北水都仲係淨流出十幾億，我哋小小香港人，當然要睇更叻嘅大灣區人方向先做嘢。<br><br>禮拜一另一焦點係香港航空，傳出話會有人注資，佢啲債由死硬，升到只係死得。如果我話香港航空係個資本焚化爐，相信冇人反對。咁當有人當錢係陰司紙時，最慘邊個？當然係啲對手啦。<br><br>所以，當國家冇錢，其實應有唔少公司受惠。香港航空唔掂，當然就會諗起國泰（293）。陰司紙策略，係喺各行各業都見，所以做吓功課，會有唔少機會。例如，除航空業外，另一以本傷人嘅行業，就係造鋁。仲唔快啲買啲成本低嘅鋁公司，等大陸啲鋁廠sayonara？<br><br>孫柏文<br>獨立股評人<br> http://fb.com/shuen <br>本欄逢周二刊出</p></body></html>