<html><header><meta charset="utf-8"><title>Can Bank：英文名的美麗誤會 - 散子</title></header><body><h1>Can Bank：英文名的美麗誤會 - 散子</h1><p>2019年首次同大家交流，先預祝大家今年再贏多啲！<br><br>筆者早前在副刊看到一篇關於西九戲曲中心英文譯名的文章，覺得財經界亦有不少類似例子。<br><br>相信大家對因被揭造假而停牌7年的瑞金（246）有多少印象，瑞金英文名稱是Real Gold，明顯地，這間公司從名字開始希望你相信它是真的。另一間，藍鼎（582）英文名稱是Landing，似乎預示咗股價會有Landing嘅一日，只係無同你講係Hard定係Soft。<br><br>另一個大家都較為熟悉嘅公司名，民眾（279）英文名是Freeman，無論佢Free到邊個，相信一定唔會係揸住佢嘅老散。<br><br>雖然筆者早年有聽說港交所對公司名有一定限制，例如，如果業務不在中國，唔可以稱為中國XX，以免令市場有誤解，不過，細心搵，仍有不少令人誤會嘅名，例如：綠領（061）英文名字是Green Leader，以為它是一間從事環保的公司，事實上，它是從事煤炭業務。<br><br>中文名譯成英文尚有不少奇怪例子，例如方大（418）英文名叫Founder；福晟（627）英文名係FullSun；信星（1170）英文是King Maker，而佢嘅業務係Shoe Maker。<br><br>散子<br> http://fb.com/散子-257101397966975 </p></body></html>