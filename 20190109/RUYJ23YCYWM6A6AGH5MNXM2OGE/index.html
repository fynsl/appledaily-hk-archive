<html><header><meta charset="utf-8"><title>中環在線：Juno老竇公司改名大灣區投資 - 李華華</title></header><body><h1>中環在線：Juno老竇公司改名大灣區投資 - 李華華</h1><p>唔少上市公司都想新一年有新開始，例如話將公司改名重新出發，包括歌手麥浚龍（Juno）老竇麥紹棠擔任主席嘅中建置地（261），打算改名做「大灣區投資控股集團有限公司」，反映返喺大灣區嘅新投資對公司嘅重要性。<br><br>中建置地本身業務有電訊產品貿易、房地產、金融同電動車，但啱啱喺幾日前同深圳一間公司簽咗戰略合作協議，拍住上進攻大灣區，仲成立咗個大灣區投資工作小組去傾生意。<br><br>查實每隔一排，就有上市公司改名，吸引投資者眼球，例如中國近年搞一帶一路，隨即有公司改名，長城一帶一路（524）就係好例子；當年區塊鏈當紅，就衍生咗區塊鏈集團（364）、區塊鏈智慧社區（1280）呢堆上市公司。改名對股價長遠表現無幫助就無從稽考，但今鋪中建置地想化身成大灣區概念股，話唔定Juno老竇都可以轉下運。<br><br>李華華<br>mailto:LiWaWa@AppleDaily.com</p></body></html>