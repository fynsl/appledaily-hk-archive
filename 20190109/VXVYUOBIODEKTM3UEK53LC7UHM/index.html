<html><header><meta charset="utf-8"><title>丁新豹講填海 - 左丁山</title></header><body><h1>丁新豹講填海 - 左丁山</h1><p>民主黨與工聯會在若干經濟政策問題上，時常企得好埋好接近，冇乜分別，皆是打民粹牌與階級牌，大家只係在政治制度、普選方面有分歧啫。李光耀講得深刻。「中國人的4000年的習慣會復辟，就是專制和不民主」，換言之，香港人既是中國人種，好多人西化之餘，骨子裏則是見皇帝就拜，對於民主黨倡議西方式民主，容易認為不合國情，以下犯上，較少教育之人士尤其如此，認為民主派擾亂秩序、阻人發財，有錢人亦是如此。近兩次九龍西（有比較相對貧窮嘅地區）直選補選，都係建制派候選人輕易勝出，就反映呢種現實心態，大家搵飯食啫，既有蛇齋餅糭，何必投泛民一票，橫掂兩政黨民生政策一樣，民建聯工聯會有錢交到貨（蛇齋），民主黨無錢做事，空口講民主，點贏選票呀？對有錢富裕而又贊成民主之選民嚟講，反對收回高球場，見民主派亦主張收回，當然冇認同感，索性慳番啖氣，費事去投票。假設泛民今後與民建聯工聯會繼續走同一經濟土地政策路線，逐步引入社會主義色彩，泛民參選必敗，立此存照。<br><br>關於填海一事，香港老年對青年，意見極端，前者贊成，後者反對，顯然有明顯代溝。年老人比較熟悉香港發展文化，知道填海帶來香港發展，如沙田、將軍澳、赤鱲角機場、東涌、沙田馬場、馬鞍山、科學園等皆來自填海。年輕人則在新城市廣場長大而反對填海。香港九龍新界填海歷史最近由丁新豹博士作公開演講介紹，引起注意。丁公在饒宗頤文化館演講四次有關香港填海史，饒館雖則交通不大方便，演講廳還是擠滿聽眾，第二講（1月2日）更要打開大門，讓門外人士冒着寒風聽講。第一講在去年12月4日，次講今年1月2日，第三、第四講分別定於1月15日、1月29日舉行。第一講主題為太平山下之港島填海，第二講係獅子山下之九龍半島拓展，第三講有關滄海桑田：新界新市鎮之建置，壓軸第四講：舊貌新顏：移山填海面面觀。丁公講香港歷史穿梭時空素來動聽，往往引人入勝，佢指香港自1851年就開始填海，中環商人極力反對，包括怡和創辦人渣甸，但香港置地創辦人之一遮打爵士力排眾議認為填海有利，盡力游說，即促成填海，就是今日終審法院及皇后廣場所在地，當時係由政府負責填海，費用由海邊地主負責，填好後，土地歸地主所有，當時叫做官商合作，今天一定視之為官商勾結，百幾年後回望，當年填海，顯然惠及今天香港人，即有益子孫也！</p></body></html>