<html><header><meta charset="utf-8"><title>冰說聰明：阿爺出手　無寶不落 - 青冰</title></header><body><h1>冰說聰明：阿爺出手　無寶不落 - 青冰</h1><p>前輩教落，市差私有化特別多，股價低殘，長期呈折讓的股份唔少，大股東本着「良心」驅使，用比賤價高一截的價錢私有化，仲可冠冕堂皇話畀大家一個機會套現，日後的難關由老細自己頂晒啦，你哋走先啦。青冰翻查由2012年至2018年的記錄，發現近年玩法已轉，2016年熔斷之災，整年氣氛唔好，私有化有10宗，不過2017年大旺市，竟有14宗，細節位係，那年是新經濟股當道，其實有好多舊經濟股低殘，大股東趁未轉勢就退市，好正路吖。<br><br>私有化個案中，成功率亦是相當高，青冰在披露易搜尋後發現，2014年成功率67%，已屬最低，2013及2016年更是全部成功，2012至2018年間55宗，有45宗係成功的，成功率有81%，最有趣的是，這七年裏面，中央9度出手私有化H股，全部凱旋而歸，簡直係鳳凰無寶不落。<br><br>10宗失敗個案，新世界中國在2014年首度私有化失敗，電能（006）在2015年，新世界百貨（0825）在2017年，仲有去年台資的寶勝（3813），馬來西亞華人郭令燦兩度私有化國浩（053）失敗，這個華資離岸聯盟已經佔去6次。同中央最大的分別，就係出價孤寒，冇志在必得之心，不過又咁，中央用的是公家錢，自然爽手啲嘅。<br><br>撇除星期五投票的先進半導體（3355）外，現時仲未發私有化通函的分別是合和（054）及哈爾濱電氣（1133），兩者剛好來自以上兩大陣營，同樣距離私有化價格逾一成一，照數據及牌面，似乎中央陣營的較值博，不過H股私有化可以快到物美咁3個月搞掂，亦可以慢到天大管材咁拖10個月，賭中央今次食硬，也不忘計下機會成本呀。<br><br><br>青冰<br> http://fb.com/chingbing888 <br>本欄逢周四刊出</p></body></html>