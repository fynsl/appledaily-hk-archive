<html><header><meta charset="utf-8"><title>魚樂無窮：新國策點止一棍 - 唐牛</title></header><body><h1>魚樂無窮：新國策點止一棍 - 唐牛</h1><p>國家發改委宣佈，今年將制定出台促進汽車、家電等熱點產品消費的措施，一石擊起千重浪，兩個板塊全線炒高。<br><br>有番咁上下股齡的戰友，都聽過「家電下鄉」，冇錯，就係2008年金融海嘯後，阿爺振興經濟措施之一，當時居民購買彩色電視、冰箱、手機及洗衣機均有額外補貼，家電股生意幾何級數上升，股價炒到飛天，以主攻電視的創維（751）為例，股價由幾毫子爆炒上10蚊，一年左右時間變身十倍股，無花無假。<br><br>十年後的今日，同一樣的國策，會否一樣具爆炸性？宏觀經濟變數多，唔敢咁樂觀，極保守用當年升幅打個一折，原來都有一倍水位，更何況現時的創維賣點多的是︰集團最新中期業績成功扭虧為盈，核心盈利賺2.5億元，年度化市盈率10倍左右，以轉勢股來說不算貴；每股NAV高達6.17元，市賬率只得0.3倍，比起同業海信家電（921）及海爾電器（1169）平均市賬率2倍，可謂殘到震。<br><br>還要留意兩件事︰第一，大股東黃宏生去年曾以3.85元增持，現價入場平佢一半有多；第二，集團成立30周年，話唔定會有特別派送。<br><br>一句到尾，咁多好消息，一棍點夠喉？<br><br><br>唐牛<br> http://fb.com/tongcow88 <br>本欄逢周二、四刊出</p></body></html>