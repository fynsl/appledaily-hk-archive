<html><header><meta charset="utf-8"><title>林鄭塞錢俾阿婆續集 - 陳也</title></header><body><h1>林鄭塞錢俾阿婆續集 - 陳也</h1><p>林鄭反駁綜援改制，欺凌60至64歲長者的指摘，說自己都係60歲以上，仍然每日工作十幾小時。<br><br>講呢啲，林鄭口舌便給，刻意扭歪焦點。長者綜援有嚴格審查，做過社署的林鄭冇可能唔熟書。林鄭張建宗陳茂波這些有米高官，就算活到65+，除非呃政府，否則到死那一天，也不可能攞到綜援！林鄭學晒她的好姐妹潘鄭，翻白眼翻得太早，以為霸氣便會贏，駁嘴快好世界。事實呢，長者放長雙眼終於睇清楚，林鄭比龍蝦那句「涼薄」更冷酷！當日蹲在街邊，塞五百蚊紙落一個內地阿婆乞丐手，哎，這一幕勁吸嬲，但係搵老人家做媒的確方便就手，這一幕肯定會重演。到時林鄭會問對方貴庚，問出65歲未夠，林鄭念熟貓紙賣弄口才，訓示：阿婆，我六十一，日做十幾粒鐘，為港籌謀，事不避難，夜夜OT，可想而知，點解凌晨時份發新聞稿吧。我歡迎60歲長者以我為垂範，食得冇嘥，做得冇停！湯漢樞機7字頭都復出啦，習帝表明會永續不休幹下去！深水埗老馮擺明侵權抄佢！阿婆，今日唔使踎街了，呢度五百蚊，塞住把嘴先，第二世投胎要學我咁做官啊。</p></body></html>