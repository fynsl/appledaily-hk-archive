<html><header><meta charset="utf-8"><title>影全家福開心似中六合彩陳茵媺同陳豪爭湊仔</title></header><body><h1>影全家福開心似中六合彩<br>陳茵媺同陳豪爭湊仔</h1><p>陳茵媺昨日以低胸性感造型到中環出席護膚品牌活動，她笑說：「健康性感啦，今日想型啲！」現時大部份時間專注照顧三個寶貝，陳茵媺笑稱可以抽空現身，全靠老公陳豪（阿Mo）幫手：「我哋已經夾好咗，唔會兩個人一齊出去做嘢，是但有一個睇住小朋友，阿Mo都幾上手，我做到佢都做到，不過未必似我咁好囉！」</p><p>拍劇掛心</p><p>原來兩夫妻平日會爭湊仔，陳茵媺笑說：「我同阿Mo會喺屋企爭住湊小朋友，每日都好似比賽咁，由大仔開始，一喊就飆埋去。因為我哋兩個都上手，所以佢哋都好黐身，尤其囡囡同大仔都嗲，二仔就靜啲，啲感情收埋啲。」問到三個小朋友有否試過打交？陳茵媺說：「佢哋都會爭玩具，不過好快解決到，都少打交。我成日同佢哋講，We are one big happy family，所以要互相照顧、互相遷就。」<br><br>早前全家影月曆，陳茵媺坦言和小朋友影相很困難：「大人要keep住同一個表情，可能影十幾張先有一張靚，影到真係好似中六合彩咁開心。」除了月曆外，她還親自為屋企設計family year book：「等小朋友睇番自己去過邊、做過乜，係好好回憶同埋提醒。」至於無綫有否邀回巢拍劇？她坦言：「有傾過，但要睇時間，如果阿Mo拍得咁密，我又拍得咁密，冇人睇住小朋友會唔放心，不過我都好掛住拍劇，見步行步啦，暫時電影同出活動嘅時間係比較好嘅選擇。」</p><p>蔣怡取經</p><p>同場的靚媽蔣怡，笑言要向陳茵媺取經：「佢生三個太勁，我都好想聽佢分享吓，我自己兩個都適應緊。」她更認為陳茵媺能保持年輕靚樣，令她甘拜下風。<br><br>採訪、攝影：盧妹</p></body></html>