<html><header><meta charset="utf-8"><title>從演逾半世紀　專做女傭81歲梁愛經歷跌傷喪子：我要活下去</title></header><body><h1>從演逾半世紀　專做女傭<br>81歲梁愛經歷跌傷喪子：我要活下去</h1><p>【娛樂人物】現年81歲的資深演員梁愛，曾是無綫的「御用工人」，在《他來自江湖》跟周星馳多番鬥氣，更是不少人的集體回憶。近年梁愛飽歷身心傷痛，先是前年跌倒受傷，體重由110磅急跌至73磅，半年前其獨生愛子又猝逝，不過梁愛一次又一次以堅強意志挺住，更叫亡子不用為她擔心：「我又郁得、又可以活下去。」<br><br>採訪：戴彩煥<br>攝影：陳慧安</p><p>人稱「愛姐」的梁愛，是已故名導演左几的太太，60年代演出多部粵語片，70年代中開始在無綫演出，她在《狂潮》、《他來自江湖》及《義不容情》等經典劇飾演女傭，深入人心。後來愛姐舉家移民加拿大溫哥華，00年加入亞視繼續飾演女傭，但隨着亞視減少劇集製作，她也開始淡出娛樂圈。<br><br>愛姐前年在香港街頭仆倒受傷，要留院數月休養，這一跌令愛姐體重由110磅急跌至73磅，此後她更因腰患要經常服用止痛藥。愛姐日前接受《蘋果》專訪，她說醫生本來評估她將卧床不起，叫她準備入住老人院，結果她奇蹟康復過來。愛姐以過來人身份說：「我奉勸所有有病嘅人，一定要話畀自己聽『我得嘅！我起得到身……』如果你插滿晒啲天線（喉管）又唔死得，嗰種先係痛苦。命運弄人，如果我唔係咁硬朗，一早俾佢（上天）玩死咗！」</p><p>似耶穌釘十字架</p><p>患病期間，愛姐獨子對她照顧有加，已移居加拿大的獨子當時返港探望愛姐後回加，已訂機票在去年11月初再返港，打算為愛姐81歲做大壽。豈料兒子在半年前，於家中因隱性心臟病發猝死，終年55歲。愛姐慨嘆天意弄人：「個仔又唔係唔乖，佢又孝順、又好，一年返嚟睇你兩次，佢失驚無神離開咗你，你有乜感想？在我嚟講，好似耶穌釘十字架。」<br><br>提起愛子，一向硬淨的愛姐亦不禁落淚：「佢走咗我唔可以跟住走㗎嘛，我要堅強！人哋覺得我會發癲，我畀佢睇到我係可以活下去。我本來唔郁得嘅，我𠵱家話畀佢聽，我又郁得、又可以活下去。」愛姐邊抹眼淚邊說：「我哋三人行移民去加拿大，去完之後得番我一個返嚟香港，嗰種感受好難形容。」</p><p>六七暴動一夜破產</p><p>命運確是多次跟愛姐過不去。60年代，愛姐最風光時，曾經擁有三個工人和一個司機，不過六七暴動令她變成一無所有。愛姐無奈地說：「六七暴動左派同右派鬥，我先生本來同泰國拍咗啲錄影帶同電影，佢哋話佢係左派嘅人，賣唔到過去，一夜之間唔見咗成60萬，破咗產，我由三個工人，結果我自己做咗工人。嗰時香港環境立立亂，佢又冇工開，我又冇工開，大家咪食穀種！」<br><br>當時為了生活，愛姐走去工廠做包裝工人，丈夫也變賣珍藏的魯迅作品及其他名書過活。後來麗的電視（亞視前身）邀請左几和愛姐加盟，70年代愛姐再轉投無綫，開始當上「御用工人」：「我嗰時好發錢寒，因為我要供個仔喺英國讀書，工人係咪最容易搵錢呀？對白唔使記咁多，可以走幾組，老實講，嗰時都係為錢啫。後期冇咁為錢，咪話唔玩囉，識攰咪唔玩咁多囉。」</p><p>未能見夫最後一面</p><p>97年1月，愛姐丈夫左几於加拿大病逝，他彌留當日，愛姐身在馬來西亞拍劇，愛姐說：「我老公死唔眼閉，我個仔錄咗我條聲帶話『老竇，你走得舒服啲啦，我𠵱家開緊工唔返得嚟呀，你走好，我哋唔使幾耐喺下邊見㗎喇。』」未幾左几病逝，享年81歲。<br><br>愛姐有一對年近三十的孫仔孫女，俱於加拿大生活，但愛姐無意長居加國，現時她於香港獨居，每日由鐘點上門清潔，閒時相約好友食飯敍舊。過去十年，愛姐已甚少參與幕前演出，僅在15年為港台其中一集《獅子山下》客串，近日港台邀她拍攝一個關於腦退化長者的劇集，她才出山。看透世情，加上擁有堅強意志，愛姐當可延續她的「工人」傳奇！</p></body></html>