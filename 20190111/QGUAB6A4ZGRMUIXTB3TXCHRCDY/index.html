<html><header><meta charset="utf-8"><title>隔牆有耳：建議引入野豬天敵劉業強延續豬狼之爭 - 李八方</title></header><body><h1>隔牆有耳：建議引入野豬天敵<br>劉業強延續豬狼之爭 - 李八方</h1><p>好快就到豬年，可惜唔係人人都愛豬。身兼行會成員、鄉議局主席嘅經民聯劉業強，收到好多市民反映野豬橫行嘅問題，於是佢趁答問大會當面質詢娥特，會唔會畀野豬狩獵隊復出，或者用啲另類方法，引入野豬天敵？八方聽完真係呆一呆，引入野豬天敵即係引入狼，而「狼」又令八方諗起一個人。<br><br>劉業強話佢部電話就有十幾條野豬出沒嘅片，例如有小朋友被野豬撞親，可見野豬問題相當嚴重。娥特都表示認同佢嘅說話，話啲野豬聯群結隊四圍行又唔驚人，所以佢已經叫咗漁護署全面檢視，希望署方搵到整套嘅解決方案，又叫市民記得唔好行近，又或者餵野豬食嘢。</p><p>隨時「放虎歸山」</p><p>不過劉業強聽完娥特咁講似乎唔多收貨，單刀直入問娥特，現時用緊避孕放回計劃明顯唔work，不如畀狩獵隊復出，或者引入野豬天敵啦。娥特聽完只係話會搵專家研究。八方即刻上網搵過，野豬天敵包括老虎同埋狼，若果真係實行劉業強嘅建議，名副其實係引狼入室或者放虎歸山，怕且到時野豬經已唔係問題。至於搵「狼」嚟治「豬」，八方就諗起幾年前嗰次特首選舉，唔知劉業強係咪話中有話呢？<br><br>李八方</p></body></html>