<html><header><meta charset="utf-8"><title>爆相爆片：輪椅婦搭九巴唔扣安全帶</title></header><body><h1>爆相爆片：輪椅婦搭九巴唔扣安全帶</h1><p>交通意外時有發生，乘客乖乖扣上安全帶嘅話，真係隨時保返條命仔，雖然巴士唔係每個位都有安全帶，但輪椅使用者上車後，就一定要扣，偏偏仲係有人唔聽話，司機勸唔聽，就算其他乘客想幫手，仲俾佢鬧返轉頭！</p><p>司機為安全拒開車</p><p>話說前晚（9日）約10點，讀者馮先生喺屯門市中心巴士總站等巴士，見到一架960九巴停咗喺咗，明明成車人，但司機又唔見咗，好奇上車八吓，發現車廂內原來好熱鬧，司機好無奈咁企咗喺度，身邊仲有幾個乘客食緊花生，原來有個坐輪椅嘅婆婆上咗車之後唔肯扣安全帶，司機勸極都唔聽，為咗安全起見，司機唔開車，結果成車人喺車內呆等。<br><br>片段中，左手邊一位男乘客等到躁躁哋，大聲喝令個婆婆：「爽手啦！唔好搞咁多嘢啦！」點知阿婆唔理不特止，仲反駁：「你收嗲啦！」「我怕你呀？大聲就得？報警吖笨！」中氣十足。<br><br>旁邊一位中年女士為咗息事寧人，主動走埋婆婆度想幫佢扣安全帶，點知阿婆一手捉住位女士，「放手呀！我唔識扣呀！」被喝止嘅女士愕咗兩秒，唉！真係好心着雷劈。馮先生認為，鬧老人家雖然唔啱，但阿婆令成車人返唔到屋企，真係好自私。「司機應該趕佢落車，冇理由因為佢阻住成車人！」<br><br>其實，根據貼喺車廂內嘅安全指引，除要求輪椅須面向車尾及扣安全帶，旁邊嘅束縛帶亦應該穿過輪椅扶手扣好索緊，做足以上步驟，可以固定輪椅，避免意外發生。</p></body></html>