<html><header><meta charset="utf-8"><title>團年開年日子 - 左丁山</title></header><body><h1>團年開年日子 - 左丁山</h1><p>元旦過後，有讀者及朋友追問左丁山：「喂……問咗傅會長講團年，開年的日子及豬年運程未呀？要安排時間，訂枱食飯噃。」今年農曆年好快到，二月五日就是年初一，今日確實係差不多要安排團年飯嘞。<br><br>前幾年左丁山都有訪問傅會長，然後在本欄發表，但記得去年訪問完畢，傅會長話佢年紀已老，不再製造太歲牌，來年（即今年）亦唔會再講運程一事。所以左丁山一路未有約傅會長做訪問，但見咁多朋友追問，於是上星期再搵傅會長入室弟子問清楚，英文謂之re-confirm，得到嘅答覆係好清楚，傅會長決意歸隱，不談天機，願各人修德積福行善，自能趨吉避凶。<br><br>冇法啦，於是在手機問八卦邱有乜好日子，等讀者有得揀。八卦邱授機宜之後，叫左丁山：「再睇埋通勝，係自己簡單寫幾句便是。」高人既然歸隱，也只好如此了。<br><br>一月十二日已是農曆十二月初七成日，吉日也，今日團年並無不可。最多人在年三十晚團年，但今年年三十係二月四日，立春偏偏係壬申日破日，冇理由搵破日來團年嘅啫，推前啲，最好係二月一日星期五定日，即安定之日，一家吃晚飯團聚，晚上戌時（七至九點）剛好是晚飯時間，並非凶時，亦適合。二月二日執日，也是吉日，但晚上戌時係凶時，不如早啲開飯，如六點鐘。再提早幾日，就揀一月二十四日星期四成日咯。<br><br>二月五日年初一係危日，含危中有機之意，算係吉日，忌行山涉險，二月六日年初二成日，宜開市，啱晒傳統舖頭在年初二開年開業啟市，要注意嘅係早上凶時，開市開舖最好在下午一至三時。二月七日年初三係收日，開舖開工無謂，出行會友皆宜；二月八日年初四星期五，假期完畢，好多人會放埋呢日假，有一個長周末，偏偏這天是開日，大吉日，最宜開市開工、赴任、動土，但朝早返工係凶時，有得揀就在下午一點返工，睇老闆肯唔肯，係老闆話得事嘅又或者係做廠嘅，不妨放足長假，延遲到二月十四日星期四年初十定日先至開工，吉時在未時（一至三點）。<br><br>己亥年豬年，在二月四日年三十上午11:16分後開始，之前出生嬰兒，仍算肖狗，之後就係肖豬，豬年犯太歲之生肖係豬（刑太歲），蛇（巳亥相沖，沖太歲），猴（申亥相害，害太歲），呢三個生肖要在豬年行藏小心啲，不過猴（申）人在豬年有四大吉星（天德、福星、八座、玉堂）相扶，可逢凶化吉；豬（亥）人有歲駕、天解兩吉星，相信無大患，蛇（巳）人有驛馬星，主旅遊，多啲出外可免卻本地怨氣！</p></body></html>