<html><header><meta charset="utf-8"><title>慢歌調校　快歌冇事學友抱病唱到盡　大女睇得忘我</title></header><body><h1>慢歌調校　快歌冇事<br>學友抱病唱到盡　大女睇得忘我</h1><p>現年57歲的「歌神」張學友前晚在紅館舉行尾站巡唱頭場，亦是今次巡迴第219場，學友表示香港開騷有壓力，免疫力變差。患感冒的學友為答謝歌迷，安哥就唱足十三首歌，但他指演出前段有少許聲沙，唱慢歌未能掌握，但到後段快歌就沒有問題。不過，台下的大女張瑤華就睇得投入。</p><p>張學友歷時兩年多的「A CLASSIC TOUR學友．經典世界巡迴演唱會」，前晚在紅館舉行一連15場的尾站演唱會首場，亦是他今次巡迴的第219場演出。<br><br>學友整晚以歌會友，連大女張瑤華都有現身捧場，安哥時，學友更換上燕尾服唱出《用餘生去愛》，而現場螢幕同時播出他跟已故的張國榮、羅文、沈殿霞、梅艷芳及黃霑等合照，學友一口氣唱出《只想一生跟你走》、《我等到花兒也謝了》、《每天愛你多一些》及《李香蘭》等十三首金曲。</p><p>證騷後唔封咪</p><p>學友完騷後受訪，提到大女張瑤華睇得投入，學友即笑言：「自從呢個演唱會後，佢就係我歌迷之一，睇過好多場，佢都係我嘅強心針。」囡囡可會上台表演，學友斬釘截鐵：「唔會。」有傳學友完成巡唱後封咪，學友無奈地說：「絕對冇咁嘅事，唔知點解有咁嘅傳聞。可能係主辦商傳出嚟，啲人會覺得睇一場少一場咁，我真係好鍾意喺台上表演，我唔鍾意講退休嘅事，希望自己喺表演上試多啲唔同嘢。」<br><br>學友謂回到香港演出有點緊張，患了感冒和出現抽筋情況，他自嘲是老人病：「因為壓力大，免疫系統差啲，由上一站喺高雄演出，已經有啲病，𠵱家都有啲唔舒服。」家人知道學友抱恙演出都非常擔心，學友說：「自己盡力做啦，都唔係太辛苦。」後台可有安排醫生以防萬一？學友說：「又冇咁嚴重，之前醫生開咗一啲防流感嘅藥畀我，食咗之後會覺得有少少暈，都驚會影響演出，不過演出多咗、做巡迴多咗，遇過唔同情況，知道大概有幾大影響，可以控制到。」學友又扭傷腰部，他說：「做唔到慣常90度鞠躬嘅動作，要小心啲。本來想睇醫生，不過見到個情況向好嗰邊進發，覺得頭先跳舞都OK！」<br><br>學友指頭段演出有少許沙聲情況，顯得美中不足，他說：「剛返嚟，聲未係完全開咗，調校音響方面，都未係做得最好，只係覺得前段未係太理想，慢歌亦唔係自己控制之內，反而後面唱快歌就冇乜嘢。」</p><p>明白華仔苦況</p><p>劉德華去年確診流感，取消七場演唱會，學友說：「我都有睇到，聽完覺得更加驚，會有心理壓力，希望佢快啲好番，我相信我係取消最多次演唱會嘅歌手，我都明白取消個唱嘅心情，希望大家知道上咗台嘅我哋都想做到最好，做唔到最好已經好唔開心，仲要做唔到落去，係好辛苦嘅事情嚟。」學友獲悉華仔入紙申請今年底紅館檔期作補場，學友說：「希望佢嘅申請OK喇！」<br><br>採訪：王連連<br>攝影：葉君海</p></body></html>