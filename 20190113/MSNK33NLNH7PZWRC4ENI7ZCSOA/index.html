<html><header><meta charset="utf-8"><title>趣趣地：法比入「摩」與亨利重聚</title></header><body><h1>趣趣地：法比入「摩」與亨利重聚</h1><p>31歲嘅西班牙中場法比加斯，喺上星期五正式離開效力咗近五年嘅車路士，轉投法甲球隊摩納哥，簽約三年半，再次告別英超。車路士同摩納哥都冇披露轉會費金額，外界估計連埋合約內嘅特定條款，轉會費最高可達1,000萬鎊（約一億港元）。</p><p>法比喺2014年加盟當時由摩連奴執教嘅車路士，並即刻喺14/15球季贏得英超冠軍，不過隨住法比年華漸長，佢喺車路士已非必然正選，結果到今季終於決定離隊。法比加盟嘅摩納哥，其主帥正係曾同佢喺阿仙奴做隊友嘅亨利。<br><br>法比上星期五喺佢嘅ig度放相，話對展開新旅程覺得好興奮，摩納哥會係佢未來三年半嘅新家。法比嚟緊會着44號波衫，而佢喺新球會嘅首要任務，就係要幫球隊避免降班。摩納哥喺今季法甲戰績低迷，踢咗半季後只得13分，𠵱家排喺積分榜尾二。<br><br>另外，臨別時候，法比喺佢嘅ig上面撰文向車路士嘅所有人告別，而車路士會方亦喺ig放咗段片向法比致謝。</p></body></html>