<html><header><meta charset="utf-8"><title>停服阿士匹靈 - 左丁山</title></header><body><h1>停服阿士匹靈 - 左丁山</h1><p>當今家長，盛行一句話：「贏在起跑線」，於是兒女讀緊幼稚園，已經要學習普通話、英語之外，還要找幼兒教室學習與英語英文會話、學游泳、學畫畫、學芭蕾舞、學唱歌（最好能加入香港兒童合唱團）、學鋼琴更是必修科，真係個個入水能游、出水能跳，開口能唱、雙手能彈，此外還有不同親子活動，學習焗蛋糕、整餅、法文或西班牙文遊戲等等活動。比起左丁山五歲時一腳牛屎之鄉下仔，依家細路叻上一百倍。<br><br>小YY已經後知後覺，帶女參加幼稚園運動會，聽到其他家長講一間兒童畫室好出名，於是散會後就按地址走去為女兒報名，誰知入到門口，就獲派一份單張，話入學要求熱烈，今天報名，大概要一年半後先至可能有學位，小YY以為係香港奇談，連忙短訊通知左丁山。呢啲事情最好問虎媽A嘅啦，佢乜都知，果然虎媽A立即有回覆：「呢間畫室出名好耐，等一兩年先至有位，閒閒地啦，不過我問過一啲畫室學童家長，佢地話教繪畫基本功唔錯，能誘發兒童繪畫興趣，但學生參加國際繪畫比賽，成績好似比較一般！」<br><br>香港唔通冇其他畫室學藝咩？立即打電話畀藝術B，叫佢開番間，藝術B話：「我在火炭教成年人，教兒童冇乜興趣，不過如果咁好搵，又不妨諗諗！」<br><br>咁講法，藝術B揸住支畫筆，可以一世搵錢，教到80歲都得，藝術家職業壽命，遠遠長過專業會計師、律師、醫生。<br><br>虎媽A講完兒童學畫，講吓佢新年去曼谷及華欣，話過得幾愉快，泰國確係旅遊好地方，佢以前少去，以後會去多啲咁講，但遇上一宗小意外，以後要小心注意。虎媽A丈夫到達曼谷在Grand Center Point酒店Check in之後，不知何故，原因不明，丈夫跌落酒店內一個小型水池，膝頭對下裂開一條十字痕，流血不止，酒店護理人搞唔掂，佢緊急向香港求救，小G記得左丁山去過康民醫院驗身，於是教佢哋去康民治理。虎媽A話呢間醫院似四星酒店，服務一流，迅速為丈夫止血，問埋有冇食薄血藥，原本佢每日食阿士匹靈，醫生話：「唔該你打電話返香港問你個醫生，停服阿士匹靈七日得唔得？」香港醫生急覆話可以，虎媽A等先至鬆一口氣，可以如期去華欣，但已得一場虛驚。虎媽A話：「請你哋以後去旅行，問清楚香港醫生及當地醫院電話，食阿士匹靈人士尤其要注意呢樣嘢。」真係從未諗過，日日食緊薄血藥之人要多一重顧慮。由華欣回到曼谷，虎媽A入住Center Point對面間Okura，佢話靚好多，服務好好多喎！</p></body></html>