<html><header><meta charset="utf-8"><title>【味‧人情】中環賣碗仔翅魚蛋還原香港老味道「唔賺錢夠交租都開心」</title></header><body><h1>【味‧人情】中環賣碗仔翅魚蛋還原香港老味道「唔賺錢夠交租都開心」</h1><p>【味‧人情】<br>繁華中環人來人往，往上走到蘇豪區某樓梯旁，有一綠色仿鐵皮小檔，播着彭羚《小玩意》。牌面、裝修、賣的食物均是老香港味道。「成個中環都無碗仔翅，嬲嬲哋不如自己開一間。」40歲的劉咏芝（Gigi）講得出做得到，就在中環城皇街附近，開了這間「老友記」。</p><p>「以前碗仔翅唔會杰撻撻，現在坊間好多都係一糰粉，唔知點解啲人要落咁多粉，粉漿咁。」小店不大，食物品種10隻手指數得晒。她最自豪的，是碗仔翅。由湯底說起，先用青紅蘿蔔、粟米、原隻雞熬煮，家庭味道成碗仔翅靈魂。「我是有用某牌子清雞湯，但我亦會自己煲雞湯。」煲過湯的雞肉拆成絲，加木耳絲、粉絲、瑤柱絲等，一樣都不能少。</p><p>起膠變稠　「一定要落魚唇」</p><p>不過重中之重，該是魚唇。「一定要落魚唇，邊煲碗仔翅邊加魚唇，越煲越稠，碗仔翅會慢慢起膠變稠身，同出面加生粉煮唔同。」Gigi說有次剛好魚唇用光，碗仔翅即時變調，稀如水，得馬上跑到太平山街找魚唇。「魚唇同花膠好似，出嘅膠係天然膠，飲落去係滑溜，唔似生粉膠。」<br><br>說是老香港味道，少不了魚蛋、燒賣。魚蛋，她用上陳皮味最重的，配自家製辣汁，以大量蒜蓉及自製辣椒油炒成，再加桂皮、八角提味。魚蛋外，辣汁與豬皮、蘿蔔同樣相襯，豬皮用熱水反覆浸泡10次，方夠煙韌彈牙；白蘿蔔只用芯，最嫩又最甜。<br><br>天生嘴刁，又對味精過敏，所以這兒的燒賣同是自家製。「出面啲燒賣，我都唔知自己食緊乜。唔知係乜肉，甚至唔知係咪肉，似粉糰糯米糍外包燒賣皮。」每日在街市買不加味魚肉、新鮮半肥瘦豬肉，偶爾還有她即興加入的，「街市有乜新鮮就加乜。」醬料是小食良伴，店內的豉油、辣椒油、菜脯都由Gigi一手一腳做，掛在腸粉的豉油，有冰糖與微薑辣的濃稠味道。</p><p>從小入廚　「我咪係個餐牌」　</p><p>這個小店老闆娘，從小已出入廚房，那是「唔煮冇得食」的年代，成人外出賺錢養家，孩子們早就會獨立照顧自己。由剛開始的豉油、糖、豆粉，慢慢變成有自己的調味。「舖頭食物，冇話邊度學，細個就算食過好食都唔會問人拎食譜，上YouTube睇再自己改良，不過YouTube上冇我呢個食譜，因為我未擺上去。」幼年根基打得好，加上年輕時到過媽媽的食堂幫手，茶餐廳有的，她都學會，炒得一兩手，笑言覺得魚蛋比那些都簡單多了。「我有隱藏餐單，比如天氣凍，我就煮臘味飯，會有臘味炒飯。現在有空，炒個麵畀你食都仲得。餐牌冇，我咪就係個餐牌。」<br><br>她的生活由每日10時多開始，住在中環的Gigi，先會徒步至結志街街市採購。要是剛好在這時間經過附近，大概會看到一個看似瘦弱的女士，左一袋右一包的穿梭斜路間。「我都有諗過請個人幫手，但真係第二個人煮唔番自己味道。」人會認人，猜想食物亦會，同樣的食譜、一樣的食材，不同廚師又會帶出不同味道。「我係打雜，買又係我，洗碗又係我，賣魚蛋應該係冇招呼，但招呼埋係我，煮埋都係我。一條龍服務，但係得一條友。」說是八點收舖，不過還得準備翌日材料，做到凌晨是閒事。</p><p>食客認同　「搵到舊街坊情」</p><p>認真還原老香港味道，贏得不少食客認同，又換到老香港最珍貴的那份情。「我賣魚蛋，夠錢交租我都好開心，都唔好話賺唔賺錢，發達直頭睇唔到。但我賺到嘅係呢份舊香港情。」訪問期間，她突然想起住在附近的老先生久未露面，一通電話關心近況，叮囑病好就到店來聽歌，會播他最愛的《光輝歲月》；又說起那個放學後常來的孩子，背着書包與婆婆一同到訪，每次一定會買兩串燒賣跟碗仔翅。坊間店舖，早就賒借免問，這裏買魚蛋但不夠錢，可以明天再找數；小店實行「走塑」，忘了帶容器又想外賣，把碗借你，明天記得還就成。「其實香港珍貴就係份情，而家香港人好少同你講感情。我估唔到會喺中環呢帶，搵到舊香港街坊情，係好感動。」</p><p>老友記<br>中環蘇豪華賢坊東17號地下<br><br>採訪：梁苡珊<br>攝影：倫星揚</p></body></html>