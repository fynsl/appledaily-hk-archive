<html><header><meta charset="utf-8"><title>壹週刊：步姊黎堅惠後塵　黎曉靈︰癌症一來　你冇得叻</title></header><body><h1>壹週刊：步姊黎堅惠後塵　<br>黎曉靈︰癌症一來　你冇得叻</h1><p>金菊園是本港老字號臘味店，新鮮食材，古法炮製，其中金銀膶及鴨腳包最受歡迎，名人食客無數，連鄧肇堅爵士也駕車來幫襯。<br><br>金菊園由順德人黎坤1924年在港創辦，卻因為九七問題股東紛紛移民而結束本港生意，後人各自發展。<br><br>黎坤兩個孫女堅惠和曉靈遺傳了家族勇於創新的精神。有「時尚教母」之稱的創作人黎堅惠（Winifred），做過《號外》、《Ameoba》雜誌編輯及主編，張曼玉是其閨密，她的自傳《時裝．時刻》被奉為潮流聖經。<br><br>堅惠胞妹曉靈（Kimmy）是時尚名媛，做過模特兒、時裝代理、珠寶設計，曾替鄭秀文、墨西哥電訊大王家族設計戒指首飾。</p><p>不過，浮生若夢，黎堅惠2014年因癌症去世，Kimmy則執着於工作，一直諱疾忌醫，也差點踏進鬼門關。回憶往事，她發現很多事情的發生，都不是人所能控制。<br><br>「我哋嘗試控制好多嘢，去計劃人生，但到頭來你發覺，幾叻都好，癌症一來，你就冇得再叻。」<br><br>追憶逝水年華，是甜夢幸福，也是怵目驚心，執番條命的Kimmy，分享她在金菊園吃叉燒、與絕症黑社會大佬去非洲傳道的難忘經歷。<br><br>原來行走江湖，靠的不是你家底幾好，識了甚麼人，而是懂得愛惜自己身體，懂得let go。<br>撰文：黎明輝<br>攝影：胡智堅</p><p>說起金菊園這個家， Kimmy便垂涎三尺，露出幸福的笑容，最好吃的，當然是那塊「燶邊叉燒」，「我由細到大去到舖頭，叉燒叔叔就會切叉燒邊畀我，我就攞住嗰條燶燶哋嘅邊食。」</p><p>掌上明珠　社交生活多姿多采</p><p>昔日的金菊園門庭若市，過時過節，更有不少海外華僑排隊買臘味回鄉，店內老師傅充滿人情味，Kimmy說她細細個已見過不少名人雅士，鄧肇堅爵士曾駕着名貴房車來幫襯，唯靈、黎小田更是常客，「黎小田同我講，佢最鍾意食金銀膶，當時我連金銀膶係咩都唔知道，佢哋話有層肥豬肉嘅呢。又有前輩以前原來經常來我哋舖頭拍拖，我話你都幾浪漫，帶女朋友食臘腸飯。」<br><br>金菊園1924年創立，翻看舊照片，金菊園共有三層，大大個金菊園招牌，非常顯眼，總店位於皇后大道中116號，後於上環永樂街及旺角彌敦道開分店，報紙廣告用老夫子作宣傳，真的勾起不少港人的集體回憶。</p><p>黎曉靈的爸爸很疼兩個女兒，視如掌上明珠，供書教學，兩個女由於自細在舖頭見慣世面，性格獨立，敢於嘗試新事物，大家姐堅惠入讀港大修讀比較文學，心智早熟，走文化藝術創作路線，成為一代潮人；細女曉靈則往澳洲修讀商科，她說自己從細到大，都是一個坐唔定的人，喜歡貪玩扮靚，到處見識，「十幾歲有機會去日本做模特兒，在澳洲讀書又做model，呂良偉問過我想唔想拍戲呀，話等我畢業後開部戲我做，點知讀完書後我對娛樂圈冇興趣，但就識好多娛樂圈朋友，所以到我做時裝代理及珠寶品牌，好多朋友就戴我設計的首飾，着我代理的衫。」<br><br>最初由她代理，後來購入股份成為自己公司的法國珠寶品牌Larme Violette，曾替鄭秀文、名模熊黛琳和林志玲等設計戒指，「第一隻戒指叫做『淚海』，由好多粒石組成，好似眼淚化為一片海洋，每個設計背後都有一個故事，『淚海』的故事就是一個深愛你的人，為你流的眼淚好似海咁深，鄭秀文好鍾意。」她又替墨西哥電訊大王Carlos Slim新抱María Torruco設計首飾，還給二人的合照記者看，「María好知道自己想要甚麼，對首飾有一種深情。」做時裝代理時，她又坐過法拉利前主席Luca Cordero的私人直升機，「我去Ferrari廠，Luca揸Ferrari飛機來接我。」記者問她如何結識到這麼多人，她自嘲：「識我嘅人會知我係一個宅女，但社交圈子又好大……由細到大有好多貴人帶我去唔同地方見識，識到好多朋友，生活好多姿多采。」</p><p>陪黑幫大佬非洲傳道</p><p>眾多「貴人」之中，有一個是很特別的，他就是前香港黑社會大佬、348的士高揸fit人洪漢義（Teddy哥）。Teddy哥不單開的士高，還開賭場，販賣毒品，而且賣到全世界，跟他搵食的手下無數，女人亦不少。Kimmy當年在澳洲讀書暑假與同學回港，有同學的叔叔是的士高的股東，他們每次到場都有VIP式的招待，有保安護送出入，Kimmy因而認識了這位傳奇大佬，「當時我哋成日去348玩，飲酒跳舞，好多年前已經識Teddy哥，佢好得意㗎喎，永遠在disco入面好黑見到佢，都是着住黑色西裝，個樣係黑色，他永遠都是黑面神，永遠唔識笑，連新年派利是都唔笑。」她記得有次在台上跳舞，身後的男士輕輕摸了她背一下，她來不及反應，保安人員就已經把他扯下台打，其他保安就像電影情節般帶着她走後門離開。<br><br>根據Teddy哥的見證，有段日子，他受不了一大群牧師車輪戰傳福音和勸告，盛情難卻之下嘗試相信，又說平生所做的惡事，全部都與耶穌的教導為敵，所以是很難真心相信的，當時很多人都不相信他是真信，Kimmy也半信半疑，「我話，吓！Teddy哥信耶穌！真係？落348望吓係咪真嘅先，見到佢咪一樣講緊粗口，咪一樣係咁樣，唔覺得佢信耶穌呀。」<br><br>事實上，Teddy哥掙扎了很長時間才徹底相信，因為要放棄賭場和毒品生意絕不容易，他的很多手下及女人都阻止他，有段日子，他是停止相信，繼續賭場的生意，不過，他發現不信神的日子，每天都不能好好安睡，賭場的生意亦一落千丈，之後才徹底悔改，「後來再過幾年，又見到佢，佢同我講，每日都經歷上天堂落地獄，好多人以為佢跳了掣，我就知道佢唔係，佢同我講的都是《聖經》上所寫的，之後我哋經常聯絡，成為好友，佢會時不時打畀我笑半個鐘，先開始講說話。」<br><br>信主後的洪漢義，變了另一個人，更改行傳福音，曾向黑幫教父鬍鬚勇（原名潘志勇）講福音，更帶了不少手下親友信主，2017年初，他和Kimmy一同去了非洲坦桑尼亞傳道，上當地電台分享見證，與國會議員見面，提出解決國民吸毒的方法，但原來當時Teddy哥已經確診患了末期癌症，但仍堅持要去，「好難想像，一個販賣毒品去全世界的毒梟，會成日同我講耶穌幾愛佢，同我哋講點解要堅持信仰。」<br><br>「佢臨走時仲好擔心身邊嘅人會唔會因為見到佢有病受苦而懷疑上帝，喺醫院時都捉住我隻手同我講，我哋一定要多啲認罪，我哋犯了好多罪，犯了好多錯。」Teddy哥2018年6月離世，享年70歲，這位江湖貴人帶給Kimmy的，不單是一段瘋狂的士高玩樂年代，還是生命的改變。訪問當日早上，一位朋友剛巧在她的群組內傳閱Teddy哥的見證分享影片，希望可以激勵其他人。「他教識我好多生命的功課。」<br><br>其中一樣要學習的，是放手。Kimmy說，多年來腹腔盆骨位置隱隱作痛，但一直忙於工作，就算痛到死也沒有認真處理醫治，連中醫也說不能治療她的狀況，建議必須靠手術切除腫瘤，再調理身體，她也遲遲沒有行動，直到有次偶然做檢查發現腹腔內有多個腫瘤已經爆破導致內出血，醫生警告她若不立即做手術切除會有生命危險，她才識驚。</p><p>諱疾忌醫　腫瘤爆破內出血</p><p>當時她正忙着為一個慈善機構籌辦連續兩天的拍攝活動，也早就安排多位藝人朋友幫忙，她為此事感到十分不安，差點還不想去做手術，醫生花了三小時的唇舌，才勸服她停止工作，「當時我打畀牧師，我牧師好好笑，還說感謝，我話做咩感謝，佢話你一直決定唔到要做，𠵱家你唔使揀一定要做，唔做唔得，順住天意，學放手，學let go。」手術順利完成，蘇醒後她說像重生一樣。<br><br>「我自細好勝，鍾意逞強，一定要贏，一定要證明自己有幾好，所以畀自己好多壓力，我諗以前幫我做嘢嘅人都好辛苦，就算我partner，現在回想，都覺得好對唔住佢哋。<br><br>「但at the end of the day，你身體係最重要，你有咩財富都係冇用，但好多時因為工作壓力，令到我哋好病，這是我過去五至十年，尤其是我自己同屋企人有好多病時，或者我身邊朋友有cancer時候領悟到的。」<br><br>Kimmy有幾位至親的家人，過去幾年都因癌病離世，除了家姐，父親亦於2016年7月過身，爸爸離世後一個月，她獨自去了菲律賓探望一個窮困的村落，與小朋友祈禱唱歌，「其中一個小妺妹同我講：姐姐我祈禱的時候，見到你手有好多氣球，有七彩的顏色，你唔小心放開了，氣球上到天堂，天父逐個幫你接回來，每接一個就派一個天使下來。我好感動，知道氣球代表我親人，當他們上到天堂，神會派人來守護住我。」</p></body></html>