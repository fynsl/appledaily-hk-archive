<html><header><meta charset="utf-8"><title>操盤手札記：中美在貿談都輸唔起 - 割柑人</title></header><body><h1>操盤手札記：中美在貿談都輸唔起 - 割柑人</h1><p>中國上月出入口數據遠衰過預期，反映喺中美貿易戰下，外貿內需同時急跌，經濟放緩風險急升。地球另一邊，美國亦唔掂，美銀、摩通、高盛嘅市場指標，分別預示未來一年經濟衰退機會高達64%、50%、50%。月底嘅中美貿易談判，雙方都輸唔起！<br><br>中美經濟不濟，港股隨即碌低，周一收跌1.4%，報26298。陰陽燭呈現大陰燭，跟上周四、五嘅陽燭同吊頸形態組成黃昏之星，短線或會向下回補26000水平嘅上升裂口，只要守穩上升裂口，有望整固再上。欲知後市如何，且看美股業績、英國脫歐，以及貿談消息。<br><br>講到貿談，上周喺北京舉行嘅中美副部級貿談就冇料到。不過，值得注意嘅係，喺中美貿談之時，美國貿易代表萊特希澤亦喺華盛頓同歐盟、日本舉行貿談，就修補世貿（WTO）中「非市場導向政策」，包括工業補貼、強制技術轉移等，達成共識。橫睇掂睇，擺明針對中國！<br><br>副總理劉鶴將於月底訪美進行新一輪中美貿談，傾過偈、摸過底，估計點都有個貿易協議框架出嚟。不過，就算有料到，中國未來幾個月嘅出口仍會低迷，中央需要加碼扶持經濟。<br><br>中央加速放水，亦對內房有利。花旗、大摩、中信里昂預計，內房今年將會跑贏大市，後者更指2019年係2015年翻版，部份城市已見政策鬆綁，喺內房貢獻GDP達15%下，料有更多鬆綁措施。<br><br>內房股中，大摩、中信里昂、瑞銀嘅買入名單都見旭輝（884），前者更列為首選之一。該股剛公佈舊年銷情，銷售額為1,520億元（人民幣，下同），按年增長46%；以上半年銷售額660億元計，即下半年銷售額達860元。該股現價市盈率4.7倍，股息率7.4厘，可以諗諗。<br><br>割柑人<br>本欄逢周二刊出</p></body></html>