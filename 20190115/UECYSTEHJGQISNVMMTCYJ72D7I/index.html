<html><header><meta charset="utf-8"><title>一部戲買一棟別墅</title></header><body><h1>一部戲買一棟別墅</h1><p>76年投身電影圈，80年代吳耀漢因《奇謀妙計五福星》等《福星》系列電影大紅大紫，當時被指身家過億，他笑說︰「曾經有段時間，我荒謬到有兩架勞斯萊斯，又Benz，79年喺銀線灣買咗棟別墅，80年代簽德寶，當時三年六部戲，每部片酬一百萬，最後拍咗十一部。當時清水灣、西貢別墅約一百萬，我拍一部戲買一棟，租晒畀飛機師。」<br><br>拍了過百部喜劇，吳耀漢覺得拍《福星》片最有火花︰「嗰陣成班人開工，就係有呢個火花，大家都會不斷創作，拍嗰陣我自己都笑死，我哋度都好笑，拍出嚟不得了。觀眾好易被感染同代入到我哋嗰種大癲大肺。」拍攝賀歲片《如珠如寶》，吳耀漢自言重拾當年感覺：「林敏驄係編劇、導演又係演員，所以現場可以撞橋，畀我好大創作空間，有時會成個劇情改晒。」</p></body></html>