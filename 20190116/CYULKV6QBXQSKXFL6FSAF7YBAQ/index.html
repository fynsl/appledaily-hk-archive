<html><header><meta charset="utf-8"><title>活捉色狼 - 邁克</title></header><body><h1>活捉色狼 - 邁克</h1><p>昨天《蘋果日報》一則社會風化案，堪稱短小精悍曲折離奇，幾百字的幅度，寫得人物生動情節起伏對白刁鑽，香港影壇如果多幾位這種水準的編劇，影評人要生要死的焦慮肯定減少。化名阿強的受害人「身材健碩」，被活捉的色狼中年禿頭，形象未免有點樣板化，令人想起西九新開張Xiqu中心舞台上常常出現的忠奸分明面譜，幸好加插一位路見不平拔手機相助的中環麗人，這就將境界推向另一層次，對舊中國小說念念不忘的老餅，腦海馬上浮出《兒女英雄傳》的十三妹或者《啼笑因緣》的關秀姑，摩登的潮人則會自動添上村上春樹尾巴，期待英勇的路人甲在浪漫的下集榮升女主角。<br><br>那隻擠在早晨八點地鐵上班族中偷桃的鹹豬手，得逞後其實已經逃之夭夭，衰在貪得無厭，企圖食過翻尋味，而且不忘初衷向同一獵物埋手，人家強哥突然畀你非禮，都話嚇到暫時失去危機應變能力啫，你一個屈尾十又試嚟過，唔通繼續任你魚肉咩，事敗鼠竄使出一招金蟬脫殼迅速變裝，除咗件背心就以為冇人認得，只會增加喜劇效果。至於受害人一面追一面高喊「變態佬呀，男人你都搞！搭地鐵摸人，變態佬……唔好走呀」，縱使極具港式生活質感，性別意識特別發達的觀察家，眉頭恐怕難免皺起，怪責他心直口快，唔覺意吐出了對男同志的歧視。嗱，咪屈得就屈，冤枉我替色狼開脫啊吓，句子上半截實在有把「變態」等同「搞男人」之嫌，那個攞命的「都」字，更帶將「搞女人」合理化傾向，潛台詞似乎是「地鐵摸女人是常態，摸男人是變態」。</p></body></html>