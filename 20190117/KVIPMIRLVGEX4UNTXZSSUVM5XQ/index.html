<html><header><meta charset="utf-8"><title>中環在線：施南生做九興控股獨董 - 李華華</title></header><body><h1>中環在線：施南生做九興控股獨董 - 李華華</h1><p>上市公司好多時都鍾意搵律師、會計師做獨立非執行董事，貪佢哋獨立性夠高，又或者搵同公司業務相關嘅人士，例如工程股就搵返工程師，貪佢哋專業性夠高。不過台灣鞋商九興控股（1836）就一反傳統，噚日公佈委任本港知名電影人施南生為獨董，即日起生效，雙方簽咗三年約，年薪35萬元，即大概每月2.9萬元。<br><br>施南生係本港知名製片，做過《無間道》監製，又同前夫兼本港知名導演徐克創辦電影公司，拍過唔少叫好叫座電影，目前亦係香港旅遊發展局成員同護苗基金副主席。獨董嘅職責包括監察公司以維護小股東嘅權益，同埋為公司提供獨立意見，究竟造鞋同拍戲有咩關係？華華諗極都諗唔到，不過咁，上市規則又冇規定要搵咩人做獨董，最緊要夠獨立，相信施南生應該可以勝任嘅。<br><br>話晒佢有多年做本港大型影視公司高層嘅經驗，甚至做過上市公司嘅董事，包括博納影業、豐德麗（571），至少可以喺營運管理畀到九興意見。順帶一提，據上市規則，上市公司至少要有3個獨董，九興本身已經有5個獨董，加埋施南生就足足有6個，比規定多出一倍。<br><br>李華華<br>mailto:LiWaWa@AppleDaily.com</p></body></html>