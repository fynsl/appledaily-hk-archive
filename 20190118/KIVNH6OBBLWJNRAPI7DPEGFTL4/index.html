<html><header><meta charset="utf-8"><title>生於憂患 - 左丁山</title></header><body><h1>生於憂患 - 左丁山</h1><p>拔萃男校在1月12日慶祝創校150周年，行政長官林鄭月娥與聖公會主教鄺保羅主持儀式，幾百名校友出席，好不熱鬧。男拔萃歷史悠久，歷來有不少畢業生名震香江，對香港發展貢獻甚大，在香港學校不大重視音樂教育嘅環境下，男拔萃畢業之音樂界名人眾多，特別令人矚目，現任校長鄭恩基本來就是男拔萃校友，在學校教音樂的。<br><br>在中環街頭行街，經常碰到余錦基，佢一講起男拔，就眉飛色舞，今次男拔150年校慶活動，就是余錦基統籌的。傳統基督教、天主教著名學校，在香港扎根已久，中環不少呼風喚雨人物，不少來自呢類中學，不過不久之前，聽到一位中環名人對母校學生感到失望，慨嘆港生大概生活在「舒適區」（comfort zone）太久，已失鬥志，無意出外打拼，探索天外有天。點解有此觀點呢？皆因名人中學畢業後，考入美國著名大學，回港後經多年努力，已成富豪級，因此而捐錢畀兩間母校（大學及中學），又親自回中學向小師弟講述留學、求學經驗，鼓勵佢地申請美國名校，衝出香港，爭取國際視野，點知師弟們冇乜表示，反應冷淡，個個話在香港考入中大港大科大就算，跟住又話冇錢，家庭支持唔到。名人話：「我付足全費獎學金，你地唔駛驚冇錢讀書。我當年留學，係要靠半工讀搵學費嘅。」學生們唔出聲，名人為之氣餒。有一次佢偶然到深圳對年青人演講，略述其意，點知立即招來大量熱烈反應，問佢係唔係要派獎學金！<br><br>孟子講「生於憂患，死於安樂」，有其道理，是故不少考試狀元尖子，來自貧窮甚至靠綜援過活嘅家庭。左丁山負責一項獎學金二十幾年來，得到獎學金嘅優績學生就有不少係清貧子弟，有時見到一啲中產、富裕家庭大學生，反而讀書並不集中，空有factor endowment而不知好好利用，非常可惜。上星期六見到學生豪在街上，行色匆匆唔知去邊，星期日再見到佢，問佢係唔係去搵朋友唱K或到蘭桂坊有約會，佢話唔係，係去同中學生補習啫。生活無憂，阿爸照住，仲要去搵補習外快？學生豪話：「唔好冤枉我，實際上係前年在中文大學社創夏令營，我有份做義工學生輔導員，識咗一班中四學生，之後大家有電郵聯絡，佢地知道我自倫敦ICL畢業返嚟，未有工做，懇求我同佢地補習數理化。就考DSE啦嘛，佢地好緊張。」補習唔係去遵理、現代嘅咩？學生豪話：「呢幾個學生皆來自天水圍，負擔唔起補習天王，我免費同佢地補習，當係社會服務，仲要搵埋地方㖭，就係去阿叔間工業大廈藏書單位，星期六下午夠晒靜！」學生豪幾有心，於是請佢去九福飲茶，以示鼓勵！</p></body></html>