<html><header><meta charset="utf-8"><title>廣告經綸：人人潮玩「流挑戰」 - 文廸晞</title></header><body><h1>廣告經綸：人人潮玩「流挑戰」 - 文廸晞</h1><p>近日社交媒體潮玩「10 years challenge」 ，玩法好簡單，只要把十年前2009年和今天2019年的照片side by side，post給大家看看有甚麼分別。<br><br>然後收到的留言，不外乎完全冇老過、根本就分唔到邊張係今天邊張係十年前、吃了哪個牌子的防腐劑、誇張啲甚至乎機齡逆轉，比起十年前更年輕、喺街撞倒十年前的你一定唔認得、又或者撞倒一定見鑊打鑊等等。<br><br>與其說是挑戰，不如說是一個小遊戲，大概是來自fb的自動重溫N年前的舊照功能，時刻刺激你的腦細胞去回憶當年今日你個look係點、做緊啲乜、同咩人一齊……這個遊戲有齊社媒101的基本條件：易玩、簡單、shareable、一個post，由外國明星延伸至本地明星名人KOL帶動潮流，人人都可以參與。<br><br>然而，說穿了，全部只觀乎表面，再加埋一大堆討好奉承的留言罷了。比較從前「冰桶挑戰」所具備的Purpose、社會使命和影響力，這個如Photo hunt一樣的所謂挑戰，根本就沒有真正的挑戰，也沒有人會得益，隨便用個「挑戰」來包裝，令吸引力變得大一點，玩落不會覺得太無聊而已。<br><br>計我話，至少應該找來一眾化妝品、護膚品、甚至整容廣告商合作。又或者，如果識得玩，就應該把這個「流挑戰」變成「真挑戰」。不要單與歲月時間競賽，除了頭髮疏了白了、頸紋魚尾紋多了、瘦了、肌肉結實了，作為人生鬥士，在歲月不留情背後要說的故事是甚麼呢？是理想、目標？是堅持、恒心？是初心、熱情？挑戰一下十年前後「價值」上的轉變不是更有意義嗎？<br><br>人生到底有幾多個十年？不知道fb、IG、Twitter仲有冇下一個？<br><br>文迪晞<br>mailto:heyadmen@gmail.com</p></body></html>