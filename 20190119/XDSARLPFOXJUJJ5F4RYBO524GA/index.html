<html><header><meta charset="utf-8"><title>酒店順德菜 - 左丁山</title></header><body><h1>酒店順德菜 - 左丁山</h1><p>年近歲晚，好幾間酒家午市晚市都見人頭湧湧，團年飯宴要及早預訂。不過小G有一個小秘密，佢話：「時代廣場食通天最易訂位，星期六晚食肆都唔見有好多人；第二度冇位就去銅鑼灣時代廣場最啱。」依老友曾智華嘅覓食經驗智慧，呢啲地方最好留做後備，人頭湧湧插針不入嘅地方先至係首選，首選最麻煩之處就係成日要在門口排隊，罰企起碼15至30分鐘，例如新年過後嘅中環Brass Spoon，中午12時過後，想入去食碗越南牛河粉呀，前面起碼有二三十人排隊，距離不遠嘅「三多」，門口更有三四十人之多（呢間本地麵食，便宜過Brass Spoon幾成，顧客成份不相同），到士丹利街一樂想食碗燒鵝瀨粉，更加唔係講笑。<br><br>上星期四嘅老友（真係年紀老嘅朋友，起碼有三位年過80）定期飯局，輪到左丁山做東，去邊度好呢？想搵間新店搞新意思，卒之諗到，呢次唔去中總七樓俱樂部、賽馬車會、上海總會、浙江軒、喜萬年、利苑或星月居，而係去海洋公園萬豪酒店之「南海小館」，吃順德菜。上次林建岳介紹呢間酒店（麗新集團中標興建，海洋公園係地主，交予萬豪營運），試食德川牛扒，知道夠晒正宗，Peter又說南海小館有好嘢食，叫左丁山得閒去試試。呢次因利乘便，請埋班老友移玉步到海洋公園大門入口外面嘅酒店，左丁山從萬宜大廈出發去坐地鐵，到金鐘坐南港島綫，在海洋公園站B出口行過去，到達南海小館，只係20分鐘，快到自己都唔信，因為平時由中環坐地鐵去灣仔，再行路到喜萬年，起碼20分鐘過外也。以為自己最先到達，點知有五位仁兄已經坐低咗，異口同聲咁講：「想唔到咁快就嚟到。」陳會長隨後而至，話從跑馬地住宅開車嚟，十零分鐘就到，快過上中環。<br><br>食乜嘢呢，經理已寫好菜單，簡單嘅瘦肉粉葛湯，胡椒煎魚頭、家鄉煎蓮藕餅、蜜味叉燒，魚湯魚滑浸冬瓜乾，吃到人人讚不絕口，甜品蜂蜜黑糖糕，地產F臨時加上薑汁撞奶，大家感到鮮味十足，即刻問部長：「師傅係順德人？」部長話：「順德菜式係由一位順德來香港嘅師傅炮製，其他菜式有本地師傅。」輪到下次做東嘅賓架N話要encore，訂位，點知部長話對唔住，已有人訂咗房！自己係酒家董事嘅賓架H急不及待，即刻訂一個月後嘅飯局。地產F也訂星期日與家人來飲茶。地產F每次家庭飲茶都係大陣仗要足兩圍，星期日中午唔係咁易搵到地方㗎！</p></body></html>