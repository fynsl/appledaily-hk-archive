<html><header><meta charset="utf-8"><title>智取大市：退休投資選股法 - 晉佳</title></header><body><h1>智取大市：退休投資選股法 - 晉佳</h1><p>上期講到退休投資，買入持續提升回報能力、派息穩定上升嘅公司，長期持有，再將股息投入滾大。聽落好廢，但求其講幾隻高息股，其實都未必入圍。<br><br>滙控（005）2017年派息比率高於100%，股息率6%。資產淨值按年上升5.5%，單一年計，扣除本港2017年通脹1.7%，以股代息嘅話，持有滙控喺2017年價值膨脹10%，經濟上升周期表現未算交到數，一旦遇上逆周期，回報遠低於10%，以股代息拉勻每年只有個別數實質增長。<br><br>領展（823）雖然股息率3.2厘，但係截至2018年3月底全年收入升一成，資產淨值上漲29%！最近4年資產淨值年複合增長率16%，扣除通脹後加股息再投資，每年有超過16%資產實質回報。當然過往幾年樓價上升，長遠面對本港樓價風險，領展能否重覆過往幾年強勁回報，實屬疑問。除非領展顯著下跌，否則未來會進入低回報階段。<br><br>如果揀其他高質長線投資，要留意穩健派息、市盈率偏低、正現金流，仲會將資金尋求可觀IRR項目，最好樓價影響相對細，市面上仲有選擇，稍後講。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>