<html><header><meta charset="utf-8"><title>東東開騷有秘密武器　唔打擾栢芝</title></header><body><h1>東東開騷有秘密武器　唔打擾栢芝</h1><p>陳曉東將於3月9日舉行首個紅館演唱會，昨日他在尖沙嘴舉行記者會，其間大會播出東東以前和李彩華、張栢芝及梁詠琪（GiGi）合作的片段，東東之後透露請GiGi做嘉賓。</p><p>兩女鍾意表演</p><p>據知，東東早已聯絡舊愛栢芝現身演唱會，但現在卻變成GiGi，問到是否因栢芝要照顧小朋友？東東笑謂：「你哋曳曳啦，成日想整呢啲話題畀我，應該未必，對方喺生活上都有新開始，應該需要多啲空間，所以都唔打擾，你哋成日亂估。」不過，東東指尚有秘密想法，問到是否叫兩個囡囡上台？他沒有正面回答：「佢哋都鍾意表演，亦有聽我啲歌，成日話要聽我唱歌，佢哋鍾意聽《心理遊戲》、《方向感》。」東東又表示正努力操弗，準備演唱會宣傳期後綵排。</p><p>演唱會門票今日公開發售，如反應好會否加場？東東說：「合約上冇寫，因為個期好緊。」巡迴演唱再安排香港舉行？他說：「承你貴言，我都想去北京、上海、廣州、星馬巡迴，不過我唔會畀自己壓力，隨遇而安。」</p><p>少湯水呻好Dry</p><p>由於太太居於北京，東東笑指近日少湯水，令他好dry，就連筋都硬了。太太平時做按摩師？東東說：「係呀，平時幫我鬆骨，精油開背，佢哋會嚟香港過年，𠵱家未知係咪外遊避年，等老婆決定。」<br>採訪：黃曉妍<br>攝影：葉君海</p></body></html>