<html><header><meta charset="utf-8"><title>中環在線：小米逾三千萬股罕見遭饋贈 - 李華華</title></header><body><h1>中環在線：小米逾三千萬股罕見遭饋贈 - 李華華</h1><p>解禁期後新聞多多嘅小米（1810），噚日又有消息，喺港交所（388）股份權益顯示，小米大股東劉芹喺今個月15號將3,777萬股小米B類股份饋贈，以噚日收市價10.4元計，市值有成3.89億元。<br>「饋贈」呢個字好少喺市場上見到，有分析就話，小米喺解禁期之後，基金出現贖回、配售等屬正常，但係餽贈就頗為罕見，有可能係基金客戶喺投資前嘅指示，唔可以完全視為壞消息。佢就話近日小米回購後股價止跌，反映市場開始有分歧，但認為8蚊先係合理價格。<br>講番劉芹，佢係晨興資本的董事總經理，而晨興由恒隆地產（101）主席陳啟宗同埋細佬陳樂宗創立，曾投資快手、秒拍、小豬短租和大搜車等項目。小米創立初期，晨興資本聯合啟明創投、IDG資本等先後參與小米A同B輪融資，合計投資金額1.31億美元。小米上市時，雷軍更加喺公開信中提到，最早期嘅第一筆500萬美元投資，回報高達866倍，市傳晨興都有份。<br><br>李華華<br>mailto:LiWaWa@AppleDaily.com</p></body></html>