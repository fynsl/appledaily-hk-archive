<html><header><meta charset="utf-8"><title>【娛樂人物】杜宇航拳頭有別</title></header><body><h1>【娛樂人物】杜宇航拳頭有別</h1><p>現年38歲的杜宇航入行十年，由客串撈到男一，但與內地明星黃曉明過招時，要硬食拳頭，亦曾被元彪抓傷面狂標血，不過最考起杜宇航的，並非高難度動作，而是打破木訥學埋堆。<br>撰文︰祖李<br>攝影︰林德雄</p><p>杜宇航入行以來，多以拍打戲為主，他最怕遇到沒武功根底的對手：「拍《葉問2》嗰陣，同內地非常有名嘅明星對打，嗰陣我要硬食佢拳頭，被打到標眼水。」雖然沒指名道姓，但翻看該片卡士，巨星中只有黃曉明沒功夫根底。<br><br>拍打戲拳腳冇眼，杜宇航傷得最重是拍《葉問前傳》，他憶述：「記得三更半夜同彪哥（元彪）嗰場打戲，彪哥個拳快咗，我俾佢指甲挖走一塊皮，塊面不停流血，彪哥問我有冇事？我梗係話『冇事，我去補妝先。』後生梗係要捱吓。」</p><p>寡言內向</p><p>拍打戲最有滿足感是遇到好對手，杜宇航今次拍電影《如珠如寶》，就對拍檔梁小龍讚口不絕：「好開心同洪金寶再合作，但今次對打主要同小龍哥，打得好爽，拳法、腳法都有。小龍哥好厲害，夾一夾已手到拿來，好耐冇拍港片，呢幾年一直喺內地，嚟緊仲有部《霍元甲》。」<br><br>杜宇航6歲開始學功夫，之後入香港代表隊，18歲勇奪世界長拳冠軍，他說以前做運動員，習慣了枯燥的訓練，性格內向寡言，直至入娛樂圈才開始學交際：「𠵱家講嘢多咗，因為拍電影溝通好重要，尤其同導演，我亦嘗試改變，調校得海派一點，做藝人好講關係，應酬、飲番兩杯少不免。」</p><p>擴張人脈</p><p>近年開始轉型，杜宇航去年拍劉鎮偉導演的《功夫聯盟》，沒打鬥反而sell喜劇幽默：「我係周星馳忠實fans，劉鎮偉作品我睇好多，佢教識我掌握喜劇節奏。」杜宇航亦趁拍攝時乘機擴張人脈，與導演及幾位主角趙文卓、安志杰及陳國坤組成「火鍋聯盟」，不時相約聯誼。<br>場地提供︰24/7 Fitness</p></body></html>