<html><header><meta charset="utf-8"><title>隔牆有耳：咖喱范利是封肉麻為環保 - 李八方</title></header><body><h1>隔牆有耳：咖喱范利是封肉麻為環保 - 李八方</h1><p>「肉麻當有趣」大家聽得多，「肉麻為環保」可能只有新民主同盟議員「咖喱范」范國威做得到。話說范國威噚日喺立法會走廊，向記者派發印上「給＿＿豬豬」字樣兼佢12年前所畫嘅豬公仔利是封，方便大家可以喺豬年將利是派畀心目中唔同嘅「豬豬」。<br><br>過去出過唔少精美文宣同小禮物嘅范國威話，呢個利是封都算佢設計生涯中「至肉麻」嘅作品，話正正因為呢個設計夠肉麻，「所以好環保，因為唔會派好多」。<br><br>范國威解釋，其實過去都試過同環保團體合作，向街坊派發再生利是封，但近年發現中產區對此反應麻麻，收返嚟嘅利是封，除咗好多雜色同尺寸參差不齊，有時仲夾雜其他政黨嘅利是封，情況相當尷尬，所以今年「出山」印少量呢款「肉麻」利是封應市，呼籲有興趣嘅街坊，可以去佢議辦索取。</p></body></html>