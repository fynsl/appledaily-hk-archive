<html><header><meta charset="utf-8"><title>魚樂無窮：兩招發掘爆炒股 - 唐牛</title></header><body><h1>魚樂無窮：兩招發掘爆炒股 - 唐牛</h1><p>近期大市氣氛轉旺，本欄推介掹車邊算有點表現，包括創維數碼（751）、遠東環球（830）、栢能集團（1263）等，或者炒鬼餓貨已久，開市諗多幾秒已經冇平貨買，只有食塵的份兒，是故facebook專頁收到唔少查詢，來來去去都係問「升到呢個位仲買唔買得」、「回吐到幾時入場」，趁今日冇心水，同大家分享一下買爆升股的藝術。<br><br>對付爆炒股我常靠兩招︰金錢、時間。先講金錢，最主要睇實全日平均價，以噚日隻雨潤食品（1068）為例，開市十幾分鐘已經搶高近兩成，當時全日平均價為0.94元，我便落order等運到，結果好彩hit中，轉頭更再掃上，大家以後記住善用呢個指標。<br><br>再講時間，爆炒股會否再砌上，好視乎有冇新的炒作催化劑，呢個就要靠自己做功課，好似遠東環球咁，月初注資及改名的通告，講明相關circular會在1月28日（下周一）或之前寄發，意味屆時隨時有新一輪炒作；又好似浪潮國際（596），一如預期發盈喜，嚟緊幾時會再落鑊，當然係3月公佈業績之時。上述所有資訊都係公開的，但一定要自己發掘，資料搜集都唔做，最終只會做高揸低沽那個。<br><br>唐牛<br> http://fb.com/tongcow88 <br>本欄逢周二、四刊出</p></body></html>