<html><header><meta charset="utf-8"><title>港大副教授炮轟：洋專家武斷求其一個樣本下定論　恐弄污褲子拒視察</title></header><body><h1>港大副教授炮轟：洋專家武斷求其<br>一個樣本下定論　恐弄污褲子拒視察</h1><p>【沙中綫醜聞】<br>【本報訊】沙中綫紅磡站調查委員會聆訊最後階段由各方委聘的專家證人作供，不料最駭人聽聞的說話反而來自專家之口，「長度不足不等於被剪」、「竹枝代替鋼筋一樣安全」，句句驚人。由中科委聘的專家證人、港大土木工程系副教授楊德忠接受《蘋果》專訪時質疑這批外國專家武斷地單憑一個樣本的初步報告就揚言安全，更不滿委員會專家為免「整污糟條褲」而拒親身視察。<br>記者：羅繼盛</p><p>沙中綫紅磡站開鑿發現近四成鋼筋接駁不合格，委員會、港鐵、禮頓委聘的專家一同押注於螺絲帽供應商人和的拉力測試結果，企圖大派定心丸。楊德忠質疑測試只取用一個樣本實在太少，以此做結論實在武斷，「幾萬個螺絲頭喎，你抽一個就當中？好似六合彩，就算次次都有人中，都唔可以就當我會中」。<br><br>部份專家稱香港地震風險小，毋須做永久拉長測試及周期荷重測試。楊德忠則指出，水務署早在1980年代建造濾水廠等水務設施時已考慮地震因素，港鐵自2009年亦有類似做法，「你敢唔敢話機會係零？發生之後傷亡係咪你負責？」他強調工程師的職責正是要預備突發事件。</p><p>現場拍照「鬆郁矇」</p><p>禮頓和港鐵專家的態度，楊德忠以買人參比喻：當初本想找人買長白山人參孝敬父母，又給了長白山人參的錢，最後只給你太子參，「𠵱家仲帶幾個中醫專家話『你父母身體不錯，食太子參都OK，唔使長白山人參咁好』，關你乜事？最緊要我畀錢你去買，點解唔跟合約做？」<br><br>對於整個專家小組的安排，楊亦有微言。委員會只容許委員會專家Don McQuillan（DM）在地盤現場拍攝，但其相機卻「渣到痹」，「好多嘢應該影到就影唔到」，相片「鬆郁矇」，「我攞部iPhone都影得好過佢」。<br><br>12月19日各專家到紅磡站地盤第二次視察，DM作供時承認只曾在層板頂部拍照，層板底部則交由港鐵專家同事拍攝。DM在庭上解釋當時塵土飛揚，他已穿好衣服準備晚上飛回都柏林，上機前亦再無機會換衫。楊德忠不吐不快：「你嚟就係為咗睇呢件事，點可能話唔想整污糟條褲。我聽到都覺得好odd（奇怪）。作為專家，會唔去現場，搵個人落去影張相都得？」<br><br>至於紅磡站結構現時安全與否，港鐵、禮頓以至委員會的專家均指紅磡站結構安全，香港工程師學會即發聲明和應。楊批評學會做法相當武斷，而且出得相當急，「我都有同會長（余錫萬）傾過，（安全）明顯唔係我講，我冇話安全」。<br><br>他指行內有聲音認為：「如果今日成個紅磡站真係要拆晒佢，對香港成個工程界聲譽影響好大。」但他認為工程師是跟大自然定律做事，「點吹點計點講都好，座樓係冧就會冧，計到佢唔冧又點？」他認為事件涉及公眾安全，必須有人站出來講公道說話。</p></body></html>