<html><header><meta charset="utf-8"><title>冰說聰明：唔怕押股　最忌隱瞞 - 青冰</title></header><body><h1>冰說聰明：唔怕押股　最忌隱瞞 - 青冰</h1><p>龍床發展商佳源（2768）成為了近期最熱港股，查實當日爆出龍床金句的是俊和地產的董事，佳源係去年5月才入股項目，不過多得俊和的金句，龍床發展商之名不脛而走，但單靠個龍床盤，港人好快忘記，但上星期四的疑似斬倉，就名留青史了。<br><br>事態的發展，相信戰友都已經熟知，不贅。究竟是不是斬倉，人言人殊，今次就嘗試用另一個角度去睇。佳源在跳水前，長期企在12蚊樓上，市值三百幾億，即使去年末季市況極差，內房咁多壞消息，佳源股價都非常堅挺，完全冇調整過，回帶睇返當時的PE大概15倍，市賬率高達3倍，大佬呀恒大（3333）、融創（1918）及碧桂園（2007）等龍頭都係1.7至2倍，爆煲之後，個估值就低過行家了，事後孔明看暴跌得好合理。<br><br>業主見層樓值錢，加按套現好合情理，人哋老細都係咁諗，手持百幾億市值的龍床，按到三成都有五十億，所以上周急跌後出通告澄清，隻字不提押股，的確令青冰驚訝，好喇，昨天澄清通告終於話，因股價急跌而被強制平倉，沽了9,362萬股。上星期話已將到期債券清還，又約分析員解畫，懷疑被人惡意造空云云，到被人踢爆老細的公司佳源創盛曾押股99%，先至出來話還晒架喇，唔關龍床事呀。投資者其實唔怕你押股斬倉，但最忌你隱瞞事實，但都無事嘅，港交所最後一定不了了之囉。<br><br>昨天通告的另一亮點，就是提醒大家，公司向老細收購的物業管理公司，已於1月15日的特別股東大會通過，這筆價值6.9億的刁全數以股份支付，作價係13.73元，現價睇只係跌咗十蚊箒，有關的5,018萬股，已在星期一發行。1月15日通過，1月17日斬倉，世事的確係充滿巧合的，當日投贊成的2.8億股股東，換轉是今天，會否仍然贊成呢？哈哈。<br><br>青冰<br> http://fb.com/chingbing888 <br>本欄逢周四刊出</p></body></html>