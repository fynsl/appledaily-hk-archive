<html><header><meta charset="utf-8"><title>廣告經綸：講完都無人信的廣告 - 文廸晞</title></header><body><h1>廣告經綸：講完都無人信的廣告 - 文廸晞</h1><p>一嚿雲、兩嚿雲、三嚿雲，繼騰訊雲去到阿里雲，今時今日，周圍都係雲。雲端企業賣廣告，有時都係一嚿雲，奇奇怪怪，教人看完摸不着頭腦。<br><br>例如早前騰訊雲號稱公司的雲端虛擬機器有99.9999999%可靠性，資料遺失機率接近零，然而，最後如何？事實就係難過中六合彩頭獎的10億份之一機會故障也真的發生了，還說要助港推動「雲上大灣區」建設？希望不是賣廣告式的empty promise啦。<br><br>最近看到阿里雲在香港搞完2019生態峯會，大賣廣告，又報紙頭版又戶外billboard，它取用「為香港．搏到盡」作為口號，誓要支援香港成為智慧城市。<br><br>阿里既非本地品牌，亦非本地人所皆知或港人擁戴的品牌，雖然投資浩大，也成為全球三大雲端服務供應商，然而中間的落差，就是根本沒有好好交代如何兼為何要「為香港」和「搏到盡」，聽落總有點兒毛管戙及周身不自在；至於視覺處理亦單調乏味，老正六粒毛筆大字，以為能夠「寫」出態度，其實甚麼也不是，今次廣告公司真的出了事。<br><br>早前Nike用了「贏唔贏無人知，搏到盡我話事！」的曹星如和楊文蔚去拍廣告宣傳，雖然亦非本地品牌，但以兩位港人引以為傲的運動員跌低無限次，勇敢起返身，漂亮地體現香港人那股熱情、打不死精神之餘，亦完美自然演譯了"Just do it"的態度，貼切到肉，每次睇完都feeling good。<br><br>香港人為份工、為上車、為名牌、為屋企、為追女仔、為子女升學、為打機、為睇演唱會、為了一杯珍珠奶茶，的確可以搏到盡。但大概沒有人會相信有一個人、一間公司，甚至一個大陸品牌，會為了你和我、為了全香港去搏到盡。我們做廣告，寫標語口號，最忌就係失真，講一些觀眾不相信、連自己也過唔到的東西。<br><br>文迪晞<br>mailto:heyadmen@gmail.com</p></body></html>