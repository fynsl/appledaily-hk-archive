<html><header><meta charset="utf-8"><title>逼少女拍自慰片案脫罪「富家子」遭舊愛指控　佈局呃錢拍性愛片</title></header><body><h1>逼少女拍自慰片案脫罪<br>「富家子」遭舊愛指控　佈局呃錢拍性愛片</h1><p>【本報訊】17歲中學女生疑被朋友掌摑、威脅拍自慰片，後遭煙頭灼手臂兼衣架打大髀，三名涉案男女日前齊齊脫罪。《蘋果》收到自稱亦是受害人的少女指，數年前，她跟案中現年28歲男被告馮忠偉拍拖一周後，男方即求婚，但事後卻每月要她支付五千元「家用」助他供樓；她指控馮自導自演在內地被禁錮，要她籌四萬元人民幣營救，又威嚇她拍性愛片才可離開內地酒店，她終以報警相逼才僥倖逃脫。馮回應稱當時另結新歡，少女遂虛構禁錮事件報復。<br>記者：龔蕙芝　周子惇<br><br>「好後悔點解當初唔早啲將件事公開……令到其他人睇到會有警惕。」與馮忠偉拍拖一年的李小姐，直言因他而負債纍纍，分手後更要接受心理治療，「我之後變得唔敢信人，佢真係好恐怖。」</p><p>拍拖一周求婚後索家用</p><p>據李小姐指，二人於2015年經手機交友程式認識，當時年僅21歲的李小姐被馮的健談和細心吸引，不久開始拍拖，拍拖僅一周，馮就向她求婚，「佢話覺得大家好適合，想訂婚。」事隔一個月，馮要求她每月支付五千元「家用」給他供樓，「出去食飯會話冇錢要我畀，就連佢架車入油、整車都要我畀。」李憶述，每次馮都以「你係我另一半，就要幫我打理呢啲嘢」來游說她付款。<br><br>當時李是售貨員，月入約1.3萬元，但每月均要支付馮吃喝玩樂的使費，直至2016年，馮一場自導自演的騙局令她死心；當時馮向李聲稱一次走水貨時，遭內地海關扣押貨物，令他被貨主懷疑私吞水貨而將他禁錮在深圳羅湖村，「我立即打畀佢屋企人求救，但佢屋企人唔願意幫。」<br><br>翌日馮再向李求救，指需四萬元人民幣才可獲釋，「我就去借財務返嚟去幫佢。」未曾踏足內地的李，獨自到深圳羅湖村一間酒店營救男友，「點知一開電梯門，見到佢係自由行動，仲叫咗我入房。」李見到房內放置攝錄鏡頭，待馮數錢後，「佢同我講，話捉咗佢嗰班人，要求我同佢喺房入面發生性行為，然後要拍片」。李大驚並質疑禁錮是騙局，要求離開，最終她說要報警才獲放走。避過一劫回港後，李向馮父母和妹妹投訴，卻換來馮母冷言冷語：「我個仔係咁，佢由細到大都係咁，冇人叫你咁蠢俾佢呃囉。」</p><p>馮稱因另結新歡遭誣衊</p><p>李拒絕再見馮，計及營救費、家用及平日開支，她合共損失達10萬元，最終獨自承擔財務公司欠債，亦不敢向家人和朋友訴苦，「嗰段時間係收埋自己，佢帶嚟嘅生理同心理陰影實在太大，之後睇咗幾次心理醫生。」馮曾受訪自稱家境富裕，營商收入豐厚，月入逾5萬至30萬元，故不吝嗇款待朋友，每天消費少說也要三千元。<br><br>《蘋果》昨致電馮求證，他反駁稱：「咁佢當時點解唔報警呀？佢唔喺香港報警？唔報公安？」他否認曾遭禁錮而要他人營救，「話供樓，供咩樓啫？」但承認當年因另結新歡而與李分手，疑因此遭人誣衊。<br><br>17歲女生疑被掌摑兼威逼拍自慰片案，發生於2016年9月6至12日，三名被告19歲蘇詠心、22歲吳嘉豐及28歲馮忠偉，均報稱無業。裁判官裁決時指女事主證供多處不合情理，包括她在片中未見絲毫不情願，遂裁定三名被告所涉刑事恐嚇及襲擊傷人等五罪皆不成立。</p></body></html>