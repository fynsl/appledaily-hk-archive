<html><header><meta charset="utf-8"><title>中環在線：李嘉誠孫女做家族公司董事 - 李華華</title></header><body><h1>中環在線：李嘉誠孫女做家族公司董事 - 李華華</h1><p>「超人」李嘉誠舊年正式退休，長江後浪推前浪，第三代似乎亦慢慢上位。誠哥長孫女、今年23歲嘅李思德（Michelle），繼去年擔任慈山寺有限公司董事後，根據公司註冊處最新資料，Michelle舊年12月17日已經成為誠哥私人公司「兆豐地產有限公司」嘅董事。<br><br>兆豐地產目前由誠哥揸住5萬股，另外有零零星星2股，一股就由李嘉誠基金會持有，1股由BVI公司Unity Finance Limited持有，係得呢2股有投票權咋。而董事分別由誠哥、「小超」李澤鉅、「小小超」李澤楷同長實執董鮑綺雲擔任，Michelle就成為李氏唯一嘅第三代出任董事。<br><br>根據兆豐地產公司章程，間公司喺長實上市前兩個月嘅1972年9月成立，主要從事地產土地投資、發展、按揭及地產業務。<br><br>李澤鉅共有三女一仔，長女李思德申報地址係深水灣道79號李嘉誠大宅，外界一直稱誠哥長孫女叫李燕寧，1996年1月出生，英文名為Michelle，前年10月佢高調同爺爺誠哥喺馬場合照，靚靚嘅容貌先至首次曝光。<br><br>翻查漢基國際學校2012年的校刊《校話》，原來李燕寧已改咗名做李思德，佢曾經做過高級中文編輯幫校刊撰文，接受訪問嘅時候就話自己熱愛風帆運動。唔知做生意有冇爺爺咁叻呢？<br><br>李華華<br>mailto:LiWaWa@AppleDaily.com</p></body></html>