<html><header><meta charset="utf-8"><title>Can Bank：「補漏拾遺」哲學 - 散子</title></header><body><h1>Can Bank：「補漏拾遺」哲學 - 散子</h1><p>政府派錢係上個星期嘅熱話，有唔少人唔知自己拎唔拎到4,000元，收表地方又少。最令散子不滿嘅係到今年已經2019年，財爺在網誌上都有講，「在數碼競爭力方面，我們在亞洲排名第二（IMD）」，今時今日，大家都講緊ABC，人工智能、大數據及雲端服務嘅年代，都唔可以電子交表，衰過60-70年代屋邨師奶大叫樓下閂水喉。<br><br>今次政府派錢方式，財爺就形容為係有針對性。要有針對性自然成本高，又要聘請人手，又要設置電腦系統，但就係唔去搞個電子交表系統。<br><br>安排混亂已經係市民對今次派錢深刻嘅感受，郵寄又畀唔足郵費，之後又補鑊話會寬鬆處理，點為之寬鬆處理，貼2元郵票得，1.3元唔得？親身去交表？有啲地方六點就收工。之後又話會考慮安排屋邨辦事處交表。<br><br>申請仲要交文件，身份證副本，交得都算係有理由；收款銀行賬戶證明副本，都可以理解；住址證明就真係諗唔通，可能政府都諗唔明點解要證明，所以𠵱家又話唔使。<br><br>新一屆政府嘅理財哲學係有針對性的話，推行政策嘅策略就係「補漏拾遺」。<br><br>散子<br> http://fb.com/散子-257101397966975 </p></body></html>