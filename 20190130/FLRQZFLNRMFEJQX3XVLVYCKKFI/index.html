<html><header><meta charset="utf-8"><title>中環在線：陳國強派千萬花紅畀自己 - 李華華</title></header><body><h1>中環在線：陳國強派千萬花紅畀自己 - 李華華</h1><p>臨近新年，打工仔最恨嘅梗係拎花紅。TVB（511）主席、「殼王」陳國強持股嘅德祥地產（199）就「慷慨」出足1,000萬元花紅畀一個人，而呢位人兄正正就是陳國強自己，相當於200個月的月薪！<br><br>德祥係陳國強嘅投資旗艦公司，持股52.07%，係公司主要股東。佢2017年4月起任德祥嘅高級顧問，向集團提供顧問服務。「殼王」每月顧問費為5萬元，但佢放棄收取，為公司多個再融資項目同海外投資計劃畀意見，德祥話佢嘅建議「起了相當重要的作用」，正因為咁，公司決定向佢派發一筆1,000萬元現金花紅，成件事個邏輯都幾離奇。<br><br>順帶一提，「殼王」雖然冇入董事會，但佢囝囝陳耀麟為德祥嘅執行董事，所以出花紅變成關連交易。而公告列明「概無董事於派付花紅一事中擁有任何重大利益，因此概無董事須就批准派付花紅之董事會決議案放棄投票」，即係阿仔有份同意派錢畀爸爸。<br><br>李華華<br>mailto:LiWaWa@AppleDaily.com</p></body></html>