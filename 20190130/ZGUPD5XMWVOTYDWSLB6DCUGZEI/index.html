<html><header><meta charset="utf-8"><title>官　喎 - 曾志豪</title></header><body><h1>官　喎 - 曾志豪</h1><p>一個以前係做社會福利署，一個以前係做勞福局，一個直情係出身社福界，若果以出身履歷背景而論，這應該是非常熟悉社會福利，明白勞工階層辛酸的「社福鐵三角」。就算不是大愛庇護天下，至少也應該重人情講人話。<br><br>可惜，一切紙上談兵。<br><br>原來有勞工社福背景的人，一旦升官發財拾級而上，便忘心忘本忘情，變成比錙銖必較的商人更涼薄的算死草。<br><br>官字兩個口，吃掉良心也吃掉頭腦。<br><br>近日政府削減長者綜援的安排，要幾無腦才可以講得出「如果你有120歲壽命，60歲只是中年」的廢話呢？<br><br>又要幾無腦才可以事後仍死撐「120歲係人類壽命上限，不可能發生，只係邏輯說話」。<br><br>不可能發生的事你講來有屁用？<br><br>不如我話如果人類智商有1200的話，你有160智商就只是低能，可以嗎？<br><br>講笑啫，我知道人類智商不可能有1200，我只是邏輯說話，你不准生氣啊神童！<br><br>能力愈大，責任愈大，智商愈高，便應該想更多辦法去解決老人家的實際需要；而不是用你的高智商去捉字蝨講邏輯玩定義，最後老人家仍然要執紙皮。<br><br>要幾無良心才能做得出扣減60至64歲人士200蚊的津貼，如果他們一直無搵工，而事後一個官死撐「象徵式懲罰合理」、一個官就話「呢個係鼓勵佢哋就業」。<br><br>2位在官場做了許久的官，簡稱「久官」，你們的良心是否出糧時比一個個零字吞沒了呢？<br><br>你們無聽過「有頭髮邊個想做癩痢」嗎？<br><br>你同癩痢講，你哋如果唔肯參加再生髮計劃呢就扣你哋錢，最後個頭仲係光禿禿都要扣你哋錢，呢啲其實係鼓勵你哋生番啲頭髮出嚟咋，係咪好合理呢？<br><br>如果再把「拍片打氣」、「魚蛋燒賣打氣」這些解決公立醫院人手不足的「絕世好橋」都拿來算帳的話，我真為自己交的稅金要用來支付這批天才的人工而感到可恥。</p></body></html>