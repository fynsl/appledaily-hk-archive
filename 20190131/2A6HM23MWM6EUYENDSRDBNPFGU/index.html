<html><header><meta charset="utf-8"><title>魚樂無窮：兩大概念咪走雞 - 唐牛</title></header><body><h1>魚樂無窮：兩大概念咪走雞 - 唐牛</h1><p>還有不足一星期便到農曆新年，但港股似乎未有收爐迹象，往時成交應該已縮到五六百億，昨日卻依然有近千億元。點解會咁旺場？相信原因有兩個︰第一，金融市場正值多事之秋，又美股業績高峯，又中美貿易戰會談，又聯儲局議息會議，令股市夠晒催化劑去炒，所以大家都唔願意離場；第二，戰友們經過一整年的抑壓，難得個市有番旺氣，當然大炒特炒，搵番啲錢辦年貨都好正常吖。<br><br>通告繼續成為爆升藥引，周二通達（698）話搞5G爆升四成後，昨日輪到冷門股南岸集團（577）宣佈引資拓酒店，帶動股價最多同樣升四成，認真唔嘢少。盈喜盈警股同樣夠chok，海油化學（3983）盈利喪升26倍，股價即搶高8.3%；國壽（2628）意外盈警，不過表現尚算ok，埋單僅跌1.9%。<br><br>暫時大方向依然係揸實5G概念股及家電下鄉股，前者我鍾意中國鐵塔（788），貪佢兩個字︰冇蟹貨；後者則選創維（751），之前專欄已多番介紹，有興趣請自行重溫，至於即市炒作嘛，都係要睇隔晚有乜通告，再睇下開市對唔對辦，見勢即衝，想知多啲嘅就上我fb專頁睇吧，豬年再見！<br><br>唐牛<br> http://fb.com/tongcow88 <br>本欄逢周二、四刊出</p></body></html>