<html><header><meta charset="utf-8"><title>【黑鏡線索】精英不創業？</title></header><body><h1>【黑鏡線索】精英不創業？</h1><p>【黑鏡線索】<br>朋友Leona寫咗篇文，話認識嘅創業人，好少係出自傳統名校嘅讀書精英，點解？</p><p>其實係兩個問題：第一係點解咁少名校高材生創業，第二係點解創業有成績嘅人咁少係名校高材生。<br><br>第二條問題，本身有個假設，就係假設讀書好應該等如創業好。如果冇呢個假設，呢條問題，其實同問點解名校精英唔多出嚟做演員精英，或足球精英、推理小說作家精英等等冇分別。所以要問：讀書成績好，同創業做得好，兩件事其實又有幾大關係？</p><p>創業的壓力：未知的未知</p><p>至少有幾大分別。第一，讀書要面對嘅變數同選擇，比起創業少好多。考試，範圍通常都幾清晰，成績高低，主要係睇時間分配同答題技巧。創業，得一條規矩，冇錢就玩完，其餘事情，冇乜框框，就連乜嘢係犯法唔做得都可以好模糊，例如YouTube嘅版權問題到Uber嘅無牌問題到加密幣嘅非法發鈔問題。<br><br>第二，讀書考試，只需要處理known unknowns，已知嘅未知，即係邊科邊課好弱，未識未熟，通常心中都有數。創業要處理埋unknown unknowns，喺創業世界裏面，知道唔知啲乜，已經贏咗一半，最難嘅係唔知自己有乜重要嘅嘢唔知，但又硬係認住自己確實有啲重要嘢唔知自己唔知。唔好睇小呢個問題，呢個係好多創業人嘅壓力泉源。<br><br>由呢點引出嚟嘅分支係，讀書考試，問題係人哋出，你只需要集中去解答。創業呢，連條問題都要自己出，問中條好嘅問題，已經贏咗一半，反正個答案，自己唔識都可以請有能力嘅人幫手答。<br><br>第三，讀書高分低分，好多時係有單一權威定奪，例如老師。但係創業，面對嘅市場，細極，都好少係一兩個顧客嘅諗法決定你公司嘅生死存亡，而咁多客人揀你唔揀你，買多定買少，唔會一五一十咁將個評分標準同你解釋，好多時都係得個試字。老師好少唔清楚自己要見到乜嘢先畀分，但消費者呢，學Steve Jobs話齋，係連自己想要乜都講唔出。</p><p>思想上巨人　行動上侏儒</p><p>第四，睇得越多，越覺得創業成就，同智力關係唔係好大。轉數快，一點即明，邏輯緊密，本身係好事，但唔見得係決定性嘅優勢，事關知唔等如做。讀書，你知道答案，即係等如答啱，好少見明明知道答案但係唔夠執行力去將腦裏面嘅答案答出嚟。但創業，見過好多例子，明明都知道應該點做，但就硬係有種種考慮決而不行，因為正確唔代表容易，又要面又要威又要做好人，就乜鬼都唔使做。思想上嘅巨人，行動上嘅侏儒，創業嚟講係障礙。<br><br>至於點解咁少人嘗試創業，我估一個原因，係因為唔少其他行業，可以早啲發現自己夠唔夠能力，例如讀書時某啲學科嘅成績，例如醫科，或者平時嘅興趣範圍，例如插花。創業本身冇乜科目，又唔係咁容易用當興趣嘅心態去試，所以唔真係拋個身出嚟試過，係好難知道自己得唔得。發現成本咁高，少人揀就唔出奇。</p><p>撰文：宋漢生</p></body></html>