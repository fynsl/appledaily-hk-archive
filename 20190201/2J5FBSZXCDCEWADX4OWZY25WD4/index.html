<html><header><meta charset="utf-8"><title>廣告經綸：送禮講噱頭兼講意頭 - 文廸晞</title></header><body><h1>廣告經綸：送禮講噱頭兼講意頭 - 文廸晞</h1><p>年近歲晚，做生意當然要有噱頭得來又講意頭。<br><br>近期不斷收到很多不同品牌、生意夥伴送來的賀年禮品。最常見的自然是又膠又紙、燙金燙銀、有滑有唔滑、有閃有唔閃、大大細細的利是封；還有來自不同酒店、酒樓、餅店和自家製蘿蔔糕、年糕、黃金糕、朱古力之類。<br><br>So far最爆，莫過於富途證券送來的一盒紅噹噹的啤牌及一大叠好贅手的籌碼。同事見到都感到非常興奮，打算去親戚朋友屋企拜年時用來賭番幾手，發一下新年財，還打趣說不知是否可以去富途，當真錢用來買股票。有時，真的很佩服如富途這些品牌，一味唔信邪、去到盡，夠晒出位。還記得佢哋喺剛過去的聖誕節，出了一個極之另類，以「拎拎拎！聖誕股票闔家拎」為題的廣告。今次繼聖誕「闔家拎」之後，過年送籌碼，希望不是喻意搵佢哋買賣股票，猶如賭博，賭輸咗就闔家拎啦，認真耐人尋味，估你唔倒。<br><br>今個禮拜六就係年廿八，大家都準備洗邋遢。剛好收到來自髮型專家LaMod的護髮產品及coupon，迎新春來個「頭髮頭皮大掃除」，也確實有點噱頭。至於在芸芸眾多的利是封之中，每年我都特別喜歡海港城的設計，有好幾年送來的，至今依然原封未動。好明顯不是因為太醜樣，而是太靚唔捨得用。仲要好窩心，差不多每次都附上一個Clutch bag之類，內裏還有分隔以供擺放不同銀碼利是，方便實用。<br><br>記得以前，還會收到大量賀年曲奇餅，今年明顯少了一大截。很可能係因為消委會在兩星期前發佈對58款曲奇所做的測試調查，結果大部份不是含有基因致癌物，就是高脂高糖。今次真係大整蠱，早唔查，遲唔查，就係要看準時機，等各大曲奇品牌生產完成了要應付過年的龐大需求量之後，report一出，恐怕今次新年銷量，隨時插水收場。<br><br>文迪晞<br>mailto:heyadmen@gmail.com</p></body></html>