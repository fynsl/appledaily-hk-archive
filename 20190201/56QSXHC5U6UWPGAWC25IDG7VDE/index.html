<html><header><meta charset="utf-8"><title>悲涼老闆街邊賣西瓜　控訴政府冇幫我哋</title></header><body><h1>悲涼老闆街邊賣西瓜　控訴政府冇幫我哋</h1><p>【本報訊】「果欄舖租幾萬蚊，我邊有能力負擔得起，惟有在街外掛幾件西瓜賣，等熟客知道我繼續經營，佢哋落單，我就推車送過去！」在果欄經營逾40年的70歲B仔，是27個災後復業無期的苦主之一。他因無資格領綜援，且年老無人聘請，惟有擺街邊做走鬼檔苦撐下去。</p><p>看更要考牌　年老難轉行</p><p>B仔現時每日凌晨兩三點，就在果欄外圍開檔做小販，但只賣西瓜，只因西瓜不用雪櫃也可擺十日八日；他只接熟客定單，月入僅6,000多元，但擺街邊困難重重，曾被警察誤以為他偷西瓜，「差啲拉我，但阿Sir知道後都同我講唔好意思，食環又叫我，西瓜唔可以阻路，否則沒收；以前有舖頭可以做生意，𠵱家乜都唔係。」他直言自己年老根本無法轉行，做看更亦要考牌：「一場大火令我乜都冇，政府冇幫我哋，由得我哋自生自滅。」</p><p>「點解一條路都唔畀我哋」</p><p>另一苦主王先生打理的龍生欄，開業40多年由父親創立，大火後，有行家同情他，騰出原本用來擺貨的120呎舖位租給他，僅酌量收3,000元月租，「以前我間舖600多呎、有兩層，而家面積細好多，所以只賣檸檬、菠蘿、番薯、火龍果，冇雪櫃放，其他賣唔到。」今年歲晚他亦只賣火龍果，日賺300元，非常唏噓，比從前最高賺5萬元相差甚遠，「現在兩餐都搵唔到，收入唔穩定。」他一家五口，包括母親、太太及兩名9歲和11歲的子女，生活捉襟見肘，太太也要外出打工幫補，「起初以為政府會重新開放被燒果欄位置，但一個月、一年過去，等到而家仍是空地，政府而家丟空塊地，寧願養老鼠都唔畀我哋用。」  <br><br>他指以前果欄也曾發生火災，燒了三、四間舖，但受影響欄商跟消防處簽了協議書便可重新搭建復業，「今次冇人想到政府會沒收，很不人道，我哋做咗咁耐，點解一條路都唔畀我哋，呢個係歷史遺留落嚟嘅問題，唔係我哋嘅問題。」 <br><br>一直協助果欄災民的自由黨批發及零售界議員邵家輝表示，雖然政府以霸佔官地為由，不欲重新開放災區供災民復業，但他指不少商販已經營多年，歷史悠久，希望政府騰出小量土地，供他們復業。 <br><br>■記者郭美華</p></body></html>