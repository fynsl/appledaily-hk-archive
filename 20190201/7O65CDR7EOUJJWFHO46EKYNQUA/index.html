<html><header><meta charset="utf-8"><title>中環在線：李澤楷與李澤鉅終於合作 - 李華華</title></header><body><h1>中環在線：李澤楷與李澤鉅終於合作 - 李華華</h1><p>「小小超」李澤楷（Richard）同哥哥「小超」李澤鉅（Victor）終於喺商業上有合作喇！話說Richard旗下嘅富衛出公告，宣佈承租由Victor打骰嘅長實（1113）持有、位於尖沙嘴前水警總部、現時已經活化咗嘅古蹟酒店「海利公館」，之後仲會改名做「1881公館」。<br><br>1881公館由一間精品酒店同五個餐飲店組成，今年4月會逐步完成修繕工程，包括推新餐飲概念同埋客房升級，富衛於5月會舉行盛大嘅啟動禮慶祝。<br><br>富衛同長實都叫做兄弟企業，咁究竟承租有冇折扣呢？華華問過富衛，佢就無透露作價同租賃期限嘅，只係話本身酒店同餐飲都會照做，之後個場地同保險業務會有好多synergy，但就唔係變成賣保險嘅客服中心喎。<br><br>查實現時做保險要好think out of the box，富衛呢幾年都好跳脫，唔知道嚟緊同長實會唔會有多啲合作呢？<br><br>李華華<br>mailto:LiWaWa@AppleDaily.com</p></body></html>