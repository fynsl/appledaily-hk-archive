<html><header><meta charset="utf-8"><title>【娛樂人物】點評拍檔：張家輝真係幾麻煩麥兆輝靚靚有親</title></header><body><h1>【娛樂人物】點評拍檔：張家輝真係幾麻煩<br>麥兆輝靚靚有親</h1><p>麥兆輝憑02年的電影《無間道》成名，之後的《竊聽風雲》系列奠定他跟莊文強黃金拍檔的關係。這半年被喻為麥、莊的組合各自發展，先有莊文強的《無雙》贏票房，麥兆輝執導的電影農曆新年上映，戲中有御用演員劉青雲外，還有初次合作的袁詠儀，他更自爆大家是「表哥」、「表妹」關係。<br><br>採訪：蘇美怡<br>攝影：仇志德</p><p>麥兆輝和莊文強被喻為麥、莊金牌編劇組合，這半年分道揚鑣。麥兆輝導演的《廉政風雲 煙幕》在賀歲檔出擊，先是戲名跟老闆經歷一場智力遊戲，戲名才得以落實。到選角時又是另一考驗，他心目中演被告的反派人選，是從不客串的袁詠儀（靚靚），他自爆今趟動用了「親情牌」：「我同靚靚有個秘密，同佢係『親戚』嚟，好細個十幾歲就識，佢叫我做『表哥』，我叫佢『表妹』，佢叫我媽咪做契媽，細個阿靚成日嚟我屋企玩。之後返嚟見到阿靚，點解佢咁靚嘅？之後佢去選港姐贏埋冠軍，做埋大明星，我繼續做副導演。」事實上，他們沒有血緣關係，但他對這個「表妹」有點怕。</p><p>家輝被低估</p><p>有趟麥兆輝在靚靚主演的電影當副導演，他說：「佢喺片場好嘈，見我食煙，佢就話『哦，你食煙我話畀你阿媽聽、你講粗口我話畀你阿媽聽』，成日用話畀我阿媽聽嚟嚇我。」戲中靚靚跟劉青雲在讀書時已是情侶，最後變成工作上的對頭人：「打畀佢，問佢會唔會畀面客串，仲同佢講『你唔做唔緊要，但唔好鬧我，唔好話畀我阿媽聽』。」<br><br>至於戲中另一位拍檔張家輝，也是初次合作，曾有幕後行家問起：「『呢套戲你搵張家輝，你見咗佢未？佢都幾麻煩喎』，我話真係？麻煩乜嘢先？嗰位幕後話『唔知呀，總之好麻煩啦』。」之後他相約張家輝傾談，原先以為一個小時的對話，足足傾了三小時：「佢真係幾麻煩，所有問題都係問你角色問題，好在我寫劇本，所以答到佢。通過傾偈，我都更了解個角色，佢係麻煩，不過係麻煩緊專業工作範圍嘅嘢。佢冇話要七個保鑣圍住、去酒店明明一個人要三間房，我聽過有呢啲情況。」他更斷言張家輝雖然贏過多個影帝獎座，但仍是被低估的演員。<br><br>《廉政風雲 煙幕》的故事講私煙、殺手滅口的故事，令人想起多年前廉署證人徐道仁在新加坡被殺的新聞，麥兆輝說：「嗰件事只係影子，徐道仁事件都好轟動。當時證人俾人殺咗，三個殺手都喺香港判咗刑，上年服完刑放咗監。呢件事係我做research時冇辦法知道真相，但有好多dramatic元素，於是我攞咗呢個背景，但唔係完全係嗰件事。」</p><p>獨立增收入</p><p>另外，麥兆輝透露跟莊文強暫時分開發展：「一齊去做產量好低，兩年先一部戲，10月睇到《無雙》新年又睇到《廉政》幾好。自己都好多年冇獨立做導演，費事又俾老婆鬧『點解唔拍多兩套戲』。」</p></body></html>