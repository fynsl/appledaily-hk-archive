<html><header><meta charset="utf-8"><title>【有限創意】乜都明星效應 - 余家強</title></header><body><h1>【有限創意】乜都明星效應 - 余家強</h1><p>各位高官，我想講，從近年歌影視式微可知，港人已經不像九十年代般迷信明星，尤其在應該認真的場合。<br><br>於是我不明白，為什麼陳茂波要揀同王祖藍玩直播時才認「抵鬧」、認「嬲嬲」？那算是正式道歉嗎？為什麼律政司司長對作為市民喉舌的記者呼呼喝喝？財政司司長卻唯肯對着王祖藍自嘲？難道果然「禮不下庶人」？禮貌唔係向小市民講的，而明星同高官一樣，屬於特權階級，所以同聲同氣。<br><br>同理，林鄭寧願與劉德華攬炒，否則怎叫「神鵰俠侶」？究竟海豚保育大使與東大嶼填海有何關係？反而自打嘴巴啊！但林鄭都不管了。我懷疑，乾脆是她少女情懷迷戀偶像，私意欽點而已。<br><br>醫管局請來群星打氣（後改口為自發），高官知不知？莫講明星並非能醫百病，萬一市民誤會去公立醫院等於撐明星，咳兩聲又去排急症，前線醫護豈不是更加做死？明星最叻吹雞召集嘛，卻不擅長教明辨是非。<br><br>網民質疑楊千嬅等患病會往公院求診嗎？其實何止，千嬅還幫康民署公共圖書館宣傳借書系統，千嬅有去公共圖書館習慣嗎？堅離地城那間嗎？<br><br>高官以為明星萬能，明星也以為自己萬能。記憶中，李克勤榮任過「中華文化大使」之類，可能他貴人事忙不以為意，推廣文化係好，但OMG，我心目中，擔得起這銜頭的，唯有當時在世的饒公饒宗頤。邊個咁大整蠱克勤呀？<br><br>濫用明星代言，往往鬧出大笑話，例如成龍教你戴避孕套做個負責任男人，例如某歌星唱禁毒主題曲。<br><br>口味碎片化，新一代看YouTube長大，學校對修習樂器的硬性要求，也令他們在精緻藝術上擴闊視野。<br><br>民智漸開，毋須下下明星效應吧，人肉親身示範埋點戴避孕套好唔好？但無辦法，高官智力未開，他們仍停留於淨係識睇明星。黔驢技窮，正如某些教會興起所謂「電競牧養」，並非信眾沉迷打機，而是主事者除了打機乜都唔識。<br><br>港協暨奧委會會長霍震霆嘗言，希望以傑出運動員取代藝人，成為青少年模仿對象，從而建立正確價值觀云云。咁又點？傑出運動員生涯短暫，最想，係進軍做明星喎！</p></body></html>