<html><header><meta charset="utf-8"><title>年廿八洗邋遢群豬圍咬林作姻緣到：好嘢自然會埋身</title></header><body><h1>年廿八洗邋遢群豬圍咬<br>林作姻緣到：好嘢自然會埋身</h1><p>【迎豬接福】<br><br>俗語有云「年廿八，洗邋遢」，日前林作來到本地的養豬場，親身體驗養豬工人的辛勞。他更以行動來迎接豬年，落豬場幫豬豬洗白白。望來年繼續食腦，能「字字珠璣」的林作，還自創新口號，他說︰「年廿八，洗邋遢，識洗一定係洗豬。」</p><p>日前一身白背心襯短褲的林作，穿上水鞋、圍裙、手套，早有準備來到位於元朗的本地養豬場。由於現場充斥着豬的氣味，但林作自言沒有嗅覺，不覺得有豬的氣味，他說：「我一直知自己冇乜嗅覺，因為細個鼻敏感，搞到我唔係好聞到嘢，所以嚟到豬場，即使有好濃烈嘅氣味，對我嚟講真係濕濕碎，完全冇問題，而且啲豬好得意，對我嚟講OK。」</p><p>揀野豬做寵物</p><p>林作先走勻各豬欄，了解豬隻的分類，有白豬和黑毛豬，豬隻的年歲大小及體形都要分類。之後他走入約一歲的中形豬欄內，正式開工，他一手拿着水喉，一手摸着豬隻，幫牠們沖涼洗白白，他還邊洗邊說：「一洗，洗走衰氣；二洗，好運連連；三洗，行運行到落腳趾尾。」最搞笑的是林作雙腳被豬隻圍住咬，令他手忙腳亂，沖涼水四濺，弄到他身上也濕了。<br><br>其後林作嘗試抱起一隻只有數星期大的BB豬，不知是否BB豬怕陌生，林作抱起牠時不停叫嚷着，還嚇得在林作身上撒「黃金」，他見狀即笑謂：「嘩！今年有運行，黃金呀！」對於來到養豬場的體驗，林作說︰「其實佢哋都好可愛，又鍾意瞓覺好得意，啲豬仲乖過我隻狗，今次嚟過豬場之後，我想養豬多過想養狗。其實個幾月前我喺街上見過野豬，嗰時都想養番隻。」</p><p>轉行變得開心</p><p>農曆新年將至，林作家中有何傳統新年習俗？他說︰「我屋企向來都冇任何習俗，不過今年係豬年，希望來年做得更好，繼續妙語連珠，口才好，唔單止係做律師嘅層面，想自己轉數再快啲。」自從他棄做大律師轉職做藝人，問到過去一年，對自己的工作表現如何？他說︰「當然想發到豬頭啦！其實過去一年，真係開心過以前，自己大咗成熟咗，體會亦多咗，好似去內地拍節目，令我眼界大開。」<br><br>肖蛇的林作，在豬年犯太歲，但他說︰「我不嬲都唔信呢啲嘢，不過聽講會犯少少，對我嚟講最緊要做好自己，隨遇而安。」至於姻緣方面，他說：「好似拍拖咁，唔使太主動，好嘢自然會埋身。」早前他被《蘋果》讀者拍到和裕美蜜遊北海道，原來已經有着落，難怪一臉得戚。<br>採訪︰羅婉玲<br>攝影︰葉君海<br>場地提供︰英明農場</p></body></html>