<html><header><meta charset="utf-8"><title>祖藍等太太復原再追B</title></header><body><h1>祖藍等太太復原再追B</h1><p>王祖藍和毛舜筠前晚到圓方出席電影《你咪理，我愛你！》慈善首映，初次執導的祖藍對觀眾反應相當緊張，自爆近日不時到戲院看反應。他受訪時表示觀眾對廣東歌舞片都接受：「我覺得毛姐可以創一個先河，以歌舞片提名影后都得，有人同我反映覺得佢嘅喜、怒、哀、樂，完全有唔同嘅立體演技，仲要唱埋歌，歌精舞勁有演技，去邊度搵？」提到祖藍個多月大的囡囡，太太李亞男笑稱不再生，祖藍即時澄清說：「生，一年後啦，等傷口復原先。」</p><p>此外，兩子之父的洪天明，被父親洪金寶催再生，天明笑指爸爸恨抱孫女，由太太陀第一胎開始，已經要求追他們追個女，天明自言不想太太辛苦，所以過一兩年再諗。<br>採訪：羅慧敏<br>攝影：陳慧安</p></body></html>