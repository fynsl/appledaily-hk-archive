<html><header><meta charset="utf-8"><title>港鐵高層認做得差：議員鬧得好</title></header><body><h1>港鐵高層認做得差：議員鬧得好</h1><p>【本報訊】立法會昨討論沙中綫紅磡站工程大量文件消失的問題，港鐵常務總監金澤培面對連番質疑，一反常態沒有「死撐」，還首次承認港鐵「直情係做得差」。甚至當陳淑莊喝罵「你醒未呀？」金澤培亦稱：「議員嘅指摘實在鬧得好。」<br><br></p><p>建制派也不收貨</p><p>金澤培在會議一開始已「跪低」，除指摘禮頓提交的文件「又唔齊、又唔準確，我哋對佢嘅表現實在好遺憾」，又自認「我哋喺呢個項目上嘅管理做得唔好，唔單只係唔好，直情係做得差」。<br><br>公民黨陳淑莊忍不住厲聲喝問：「你查完又查，檢討完又檢討，你想檢討幾多次呀？你想測試香港人耐性幾多次呀？你想測試我哋信心幾多次呀？已經完全潰爛崩潰啦港鐵，你醒未呀？」金澤培只是忍氣吞聲說：「議員嘅指摘實在鬧得好。」<br><br>雖然港鐵及運房局局長陳帆一再承諾調查事件，連建制派都不收貨。民建聯劉國勳加入炮轟說：「金澤培話保證，局長又話確保，都唔知邊到嚟畀你哋嘅勇氣同自信去保證同確保。」工聯會陸頌雄亦斥：「成件事一次不忠，百次不用，令公眾對港鐵監管工程同對禮頓嘅信心跌至冰點。」<br><br>議會陣線毛孟靜形容「係香港交通史上最大醜聞」，更擔心沙中綫成為爛攤子，「你告我，我告你，告到地老天荒，但最終由香港人公帑埋單。」<br>■記者麥志榮</p></body></html>