<html><header><meta charset="utf-8"><title>女神陪你遊大學 - 邁克</title></header><body><h1>女神陪你遊大學 - 邁克</h1><p>報載網上出現內地大學生兼職找外快廣告，以「港中大女神與你分享那些校園趣事」作賣點，每天收費九百元人民幣，真令近日銀行戶口乾塘的海外華僑非常興奮，果然天無絕人之路啊，等我整番鋪「花甲爬格子動物伴你暢遊巴黎索邦大學」，係咁意收三五百歐元，希望可以刮到下粗龍以解燃眉之急。留言網民幾乎全無例外，一致將「女神」解讀為「神女」，實在心邪得太傷感情了，一樣米養百樣人，世上既有虔誠到百貨公司掃貨、赴片廠看小明星搔首弄姿和去賭場買大細的遊客，不排除也有景仰高等學府的文藝小清新，或者六四期間錯過了報名機會的識字大媽大爺，畢生心願就是親身蒞臨這些勝地望梅止渴呀。連二十六個英文字母背唔齊的我們，一旦降落倫敦，不也都興高采烈撥出一天半天，搭火車去劍橋牛津兜個轉嗎？話唔埋德高望重的張愛玲專家，仲會組團帶你參觀祖師奶奶的昔日港大足跡㖭噃，不厭其煩「呢度就係阿愛玲構思《小團圓》嘅課室」，唔通你會一口咬定他們臨老不做雞蟲入鴨叢，掛羊頭賣狗肉成了性工作者咩？<br><br>值得關注的，反而是飯堂忽然湧入大批觀光客，搶晒平靚正的豬扒學生餐，和圖書館遭selfie兵團四面包抄，係又影唔係又影，全盤打翻做學問的清靜。至於安排團員旁聽上堂，讓無緣就讀的遊客過一過大學生癮，倒是可行的，但一定要抽百份之十五佣金畀講師，以便他們提供更肉緊的表演，同時旁聽生們必須發毒誓，不能和左右隔籬的同學少年一樣，不是掛住低頭玩手機，就是東斜西倒瞌眼瞓。</p></body></html>