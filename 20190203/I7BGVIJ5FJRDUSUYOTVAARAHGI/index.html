<html><header><meta charset="utf-8"><title>大橋馬拉松 - 左丁山</title></header><body><h1>大橋馬拉松 - 左丁山</h1><p>港珠澳大橋、高鐵啟用後，內地來港非過夜客立即增加，帶動2018年全年遊客數目上升近11 %至6千5百萬人，不過新橋新路之新奇效應逐漸消失之後，2019年是否還會有遊客增長？目前未可確定。據經常在周末返回廣州嘅內地留港畢業生記者C所講：「搭高鐵最煩就係定時定候，入閘都需時，排隊排成40分鐘，而去深圳不過十零分鐘，有啲朋友𠵱家索性唔搭高鐵，行番舊路用巴士、火車咯。」咁講法，唔怪得「星島日報」有報道話港鐵欲增加高鐵人流，將高鐵地鐵化，乘客買高鐵車票可不分班次，檢查之後入閘，只要有車就上。如此一來，好多乘客可能冇位坐，好似依家搭東鐵頭等咁樣！記者C話：「冇所謂啦，由中環坐地鐵到青衣島，你估又一定有位坐咩，企三四十分鐘好閒啫。」年青人或許如此，但長者就未必喜歡咯。<br><br>港珠澳大橋就係車流稀少，差不多位位旅客都係坐金巴，坐巴士有度好，就係在天朗氣清之日，欣賞海景及整體工程一番。工程C坐過一次之後忽發奇想，現在咁多人喜歡馬拉松或者踏單車，橫掂條橋冇乜車行，由香港與珠海或澳門合作辦港珠澳大橋馬拉松或單車馬拉松賽，必定可以吸引全世界注意，可吸引大量參賽者，為香港宣傳。<br><br>條橋又幾好喎，向一位旅遊界權威講起，佢就潑冷水說：「唔係話唔得，但可能有現實困難。我試過揸車行大橋去珠海，發覺兩個問題，第一，從大橋落斜入隧道及上番路面一段，路面非常斜，騎單車與跑步一定好吃力，唔知捱唔捱到。第二，橋面好大風，我架車直情有啲飄移，如果舉辦馬拉松單車賽，要搵專家做好安全性研究先，否則比賽之日遇上微雨大風，有選手發生意外，咁就該煨咯！」權威人士果然想得周到，辦大型世界級賽事唔係想像中咁易，總要安全第一嘛。見到權威人士咁好傾，於是問佢點解購物團逼爆土瓜灣，佢話2014年每日有600團來港，現在已大幅度減少至大約每日200團，但昔年觀塘、北角有旅遊團購物區，𠵱家租金貴，北角觀塘已經冇咗據點，剩番土瓜灣一地租金夠便宜，飯店招待每餐只係30元，食青瓜炒青瓜之類餸菜，平通港九新界，故此購物旅遊團自然集中在土瓜灣區，要將呢啲團分流，並不容易。</p></body></html>