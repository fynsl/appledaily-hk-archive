<html><header><meta charset="utf-8"><title>【馮仁昭四圍超】GiGi教囡囡學拜年</title></header><body><h1>【馮仁昭四圍超】GiGi教囡囡學拜年</h1><p>梁詠琪（GiGi）噚日同電影《恭喜八婆》導演彭浩翔及演員陳逸寧、邵音音同微辣豪Dee去咗奧海城，為電影謝票。GiGi接受訪問時透露完成謝票就正式「收爐」，與老公同囡囡留港過年，畀囡囡感受新年氣氛，更指囡囡有幫手貼揮春佈置屋企，亦學咗拜年用語：「佢會講新年快樂，老公都係識講新年快樂、身體健康同恭喜發財，不過外國人講效果會好啲，所以拜年我都交畀佢哋講。」<br><br>GiGi提到三日優先場票房理想，希望套戲後勁繼續凌厲，話好開心今年見到多咗港產賀歲片，行業百花齊放同時，亦令大家焦點落在港產片上。問GiGi幾時去捧自己場？佢話計劃入戲院睇，順便留意觀眾即場反應。再問到會唔會喬裝入場？佢話：「着番戲中軍裝制服。」<br><br>另外，彭導急不及待向演員報喜，透露有荷李活片商洽談此片版權翻拍，GiGi讚佢一向有創意：「呢個（八婆）題材幾乎全世界都有，冇一個地域界限，係社會生態。」</p><p>叫彭導請浸溫泉</p><p>至於彭導承諾票房過2,500萬會請大隊去北海道滑雪，GiGi就話唔好滑雪，已叫對方請去佢浸溫泉：「當然唔係同佢一齊浸，係佢出錢，我去浸。」<br>撰文：馮仁昭</p></body></html>