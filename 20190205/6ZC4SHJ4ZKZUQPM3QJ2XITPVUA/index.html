<html><header><meta charset="utf-8"><title>感情猛進同老傭人用餐超盈覓食　男友看實手袋</title></header><body><h1>感情猛進同老傭人用餐<br>超盈覓食　男友看實手袋</h1><p>【爆相爆片】賭王四房千金何超盈近年致力搞藝術拍賣及文化保育，一副女強人姿態，工作有了明確目標及方向外，感情生活也有着落。去年11月，超盈與男友到日本出席友人婚禮，被同行的林心兒將合照放上社交網，其後超盈認有拖拍。日前《蘋果》讀者何小姐透過「爆相爆片」，直擊超盈與男友在灣仔拍拖食buffet，同行還有何家的老傭人「鍾姐」。</p><p>不停咬耳仔</p><p>當日超盈身穿潮牌超大粉紅羽絨如「啤啤熊」造型，何小姐表示：「當時大概晚上7點，佢哋嚟食6點至8點嗰場buffet，超盈冇化妝，着住件大羽絨同短褲去排隊攞嘢食，好多人都認得佢，不過估唔到佢都會排隊食buffet，呢個時段嘅buffet收680元。由於佢件褸好大件同埋排隊攞食物條走廊好窄，佢拎住兩碟嘢都撞到人，後來佢排隊去攞燒味，當晚仲有個老人家喺現場，我聽到超盈叫佢做『鍾姐』，鍾姐喺另一條隊攞食物。」<br><br>超盈與鍾姐拿食物後便返回座位，餐廳經理明顯認得超盈，一度為超盈開路。返回座位後，何小姐就發現超盈的男朋友，她說：「佢哋坐低嗰張枱，仲有個男仔喺度，個男仔睇落細過超盈，佢冇出去攞嘢食，反而幫佢哋睇住啲手袋，佢見到超盈就即刻企起身，之後佢哋不停咬耳仔。」超盈更對鍾姐說：「我將你個手袋放入裏面。」吃了一會後，何小姐表示超盈又再出動，拿了兩大碟甜品，其間超盈與男友雞啄唔斷，似乎有很多共同話題。</p><p>四太讚斯文</p><p>與超盈共晉晚餐的四眼男，應該是11月和她到日本出席友人婚禮的男友Thomas Xin，估計超盈今次是帶男友見鍾姐。平時是千金小姐的超盈，但當對住男友和鍾姐，即變身「阿四」，親自出去排隊取食物，認真「廿四孝」，既貼地又貼心。之前超盈被揭戀情時，四太曾向傳媒表示與超盈男友見過面，更大讚對方斯文。<br>採訪︰唐如</p></body></html>