<html><header><meta charset="utf-8"><title>Chilam闖幕後靚靚下豬令：勤力啲</title></header><body><h1>Chilam闖幕後<br>靚靚下豬令：勤力啲</h1><p>今日己亥豬年大年初一，影視圈中，大家都知道張智霖（Chilam）與袁詠儀（靚靚）是雙豬夫妻，他們今日跟大家拜年，祝願香港市民身體健康！萬事如意！財源廣進！談到豬年計劃，Chilam會創作劇本，側重幕後工作，靚靚聽罷即謂新春願望是老公「勤力啲」。</p><p>張智霖和袁詠儀今日大年初一，一家三口飛往日本滑雪，靚靚說：「我個仔講咗好多年，想摸吓好似powder嗰啲咁嘅雪，以前覺得個仔太瘦，去滑雪好似會危險，𠵱家佢實淨咗，咁咪圓佢心願囉！」Chilam指自己不會滑雪，靚靚也搶着說：「我都唔識呀，唔緊要㗎，活到老學到老。其實去到嗰邊一樣好熱鬧，好似喺香港過年一樣，因為大班朋友今年都係去同一個地方過年，滑雪已經唔係主要活動，大家都可能喺夜晚聚埋玩吓魚蝦蟹。」</p><p>最鍾意過新年</p><p>節日當中，靚靚和Chilam都表示最喜歡過年，以往都愛在港歡度春節，靚靚會在家貼揮春，放賀年全盒，擺年花，年三十晚會在兒子枕頭底放利是，然後開車去維園行花市。大年初一他們一家會吃齋，靚靚說：「我哋屋企習俗係大年初一第一口要食齋，個仔都要跟埋食，之後就可以食番肉，唔使全日食齋嘅。」夫妻二人覺得過年是最有氣氛，靚靚笑說：「細個住喺警察宿舍過年係最開心，可以去隔籬鄰舍屋企拜年，同朋友仔玩，有糖果食，又有利是𢭃。」Chilam也認同：「過年可以大家聚埋傾吓偈、打吓麻雀，玩吓魚蝦蟹，真係幾開心，不過隨住科技進步，人與人之間會變疏離咗，𠵱家send個圖就當拜咗年，細路玩online就當gathering，科技先進，對人係有好大影響，已經返唔到轉頭。」Chilam表示還是較緬懷以前過年的氣氛。</p><p>Chilam好滿足</p><p>問到靚靚和Chilam豬年有甚望展望？Chilam說：「今年我會做幕後嘅嘢多啲，自己創作咗一個劇本，當然仲要搵好多人幫手，個idea係自己，𠵱家已開始行緊，希望今年可以做到。」身邊的靚靚沒好氣說：「唔好得個講同諗字，要佢實行。今年冇乜願望，只係想老公勤力啲啦！」其實Chilam覺得去年工作也挺多和忙碌，但老婆看法不同，Chilam說：「同佢（靚靚）好似唔同空間生活咁，我覺得自己上年都好忙，但我老婆成日覺得我好得閒。盡人事去做所有嘅嘢。老婆雖然不斷push我，但我會按照自己節奏生活，好似佢唔識煮飯，我都冇push佢學烹飪，我只係想佢be yourself，因為人生係一個完整版圖，唔好臨死一個禮拜先覺得我咁多嘢未做，點解我將所有時間擺晒喺一個範疇，人生好多嘢要去體會，唔好強求，其實我早已經好滿足。」<br><br>採訪：陳月媚、羅慧敏<br>攝影：林德雄<br>鳴謝：陸智夫國術總會<br>場地提供：好酒好蔡</p></body></html>