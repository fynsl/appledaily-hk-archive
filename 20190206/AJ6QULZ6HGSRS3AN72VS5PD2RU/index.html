<html><header><meta charset="utf-8"><title>蘇民峰教路　炒股一睇眼神二睇鼻</title></header><body><h1>蘇民峰教路　炒股一睇眼神二睇鼻</h1><p>【財經專題】豬年到！股民新一年最關心自己財運，但蘇民峰指投資股樓屬正財，投機才是偏財，而十二生肖的運程變化遠不及個人運氣及能力，「2017年升市，十個有九個半都賺錢，唔通個個都行運？2018年跌市，十個有九個半都蝕，無理由個個都唔行運嘛！」</p><p>投資非橫財  講眼光定力</p><p>蘇師傅指投資最重要看個人眼光和定力，就算捕捉到升市走勢，假如入貨猶豫不決，隨時賺少幾蚊，貪心的話又會錯過沽貨時機，由贏變蝕，「好多人成日問我投資有無橫財運，我話橫乜鬼財呀，中六合彩先係橫財，買樓買股票就講個人眼光同定力，同埋跟唔跟到大市走勢。」<br><br>一個人是否適合買股票，第一就看眼神，如果像蘇師傅般眼有神，決斷力會較好，「決斷力較快適合短炒，輸你夠膽斬，贏你夠膽一路揸落去，咁就容易贏面大啦；眼無神啲人拖泥帶水、優柔寡斷，如果短炒佢真係贏就贏粒糖，輸就輸間廠就死得啦！」<br><br>雖然如此，眼無神不等於不可投資，師傅指沒有決斷力，就可轉策略為長線投資，一於鬥長命、揸到底。<br><br>第二就看鼻的氣勢，鼻要夠白，沒有暗瘡，假如鼻起紅氣就會諸事不利，鼻頭紅就破正財，兩邊紅就破橫財，總之師傅話鼻紅紅時就要收手，鼻氣色靚就可以落注。<br><br>至於鼻形，鼻孔外露則屬偏財鼻，鼻孔細就屬正財鼻，或叫孤寒鼻，「孤寒鼻有好處喎，最多輸少少錢，唔夠膽買得多，而偏財鼻就大上大落啦，所以你留意好多富豪都係偏財鼻。」<br><br>古語有云「鼻孔露，財難聚」，但蘇師傅話是錯，因為古代人靠儲錢發達，而現代人靠投機才有發達，所以現今來說富豪大都偏財鼻。<br><br>面相反映個人能力，掌就反映運氣，蘇師傅話掌白叫「符碌得財」，特別容易有偏財，而無名指對落有個米字紋、星紋或直紋的成功線，都屬比較利財運，就算不懂股票，都有運容易賺錢，甚至有運中六合彩。掌紅叫「辛苦得財」，股民就需要勤力研究公司年報、熟讀專家分析等，才會賺到錢。</p><p>掌白有偏財  掌紅較「辛苦」</p><p>買股票最緊要數口精，頭腦線打橫的人就計數叻，有利投資，頭腦線深及清，思想夠集中，淺又模糊的話，思想比較飄忽，多雜紋就代表思考混亂，蘇師傅建議容易思考混亂的人，集中研究一兩隻股或板塊就好，不要學人手握十多隻股，否則令自己混亂。<br><br>至於頭腦線跟生命線連着的長度，代表你考慮一件事的長度，越長代表越不善於作決定；至於手指公要夠長，到食指第三節一半的話代表有決斷力，跟眼有神一樣有利作投資決定。</p></body></html>