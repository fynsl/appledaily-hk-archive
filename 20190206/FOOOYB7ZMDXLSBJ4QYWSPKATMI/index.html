<html><header><meta charset="utf-8"><title>豬年全家紅館過鄭中基送愛送希望「香港有好多夢想」</title></header><body><h1>豬年全家紅館過<br>鄭中基送愛送希望「香港有好多夢想」</h1><p>鄭中基五場紅館個唱，前晚年三十晚揭幕，並唱至大年初一凌晨。鄭中基全家在場為他打氣，父親鄭東漢與女兒Emma上台三代同堂合唱。鄭中基表示演唱會以愛及希望為主題，希望為大家灌注正能量，共勉香港有很多夢想。</p><p>鄭中基五場「One More Time世界巡迴演唱會」香港站前晚紅館開鑼，前晚年三十晚，難得全場爆滿，鄭中基父親鄭東漢、太太余思敏和一對子女都坐在第一排撐場，去到欣賞的有JW、吳若希、陳曉東與太太、何超儀和周秀娜等。</p><p>寸古仔拎歌手獎</p><p>穿上白底銀金色長褲及外套出場的鄭中基，連唱三首歌後說：「今次演唱會主題係dream、hope、love，講到夢想我哋香港有好多，𠵱家60歲係中年，即係你第時老到攤喺度唔郁都有幾廿年發夢。」他不脫搞笑本色，抽古天樂水講希望：「至於希望，年頭見到古天樂，佢內心掙扎咗咁多年，對做歌手都冇放棄，終於一出嚟就攞到最喜愛男歌手，令我都信心爆棚，不久嘅將來就應該到我。」鄭中基又自言關心單身人士：「好多後生仔拍拖擔心冇樓唔結婚，於是就唔拍拖，變咗好多人單身，又出現好多一人套餐、一人聖誕大餐、一人單位。我哋演唱會今次都特登推出單丁位賣，係最快賣晒，呢班單身人士一陣點歌環節我會特別照顧佢哋。」<br><br>唱完《龍咁威》之後，鄭中基再跟觀眾分享夢想，他笑言曾想做有「神之手」之稱的前AV男優加藤鷹：「加藤鷹最叻係同時令兩個人開心啫，我哋今晚萬幾人一齊開心到跳起。」其實他最開心還是與家人在台上合唱，當晚鄭中基父親鄭東漢及囡囡Emma現身台上，由Emma唱出《A Million Dreams》，唱到中段鄭中基再上台合唱，Emma唱完後與父親擊掌，然後三代同堂合唱《八 二十八 八十八》，Emma還有跳舞，觀眾反應熱烈。鄭中基其後表示：「三代同堂表演係我夢想，多謝大家。」Emma就祝福觀眾：「新年快樂，祝大家身體健康。」</p><p>阿澤鬧冇利是收</p><p>當晚表演嘉賓杜汶澤自言與鄭中基以往經常一起飲醉酒，提到一次酒後遇到電影公司老闆林小明：「我哋同佢講，不如你開套戲畀我哋，打贏周星馳。林小明話諗咗套戲好勁，叫《重案黐孖GUN》，個GUN字係英文所以好勁。之後鄭中基同佢講，如果你『黐孖』都係英文就真係勁喇，之後林小明黑晒面，我哋之後都好少開佢工。」阿澤暢談期間，鄭中基上台插嘴：「喂，唔好再講林小明，今晚呢個騷佢有份。」全場爆笑，鄭中基又說：「其實我未換好衫，其實我之前唔係咁嘅意思㗎，小明哥。」兩人一來一往直至凌晨12時倒數，並一齊唱《時間人物地點》。他們又到台邊向觀眾𢭃利是，有觀眾沒有帶利是，阿澤笑說：「有冇搞錯！」<br>採訪：曹家誠<br>攝影：陳俊強</p></body></html>