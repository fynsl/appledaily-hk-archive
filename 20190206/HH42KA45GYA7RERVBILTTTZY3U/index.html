<html><header><meta charset="utf-8"><title>【馮仁昭四圍超】賀歲片本土特色再獲垂青彭浩翔拉隊攻大阪影展</title></header><body><h1>【馮仁昭四圍超】賀歲片本土特色再獲垂青<br>彭浩翔拉隊攻大阪影展</h1><p>彭浩翔執導嘅賀歲片《恭喜八婆》入選大阪亞洲電影節（Osaka Asian Film Festival）嘅「香港電影特輯（Special Focus on Hong Kong 2019）」特別項目，亦會角逐最受觀眾歡迎獎、最佳演員獎，電影節由下個月8至17日舉行。</p><p>陳靜有信心</p><p>噚日彭浩翔回應入選感受，直言十分興奮：「好開心有本土賀歲特色嘅電影會得到咁多海外嘅關注，今次係一個好大嘅鼓舞。其實賀歲片都係一個香港幾獨有嘅文化，好想藉住呢個機會，向更多海外觀眾展示呢個賀歲片文化。」佢仲話前晚收到通知，係最好嘅年三十晚消息，希望演員啲檔期就到，可以一齊出席電影節。講到截至前日累積票房收423萬，已經係連續五日成為華語賀歲片票房冠軍，劇本亦被荷李活監製睇中，準備改編成西片。彭浩翔話要感謝團隊努力：「好安慰，『香港人笑一下』嘅生日願望達成咗。」<br>有份演出嘅丁可欣（火雞姐）知道入圍好興奮，佢話：「好開心第一次演戲就加入到一個咁好嘅劇組，套戲嘅票房又有咁好嘅成績，仲可以入圍到電影節，呢部電影係我人生最好嘅新年禮物！」而陳靜（DaDa）亦都話好開心再入圍大阪亞洲電影節：「之前《低俗喜劇》都有入圍過，當時觀眾反應好好，我有信心《恭喜八婆》都會得到日本觀眾嘅喜愛。」<br>撰文：馮仁昭</p></body></html>