<html><header><meta charset="utf-8"><title>廣告經綸：星光大道終於見到星光 - 文廸晞</title></header><body><h1>廣告經綸：星光大道終於見到星光 - 文廸晞</h1><p>今個豬年，林鄭與其去上環兼落維園探訪和賀年，為何不趁今期最紅，到剛剛重開的星光大道，與麥兜和麥太在麥兜銅像前合照留念與港人及遊客打個招呼？要怪，就怪特首身邊的團隊，反應唔夠快，唔夠marketing sense。<br><br>星光大道環抱無敵維港景色，已經無得輸，只不過以前日久失修、無設計、無心思、無管理，所以無人講亦無人去。今次政府夥拍新世界（017）重塑的星光大道，從建築設計、用料、品味、交通設施配套以至商店營運，的確把這個原本面如死灰的旅遊景點，注入生機，立時變回香港之光。<br><br>不得不承認由商界管理，比起政府明顯係有marketing sense，識玩本土意識，店舖的選擇已經夠棒，如美樂士多，飲懷舊綠寶、用紙製公雞碗賣港式魚蛋燒賣，顧客自然大排長龍。聽講第一日的生意額已經夠一個月租金，真係發過豬頭，唔似政府搞美食車，搞來搞去搞到一頭煙。<br><br>科技原素AR又QR， 唔係最新，但唔少得。互動睇資訊，又可以跟明星合照，的確好玩又窩心。<br><br>仲加入了不少新銅像及手印，但重點唔係Do姐和君如，而係麥兜。無論對於港人定遊客，都咁受歡迎，仲要撞正今年豬年，自然爆紅。才開了幾日，已經話麥兜銅像被一眾愛豬之人，摸到出現甩色疑雲。隨即來一招乘勝追擊，就在年三十晚，請來麥兜及麥太親自到場探望銅像，與市民拍照留念，有噱頭又有咁大個可愛豬頭，𠱁到大人細路都開心。<br><br>把今次星光大道與政府自己搞的project及香港其他海濱比較，好明顯康文署搞的全部又齋又dry。睇嚟今次政府，真係要向商界學習，加些生意及marketing頭腦，把星光大道，重新加入更多星光。<br><br><br>文廸晞<br>mailto:heyadmen@gmail.com<br>本欄逢周五刊出</p></body></html>