<html><header><meta charset="utf-8"><title>橫店拍劇600人團年阿佘籌六位數食飯</title></header><body><h1>橫店拍劇600人團年<br>阿佘籌六位數食飯</h1><p>佘詩曼、菊梓喬及李丞責等昨日以嘉賓身份現身年初三沙田馬場賀歲賽，昨穿上一身紅衣的阿佘，化身「人肉利是封」入場，她笑言希望中三T發新年財。阿佘在農曆新年前，跟黃曉明在橫店拍新劇，初一才從橫店趕返港，她表示在橫店跟劇組逾600人一齊食團年飯：「好開心第一次咁多人一齊食年夜飯，但突然話要搞抽獎，因為櫃員機冇晒錢，最後要問劇組同事撲水，借咗六位數，但係派得開心。」</p><p>劉倩婷監場</p><p>今日結束新年假，阿佘要趕回橫店繼續開工，她正好趁留港的兩日跟家人團聚。問到家人可有催婚？阿佘說：「今年冇去拜年，不過佢哋理解，我要拍到3、4月先再返香港，希望身體健康，今年都預咗六位數字派利是。」<br><br>李丞責每次入馬場都很旺，他直認本身有橫財運，所以會抱做善事心態投注，李丞責說：「老婆（劉倩婷）會嚟監場，如果中咗佢就會沒收張飛。」問到可會趁豬年添丁？李丞責說：「未必趕得切，但豬仔好有藝術才華，自己就鍾意老鼠同牛，我老婆、家姐、媽咪都係屬牛，屬牛比較細心，因為我跳跳扎，同我好配合。」</p><p>苗僑偉贏馬</p><p>菊梓喬首次為馬會做賀歲嘉賓，對於有新車兼光顧貴價美容院，她說：「新車是公司贊助，之後要交還，開心自己財政有進步。」另外，米雪和苗僑偉的團體馬「蟲草之星」昨日勝出，並贏得78萬6千元獎金，但二人未有現身拉頭馬。<br>採訪：張俊銘<br>攝影：陳慧安</p></body></html>