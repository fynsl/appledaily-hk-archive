<html><header><meta charset="utf-8"><title>智取大市：新創建正過長建 - 晉佳</title></header><body><h1>智取大市：新創建正過長建 - 晉佳</h1><p>關於長期投資或退休投資嘅股票選擇，之前講過中銀航空租賃（2588）可以作為三幾年持有對象，另一隻股份可睇吓新創建（659）。<br><br>新創建（659）本身經營範圍立咁雜，有公路、環保、基建、公共交通，近年做埋飛機租賃、醫院，集團內部挑選投資唔講究業務性質，只講求穩陣、容易管理、內部回報不錯，就扑鎚落去做。<br><br>歷史市盈率11.36倍，再加股息率4.4厘，roll over後估計市盈率略低於11倍。公司樂意利用正現金流積極尋找新投資項目，性質有啲似長江基建（1038），但講緊長建市盈率15倍，仲要新創建市值只係長建四成左右，Size細啲，要搵高回報投資項目難度亦較低，長遠較容易實行正現金流，再投資提升回報嘅方針。新創建淨負債率不足一成，假如美國暫緩加息，理論上新創建仲有舉債投資嘅能力。<br><br>作為新世界（017）現金流後盾，新創建算係投資穩健保守得嚟積極嘅一間公司，回報能力似乎不及領展（823），但長遠少咗物業資產價格波動嘅風險，股價同中銀航空租賃一樣未見頂，就知受歡迎。<br><br><br>晉佳<br> http://fb.com/advanceguy1 <br>本欄逢周一、三、五刊出</p></body></html>