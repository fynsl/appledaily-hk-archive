<html><header><meta charset="utf-8"><title>消防電話教做CPR　婦救夫一命</title></header><body><h1>消防電話教做CPR　婦救夫一命</h1><p>【本報訊】近年消防處積極宣傳「任何人」都可為身邊人進行心肺復蘇法（CPR），但不懂急救的市民對此有顧慮。陳太的50歲丈夫去年11月疑搬屋致操勞過度，突心臟病發暈倒，消防隊目（控制）葉少權按照調派系統，透過電話指示不懂急救的陳太為丈夫進行CPR，直至救護車抵達，成功救回丈夫性命。陳太認為做CPR重點非動作是否正確，「你有做，好過冇做。」</p><p>透過電話「陪伴」施救</p><p>陳太表示，事發於去年11月初晚上11時許，其丈夫突暈倒，「冇晒呼吸，冇晒心跳，嗰人開始變黑」，由於丈夫兩年前曾在行山時心絞痛，她心知丈夫心臟病發，於是立即報警。葉少權接獲該宗召喚，即安排救護車趕往搶救，他得知病人已無反應，按照調派系統指示教陳太施行CPR，「首先平放病人於地上，唔可以放枕頭，然後教陳太將兩隻手放喺陳生乳頭連線中間嘅心臟位置，跟着同陳太一齊打數，每秒鐘按兩下，每下約5厘米深度，要畀心臟有足夠回彈。」<br><br>陳太按指示為丈夫進行CPR持續4至5分鐘，直至救護車抵達，其間葉一直透過電話「陪着」陳太，「『好快有人幫手接力，你繼續搓落去，好快會有人嚟幫你，現場只得你一個可以救到佢』，鼓勵佢做落去，唔好停，唔好放棄。」陳太憶述：「當時屋企淨係得我可以幫老公，我知道心臟病人嚟講，每一分鐘嘅存活率都好重要，故聽到指引去做（CPR），冇猶豫，而佢（葉少權）俾嘅指引亦好清晰好簡單。」<br><br>陳先生被送往醫院搶救，昏迷10日才蘇醒，昏迷期間需入住ICU。陳太引述醫生說其丈夫曾一度無心跳10分鐘。她坦言為丈夫進行CPR時，不覺情況有好轉，「但醫生同我講，好彩我有幫老公做CPR，否則我老公就會過身」。陳先生被發現3條血管「塞晒」，需進行緊急心臟搭橋手術，現已康復出院，除記憶力稍差外，行動自如。陳太指經過今次丈夫「死過番生」，令其有深刻體會，「呢5分鐘如果我乜都冇做，我老公肯定死咗，我覺得好需要學急救。」當局應效法外國為小學生提供急救課程。<br>■記者謝明明</p></body></html>