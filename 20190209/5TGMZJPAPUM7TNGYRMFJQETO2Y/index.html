<html><header><meta charset="utf-8"><title>張家輝X林嘉欣X劉青雲　夫妻吵架藝術</title></header><body><h1>張家輝X林嘉欣X劉青雲　<br>夫妻吵架藝術</h1><p>【娛樂人物】劉青雲、張家輝和林嘉欣組成兩影帝一影后「鐵三角」陣容主演的賀歲片《廉政風雲 煙幕》，截至前日票房大收約1,181萬，在五套華語片中暫時領先。三位同屬已婚人士，日前受訪時談及跟另一半的相處之道。青雲自爆會跟太太郭藹明鬧交，林嘉欣希望每次吵架都贏，張家輝則主張夫妻和諧。<br></p><p>劉青雲、張家輝和林嘉欣在賀歲片《廉政風雲 煙幕》中結片緣，青雲和林嘉欣在片中飾演夫妻，婚姻卻出問題，他們第一日開工便要拍嗌交戲，林嘉欣日前接受《蘋果》專訪時說：「嗰場戲令我好有感覺，佢懷疑我嘅工作能力，但我又要去澳洲，坐飛機前有嘢唔開心，我要回頭望佢，佢喺露台目送我時，心係關心我，把口死都唔認。」</p><p>適當時溫柔</p><p>青雲指跟林嘉欣的鬧交戲按劇本要求：「係兩公婆陰陰濕濕篤對方，明知講呢啲你實嬲，現實中我好少鬧交，通常係一個講，另一個唔講，我係講嗰個，睇個樣都知啦！」林嘉欣希望每次吵架都贏：「但唔係次次成功，有時都要say sorry，做人老婆喺適當時候都要溫柔。」至於張家輝則是和平使者，不主張爭執：「我覺得最好唔好鬧交，就算自己唔啱，過兩日自己扮冇嘢，其實我啱㗎嘛大佬！幾十歲人仲鬧乜，再鬧就係嗰啲七旬老公老婆互撼。」<br></p><p>得閒匿埋房</p><p>其實，片中張家輝與林嘉欣也有爭執，並擦出不少火花，他說：「上次我做導演、佢做演員，戲內戲外都冇乜嘢好傾，打個招呼就埋位，但係我今次做演員就開心好多，大家傾吓偈，了解一下，食啲嘢。」林嘉欣卻笑說：「我哋去咗澳洲拍咗一個月外景，呢一組好健康，星期一至五拍完，六、日休息，我把握時間周圍去，開頭諗住同佢交流，點知佢放假就匿喺間房，好悶。」<br>採訪：卓寶花<br>攝影：仇志德<br>場地提供：BounceLimit</p></body></html>