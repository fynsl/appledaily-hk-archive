<html><header><meta charset="utf-8"><title>英國人吃鯊魚 - 左丁山</title></header><body><h1>英國人吃鯊魚 - 左丁山</h1><p>自從國際環保團體發動反魚翅運動之後，影響深遠，單係講香港，好多中產及富有階級年輕人，尤其係自英美加回流嘅留學生，都話唔食魚翅，反對父母食魚翅，風氣所及（其實係環保團體大力推動），不少酒店集團中餐廳再無魚翅菜式，本港魚翅銷量日跌。一個經營魚翅海味嘅商人，有豐富國際經驗，曾經想組織業界，集資進行廣告及公關活動，對抗環保團體嘅一面倒宣傳，但後來發現，呢個行頭嘅老細及從業員，大多數係紅褲子出身，甚少留學經歷，對國際反魚翅運動認識不多，而且不少人有各家自掃門前雪嘅思維，於是籌款不成，反「反魚翅運動」之議亦無疾而終。幾年後左丁山碰到呢位先生，佢話：「依家夠煩啦，生意少咗咁多，三代老店大概唔可以有第四代傳承咯，我地呢行人應付國際環保團體，就好似清兵打八國聯軍，揸住大刀長矛弓箭對抗長槍大炮，當然輸梗。」<br><br>呢位仁兄之憤憤不平，係因為佢覺得國際環保團體刻意抹黑華人食翅，指食翅係導致鯊魚滅種之最大原因，其實捕捉鯊魚有國際規管，聯合國有瀕臨絕種之鯊魚名單，西方漁民係全世界捕殺鯊魚最多嘅，有幾百年歷史，並非單單為了中國人食翅而殺鯊，一條鯊魚全身都有經濟價值，魚鰭變魚翅只是其中一項。<br><br>西方人吃鯊魚肉，飲鯊魚油之時，還未懂得賣魚翅畀東南亞。仁兄又講，英國人吃Fish &amp; Chips就含有大量鯊魚肉，環保團體人士應該吃過不少，佢地宣揚嘅短紀錄片講漁民捕鯊削鰭，然後將鯊魚丟回海上，簡直違反漁民作業常識，因為成條鯊魚都可以賣錢，為何漁民要丟錢落海？<br><br>以上所言，係幾年前左丁山請佢在上海總會吃蟹粉翅之時，聽佢講嘅，之後久未見面。1月31日，BBC新聞網站有一條新聞，指出一項英國University of Exeter研究顯示，英國人吃炸魚有鯊魚肉在內，而且係瀕危鯊魚類。炸魚出售時則標籤為rock eel（岩鰻）、huss（角鯊）或rock salmon（岩鮭），英國人吃了入肚，懵然不知。<br><br>左丁山於是將呢段新聞轉發畀上述嗰位仁兄，即C老闆。C老闆回應嘆曰：「我知咗幾十年啦，英國學者，依家先至做研究發現，攞嚟講，西方漁民捉鯊魚，英國人食肉，我地食翅，有乜分別？我地公開吃翅，就畀國際環保組織痛批，英國人食魚肉，詐懵扮儍就冇人理，你話係唔係文化歧視！」</p></body></html>