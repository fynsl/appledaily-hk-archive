<html><header><meta charset="utf-8"><title>執番條命學會更珍惜家人基仔積極做豬爸「我鍾意小朋友嘈」</title></header><body><h1>執番條命學會更珍惜家人<br>基仔積極做豬爸「我鍾意小朋友嘈」</h1><p>【娛樂人物】古巨基和助手陳英雪（Lorraine）在14年結束長達二十年的愛情長跑，在美國註冊結婚。現年46歲的基仔日前接受《蘋果》專訪，與一班小朋友玩得非常開心，盡顯父愛。Lorraine早前因發福被傳大肚，可惜卻是美麗的誤會，不過基仔直言會繼續努力，希望今年造人成功生豬仔，愛熱鬧的他更說：「我鍾意小朋友嘈。」<br>撰文：余燕儀<br>攝影：周樂恒</p><p>自言是「大唔透」又鍾意小朋友的古巨基，日前為賀豬年孖《飛天少女豬事丁》的寶妮到太古的排舞室，跟一班小朋友跳舞、玩「豬Q題」，並接受蘋果專訪，基仔與精力充沛的小朋友玩得相當開心，更不時露出爸爸笑容。<br><br>基仔在94年簽約唱片公司時，認識當時負責宣傳的Lorraine，兩人一直愛得低調，基仔多年來只稱對方為「得力助手」。至14年7月，基仔在美國拉斯維加斯迎娶Lorraine，結束二十年的愛情長跑。兩人結婚四年多，未有所出，不時被朋友催生BB。與小朋友打成一片的基仔直言：「我鍾意小朋友嘈，佢哋諗嘢飛嚟飛去，同佢哋玩特別有啟發。」問到有否計劃生小朋友？基仔坦言：「計劃一直都有，革命尚未成功，呢啲唔可以有壓力，要放鬆心情先得，最初都有問吓秘方，但最後得嚟好多人心得，都係話要放鬆心情，包括太太心情都要從容啲。」</p><p>造人冇壓力</p><p>愛妻號基仔雖然恨做老竇，卻不會向老婆施加壓力：「壓力對造人計劃唔要得，甚至工作都係，年紀越大，我覺得自己EQ越嚟越好，因為太太係我工作夥伴，佢要兼顧好多嘢，偶然有問題要解決，令到佢好煩，返到屋企之後，我嘅角色係幫佢撫平情緒：『唔緊張，冇事㗎，解決到。』相對以前非常拼搏年紀，我𠵱家步伐適中啲，處理事情成熟好多。」<br><br>有雙重身份的基嫂，不知是否有家用和人工？基仔笑說：「我成個人都畀咗佢，仲有啲乜嘢可以畀呢，哈哈！我哋放工返屋企仲係工作mode，因為有好多工作嘢要傾，但還好大家比以前會識得分開，唔好因為工作影響感情。」去年基仔在紅館開騷，不慎發生跌落台意外，幸好大步檻過平安大吉，基仔有感而發說：「有時啲嘢大吉利是冇下一秒，好話唔好聽，嗰一跌我可以唔見咗，但我執番條命喎，所以更加珍惜家人同朋友。」</p><p>要小心啲窿</p><p>今年4月基仔將在紅館舉行「We我們演唱會Part 2」，三場門票已爆滿，現加開終極尾場，合共開四場，基仔說：「嗰次跌完之後，太太會更加緊張我，特別有機關嘅演出，屋企人都成日提住我小心啲窿，我就會話上次都經歷過，我見過鬼實會怕黑，大家可以放心，乜嘢都檻過晒，豬年願望係自己同屋企人身體健康，我諗冇嘢比得上一家人齊齊整整，身體健康最緊要。」<br>場地提供：Studiodanz<br>化妝：NatalieSoo@ndnco <br>髮型：Mark Ip@hair salon</p></body></html>