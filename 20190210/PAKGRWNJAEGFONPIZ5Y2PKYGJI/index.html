<html><header><meta charset="utf-8"><title>求驗客手記：各界幫忙願沙拿安息</title></header><body><h1>求驗客手記：各界幫忙願沙拿安息</h1><p>阿根廷前鋒伊美利安奴沙拿因重返南特同舊隊友道別及執拾行裝，最終喺上月21號坐飛機去新東家卡迪夫城報到途中失去聯絡，失蹤17日後終於喺大海中搵番佢嘅遺體，證實空難喪生。南特今日會喺法甲出戰尼姆，教練夏利荷錫上周五喺賽前記者會上，仲喊住話：「如果要全體出席喪禮，我哋會詢問法甲賽會同法國足總，但我哋會同沙拿關係密切嘅隊友討論。」佢仲講球隊會喺集訓前進行小儀式去悼念同向沙拿致敬，又會向佢家人致以深切慰問。<br><br>另外，發生空難失蹤客機嘅機師伊保臣目前仲係下落不明，但早前協助沙拿家人嘅私人搜救團隊主管，有「海難獵人」之稱嘅David Mearns，竟然話機師家人未有同佢聯絡，所以未有行動。自從打撈咗沙拿屍體後，佢已停止咗手頭上工作，接受《每日鏡報》訪問時講：「我嚟係為咗幫助沙拿家人，自願性嘅。」佢亦話假如伊保臣嘅家人有邀請佢，佢會同對沙拿家人一樣咁幫佢哋，但佢就冇收到任何聯繫。<br><br>至於卡迪夫城大馬華裔班主陳志遠，會向伊美利安奴沙拿家人伸出援手，願意支付將遺體運返阿根廷嘅所有費用。</p></body></html>