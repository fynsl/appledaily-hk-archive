<html><header><meta charset="utf-8"><title>買學院做IPO - 左丁山</title></header><body><h1>買學院做IPO - 左丁山</h1><p>中國一間國營公司凱文教育集團，最終股東原來係北京市海淀區，前身經營建築鋼材料，後改名轉營為凱文教育機構，在北京開辦幼稚園、小學，如此公司，無厘頭斥資5600萬美元去收購美國新澤西州一間有名氣，但入不敷支嘅微型音樂專門書院Westminster Choir College，令人不解，凱文又冇公開解釋，唔怪得引起美國人疑慮，恐怕凱文係一隻木馬，乘機滲透美國大學教育界。<br><br>立春日碰啱係星期一，有中午飯局，中貿林叫埋師弟投資E上嚟，投資E當年在崇基主修經濟副修音樂，一聽見公子L講2020年會去阿姆斯特丹聽馬勒音樂節，於是話題由馬勒講到聲樂、男高音、嗓音學、音樂廳、聲樂系統，以至HiFi設備、喇叭等等，估唔到賓架P對音樂亦有深入研究，家中藏有好多「膽」，因依家有人在市場搶「膽」，佢收埋收埋一大批，竟然大幅度升值。左丁山話佢係通識之王，除銀行本業外，攝影、電影、開槍（佢係槍會會員），以至HiFi，無一不精，講聖經我地更無人夠佢講。賓架P謙虛咁話：「我唔識嘅，音樂喇叭之學係跟世家公子F學番嚟嘅啫。」F公子祖父是大銀行家，自細精研聲樂，為一個六十年代舊唱盤可以飛去斯德哥爾摩親自檢查。據賓架P引述F公子之言，柏林音樂廳音響最是一流，香港文化中心就不入流，差到極，大會堂叫做幾好，但全港音樂廳最好音響嘅就係沙田大會堂！賓架P話其實中大利黃瑤璧樓之音樂廳雖然細小（容納二百人），音響絕不輸蝕，當年利家慷慨，為音樂廳裝修捐出咗近四千萬元咁講。<br><br>冇錢就邊度會有一流設施吖，但投資E等人怕他日西九音樂廳有錢唔識用，變成文化中心翻版，咁就該煨咯。我地普通人聽唔出啫，投資E話曾與師傅級人馬容可度老師去大會堂聽音樂會，容老師聽得出音響有變易，似係換咗地板，後來投資E去查問答案果然係音樂廳換咗幾塊地板。左丁山係門外漢，聽到目瞪口呆，索性同投資E講凱文收購Westminster個案，佢既係私募基金經理，以前做銀行跑大陸，本人又係音樂癡，一聽就明晒，對左丁山講：「師兄，九成係凱文想將呢間美國老牌聲樂學院招牌引入大陸，在大陸開辦音樂學院，掛美國百年老店名牌，學生不愁不來！兩三年後，有幾千以至上萬學生，咪可以搞IPO囉，到時成億億聲美金賺番嚟呀！」一言驚醒夢中人，控制美國一間大學，可以在中國收生幫佢地攞學生簽證入美國……直情係一條大財路，中國學生家長有的是錢嘛，送仔女去到美國，幾多錢都唔計！</p></body></html>