<html><header><meta charset="utf-8"><title>求驗客手記：入替博到12碼做功臣武球王登基！</title></header><body><h1>求驗客手記：入替博到12碼做功臣<br>武球王登基！</h1><p>中國國腳「武球王」武磊喺上月衝出中超，由上海上港轉投西甲愛斯賓奴，令13億人都為之興奮。武球王去到新東家唔係齋擺，極速傷癒後喺最近連續兩場西甲都有份踢，喺上周六主場對華歷簡奴仲做埋功臣，後備入替為愛斯賓奴博到12碼，響起反勝號角，主隊先靠極刑扳平，最終以2:1反勝，延續有武球王在陣下嘅不敗走勢。</p><p>愛奴主場首戰即贏</p><p>武球王加盟愛斯賓奴，喺月初西甲作客維拉利爾一仗首次亮相，完場前12分鐘後備入替。到上周六主場對華歷簡奴，佢都係先被列為後備但作用仲大；球隊喺上半場33分鐘失守，失波前主隊有前鋒皮亞堤受傷被抬走，教練路比到34分鐘先換武磊入替。武磊上陣後表現幾活躍，到69分鐘佢殺入禁區被對手鏟跌，球證經VAR協助下直指12碼，極刑由保查艾利斯亞斯操刀射入，愛奴喺72分鐘扳平1:1。踢到補時五分鐘，之前食過詐糊嘅沙治戴達接應羅沙里斯傳送射入絕殺球，為愛奴奠定2:1勝局。<br><br>武磊喺愛奴上演主場「地標」戰，賽後受訪話︰「呢次係我第一次喺主場亮相，其實我賽前都冇諗過會有咁多上陣時間。最重要始終係贏波，愛奴主場氣氛好好，我想多謝球迷、教練同所有隊友對我嘅幫助，令我更快融入。」<br><br>賽後證實皮亞堤傷及膝部十字韌帶，預計要休戰一段時間。雖然唔係好消息，但對武磊嚟講，無疑係個好機會。唔使講國內傳媒同唔少網民都大讚武磊，連西班牙傳聞都讚好，《每日體育報》喺球員評分畀佢最高分，而《世界體育報》亦將武磊個名放喺標題，大讚佢照亮愛奴成為反勝功臣。<br><br>同日西甲亦有馬德里打吡，皇家馬德里作客馬德里體育會由卡斯米路、沙治奧拉莫斯同加里夫巴利各建一功以3:1贏波。倒戈嘅皇馬門將泰拔高圖爾斯，自然被主隊球迷視為叛徒，成為主要攻擊對象。有相信係馬體會球迷喺萬達大都會場外嘅高圖爾斯紀念石板上，黐咗個紅色大交叉貼紙，同埋掉低幾隻玩具老鼠。</p><p>高圖爾斯變過街老鼠</p><p>曾經喺2011至14年效力馬體會嘅高圖爾斯，幫球隊贏過西甲，佢賽前話理解球迷今次咁樣做︰「就算佢哋想掟嘢落我個頭，都唔會對我造成影響，咁樣只會令我更有動力。」高圖爾斯講得冇錯，最緊要始終係贏波，巴利喺呢場波後備入替為皇馬射入第三球奠勝，亦係佢喺皇馬入嘅第100球，自2013年加盟皇馬，至今各項賽事上陣217場比賽，終於到達呢個里程碑。</p></body></html>