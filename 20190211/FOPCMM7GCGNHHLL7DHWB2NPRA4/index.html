<html><header><meta charset="utf-8"><title>同大姐明做完活動萬綺雯Fans禮物現垃圾桶旁</title></header><body><h1>同大姐明做完活動<br>萬綺雯Fans禮物現垃圾桶旁</h1><p>【爆相爆片】商台DJ Colin日前發現「2013年新城勁爆躍進歌手」嘅獎座，被遺棄喺北角渣華道街頭，事件引起軒然大波，涉棄者至今依然係個謎。雷同事件又再發生，日前《蘋果》讀者曾小姐透過「爆相爆片」分享，喺大嶼山欣澳停車場外嘅垃圾桶，發現有一個黑色禮物盒，當中貼咗唔少萬綺雯嘅相片，還有大量花花貼紙，製作精美。翻查番資料，原來當日萬綺雯同林建明（大姐明）喺欣澳出席心晴行動搞嘅慈善基金活動，於是懷疑呢件事同萬綺雯有關。</p><p>俾大姐明指點</p><p>當時萬綺雯喺活動仲俾大姐明指點生活有事唔好屈喺心度，當時萬綺雯笑住解釋：「我冇事，好好，大家唔使擔心，只係放個長假。呢年都係睇中醫、調理身體，屋企有人唔舒服，自己都想抽時間陪佢哋，冇事嘅，如果開工都等新年後先啦。」《蘋果》就疑似粉絲自製物品被棄掉一事向萬綺雯求證，佢就以短訊回覆：「我本人及助手當日沒有收過fans送的禮物，所以更加沒有棄掉，謝謝！」</p></body></html>