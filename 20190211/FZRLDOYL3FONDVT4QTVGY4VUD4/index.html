<html><header><meta charset="utf-8"><title>【娛樂人物】拍拖被背叛多次　冇得擔心老公李蕙敏感覺男人都會出軌</title></header><body><h1>【娛樂人物】<br>拍拖被背叛多次　冇得擔心老公<br>李蕙敏感覺男人都會出軌</h1><p>女人的幸福，是找到一個愛自己的人，李蕙敏於6年前跟英籍老公Serge Micallef組織二人世界，原來李蕙敏過去在情場歷盡滄桑，曾試過幾次被男友背叛！明年兩人的婚姻踏入七年之癢，李蕙敏日前受訪時坦言冇得擔心：「感覺男人都會出軌。」<br>撰文：余燕儀<br>攝影：陳俊強</p><p>李蕙敏於13年嫁給英籍老公Serge Micallef，結婚6年依然甜蜜，惟當他們計劃做爸爸媽媽時，卻試盡了方法都未能成功，現更已放棄了人工受孕，李蕙敏說：「好辛苦㗎，荷爾蒙上上落落會影響情緒，個人又腫喎，我最怕打針，我試過幾次，我哋協議咗，試咁多就夠啦。」自小被收養的她，未見過親生媽咪，自己也可能沒機會做媽咪，「我唔會覺得遺憾喎，因為近呢十幾年，我好明白乜叫隨緣，人生當係一個餅，唔會樣樣都有，冇人係完美，接近已經好幸福，人好得意，永遠想追冇嘅嘢，我唔想自己係咁，自己會成日鑽牛角尖，如果放開啲，可能有意想不到嘅事發生。」<br><br>多次失戀，李蕙敏以為會做單身女人，卻於38歲那年認識老公，找到了幸福：「好似我結婚之前，我真係諗住以後都單身，一個人冇問題，可以好開心咁生活，但有時係無心插柳，當我哋好開心咁拍拖時，我又唔會好認真諗，幾時一定要結婚生仔，但直到我同佢結婚，要有小朋友可能太遲，呢個就係現實，但我哋明㗎，諗得通唔需要覺得唔開心，起碼我有一個好好嘅家庭。」</p><p>怨婦歌人生</p><p>唱怨婦歌包括《你沒有好結果》、《我為我生存》成名，現實中卻是幸福人妻，李蕙敏笑說：「唱呢啲歌其實完全唔係我嘅經歷，但反而我唱完之後，就有呢啲經歷發生，我都覺得好奇怪，人哋話人生如戲，其實人生都如歌。對我最傷害嘅經歷都係出軌，好易發現，所以女仔唔好太聰明，我𠵱家好叻，唔諗太多嘢，如果冇咁嘅事，預先攞嚟唔開心，如果有咁嘅事，你太早知道又有乜幫助呢？」經歷過男友出軌，有否對婚姻造成陰影，擔心老公會出軌呢？她坦言：「男友出軌唔止一個㖭呀，哈哈，之後當然會擔心啦，跟住嗰一兩段關係，你會好有警惕，會唔會又發生？開始覺得男人大部份都係咁啦，之後又從好欷歔到諗通咗，講真啦，分開一個下晝都可以出軌，如果兩個人有第三者出現，反映你哋關係出咗問題，嘗試檢討吓發生乜嘢事，會令到人有隻腳可以攝到埋嚟呢。」</p><p>花槍變冷戰</p><p>問到老公是否很忠心？李蕙敏笑說：「表面上係嘅，實際上唔知吖，咁咪信住先，冇所謂。自己就冇試過出軌，我唔係嗰啲可以對唔同人講大話，仲可以記得上次講過乜。開心唔係人哋畀你，係你點諗，珍惜你擁有已經開心。」<br><br>婚後的李蕙敏，由孤單一人變了二人世界：「我覺得最大影響，係多咗一個人一齊住，其實幾開心，有屋企感覺，真係有家，因為佢個人好奀皮，雖然好搞笑，但有時令你覺得好煩呀，點講呢，佢鍾意拗頸嗰啲。」雖然耍花槍是情趣，但多了卻可能會變成冷戰，她坦言：「都有試過，呢啲唔需要掩飾，因為人性嚟，有好多人鬧吓鬧吓就一世，我哋唔係鬧，大家都覺得自己嘅論點啱，佢又要贏，我心諗你贏囉，我係天瓶座，可以做第二。」</p><p>生活要夾到</p><p>夫妻相處李蕙敏認為最重要是包容：「懂得幽默地去生活，拗還拗，拗完要笑番，唔好有隔夜仇，咁就長久，我哋識咗都就快十年。啲人成日話要搵一個乜嘢人先啱啦，我覺得一定要生活夾到，如果生活夾唔到，有時幾愛都冇用，如果喺屋企，所有起居飲食都唔啱嘅，唔可以遷就係好難，同埋價值觀，有啲人係搵錢至上，咁我哋唔係最緊要錢，當然生活需要金錢做工具，但所有嘢往錢看，人生好辛苦，臨走發現冇享受過生命，會覺得好可惜。」<br>場地提供：富薈炮台山酒店</p></body></html>