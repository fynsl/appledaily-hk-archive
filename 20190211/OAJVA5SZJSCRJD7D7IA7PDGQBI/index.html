<html><header><meta charset="utf-8"><title>隔牆有耳：有一種溫柔　叫貪新不忘舊　鄺俊宇  - 李八方</title></header><body><h1>隔牆有耳：有一種溫柔　<br>叫貪新不忘舊　鄺俊宇  - 李八方</h1><p>恭喜發財，豬事大吉。久聞樓梯響嘅《動物保護法》，盛傳今年有眉目，八方都搵嚟各界人士同寵物寶貝亮相，齊齊同讀者見面。首集邀請鄺俊宇打頭炮，同佢嘅狗女啤啤去公園玩。咪住，乜鄺神唔係貓奴嚟㗎咩，莫非佢變咗心，貪新忘舊，數到豬年，就放手？</p><p>實測人狗共享公園</p><p>「佢係啤啤，一歲大，女仔嚟㗎」。邀約鄺神去元朗宏業南街休憩公園，離遠已經見到佢拉拉扯扯，新女啤啤好興奮咁四圍衝，似乎呢位愛情專家未有計仔俘虜到啤啤嘅心。松鼠狗啤啤同媽咪及細佬原本喺繁殖場生活，鄺神話機緣巧合下「救」咗佢哋出嚟，幫佢哋搵咗頭好住家，自己亦係半個主人，一得閒就帶佢哋跑步行山，「訪問前幾日就行咗6.7Ｋ。」<br><br>本身養貓十幾年，鄺神講起「咪咪」就喜上眉梢，分享同床共寢情事，「有時唔小心會一腳踢佢落床，佢又會跳番上嚟」，「佢好記仇㗎喎，踢到佢又會咬我」。聽落好有打情罵俏feel，但咪以為鄺神因新歡而忘舊，既然係試用有份成功爭取嘅人狗共享公園，當然同啤啤結伴登場比帶咪咪出嚟較適合，「佢（啤啤）坐唔定㗎，又以為自己係獵犬。」訪問期間有大狗經過，身形細小嘅啤啤不停狂吠，鄺神冇佢符，不停安撫，「乖乖哋，完咗請你食雞條」，呢一種溫柔，男女世界都少見。<br><br>獲封貓議員，梗有過人之處，2007年任區議員嘅首個動議就係關於動物權益，「當時有個警方代表喺會上好不屑，話呢啲交畀『貓議員』處理」，10年過去，貓議員入咗立法會都毋忘初衷，首個議員議案就係提出《動物保護法》，最終獲通過。</p><p>寵物行公園，點解要偷偷摸摸？鄺神帶啤啤去公園都試過俾保安趕，但以後去宏業南街休憩公園就可以堂堂正正，皆因係全港六個人狗共享公園之一，雖則鄺神形容「百無」：無閘機、無水機、無寵物便溺設施，「但總算光明正大咁走入嚟」，實測下有啲配套可以做好啲，「例如地下坑渠蓋有罅位，狗仔跳得唔高就好易揳咗隻腳落去」。佢去年10月中曾向政府建議將荒廢近18年、佔地25公頃嘅葵涌公園改為全港最大型嘅寵物公園，早前獲邀視察，唔知係咪會陸續報喜？<br><br>李八方</p></body></html>