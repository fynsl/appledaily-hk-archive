<html><header><meta charset="utf-8"><title>隔牆有耳：鄉議局團拜　劉業強句句啄娥特？ - 李八方</title></header><body><h1>隔牆有耳：鄉議局團拜　劉業強句句啄娥特？ - 李八方</h1><p>鄉議局噚日搞新春團拜，特首林鄭同成班官畀足面到場，不過身為鄉議局主席劉業強致辭嘅時候，就處處語帶相關，畀說話娥特聽，一時又講針對原居民丁權嘅司法覆核，一時又話對特區政府某啲施政缺失有怨言同不滿，但又話唔會因為呢啲事影響鄉議局做港府嘅堅強後盾！<br><br>劉業強致辭先講世界大勢，簡單就係西方針對中國，但祖國強大唔怕佢哋！之後佢就講番香港，話有一小撮人決意同新界人抬槓，挑戰《基本法》賦予原居民嘅合法權益，不過佢話無論案件結果如何，都唔會動搖新界人愛國愛港愛鄉嘅信念同對國家嘅忠誠。之後佢仲話雖然對特區政府某啲施政缺失有怨言、不滿同不同意嘅地方，但會懷住求同存異嘅態度，仲保證喺佢劉業強治下嘅鄉議局，必然係娥特班子嘅堅強後盾同信賴嘅朋友，唔知係咪暗示娥特唔好得失鄉議局呢個「後盾」呢？</p></body></html>