<html><header><meta charset="utf-8"><title>操盤手札記：不如送手股票畀情人 - 割柑人</title></header><body><h1>操盤手札記：不如送手股票畀情人 - 割柑人</h1><p>下星期元宵節將到，情人節過兩日就嚟。正當中外浪漫滿溢之際，中美新一輪貿易談判喺北京展開，周一副部長級先行摸底，周四就到部長級埋枱。2月14日唔係談心，而係談判！主要係傾知識產權。港股豬年運勢，中美貿談正係最大嗰張wild card！<br><br>睇返歷來豬年，港股都有運行。1971年（金豬）、1983年（水豬）、1995年（木豬）、2007年（火豬），恒指分別飆升55%、19%、58%、14%，2019年（土豬）又點？都係嗰句，食粥食飯，睇中美貿談。貿談在即，周一內地春節假期後復市，A股開門紅升1.4%，港股升0.7%。<br><br>今趟貿談，美方派財長姆欽同貿易代表萊特希澤擔大旗，中方派副總理劉鶴。不過，一個全面嘅經貿協議，唔止涉及經濟、貿易、科技，仲涉及政治、外交，唔係高層官員能夠拍板，要頂層先得。惟兩國元首唔會喺停火期滿前見面，但會通電話，睇嚟只會傾掂延長停火期。<br><br>貿談局勢存有變數，恒指連續5個交易日，喺28000關口打攻防戰，周一終於能夠收於其上，報28143。不過，恒指1月已累升8.1%，開始呈現超買（14天RSI升破70，現報72），雖然暫時跌唔落，但短線有調整壓力，關鍵支持位為後抽雙底頸線27260。<br><br>由於恒指已確認雙底走勢，中線向好，上望29980，部份股份已可逢低吸納。話時話，中外情人節前後腳嚟到，送花送朱古力，只係交行貨，不如送手「財息兼收」嘅股票，更加有突破。有咩可揀？中長線嚟睇，公用股或房託係唔錯嘅選擇，話晒加息周期近尾聲。<br><br>另外，5G概念股亦可吼。據講，深圳快將率先開展5G商用試點。5G股中，除咗早前推介嘅鐵塔（788）享有基站獨市生意之利，中移動（941）則喺電訊商中佔有最大市場份額。中移動近日走勢轉強，呈區域突破，現價82.25元，市盈率12倍，股息率4厘，估值吸引。<br><br>割柑人<br>本欄逢周二刊出</p></body></html>