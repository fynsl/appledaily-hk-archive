<html><header><meta charset="utf-8"><title>【馮仁昭四圍超】與Baby同奪殊榮古仔最有魅力時「喺屋企間房」</title></header><body><h1>【馮仁昭四圍超】與Baby同奪殊榮<br>古仔最有魅力時「喺屋企間房」</h1><p>古天樂、楊穎（Angelababy）、林家棟、蘇麗珊、余安安同凌文龍等前晚到尖沙嘴出席「香港專業電影攝影學會31週年晚宴」，古仔同Baby獲大會頒發「攝影師眼中最具魅力男、女演員」獎。Baby講到得獎感受：「攞呢個獎係背負少少偶像包袱，𠵱家鍾意影相，因為有咗小朋友之後經常拍片、影相，好想做攝影師。」</p><p>「麻麻哋鍾意照鏡」</p><p>問到點樣先可以有魅力？古仔話：「唔係單一個演員講，係整個劇組合作，拍一部戲要做好每一個崗位，通過美術、打燈、角度等，造就一個魅力角色。」覺得自己邊部份最有魅力？佢話：「可能喺屋企間房，冇人見到乜都得，唔會對住塊鏡覺得自己好靚仔，除非有精神病，咁要睇醫生食藥，自己麻麻哋鍾意照鏡，因為成日拍戲已經睇到自己個樣。」古仔仲講笑話覺得最有魅力就係《星戰》（Star Wars）嘅黑武士，不過見唔到樣。</p><p>家棟考慮演跨性別</p><p>林家棟一頭亂髮加滿面鬍鬚現身，佢透露應新戲導演要求下個月會到雲南生活一個月：「體驗當地人生活，學好普通話，同埋考慮緊接拍一齣新戲，飾演一個跨性別變性角色，角色係一個馬來西亞變性人。」家棟又會監製一部關懷老人題材嘅電影，搵咗一個佢好尊重嘅前輩做主角：「我要跪地求佢演出，劇本籌備咗三年。」</p></body></html>