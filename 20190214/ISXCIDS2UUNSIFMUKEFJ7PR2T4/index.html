<html><header><meta charset="utf-8"><title>中環在線：凱知樂高層變「大細路」 - 李華華</title></header><body><h1>中環在線：凱知樂高層變「大細路」 - 李華華</h1><p>樂高（LEGO）中港代理商凱知樂（2122）除咗賣LEGO，其實仲代理好多玩具品牌。公司助理行政總裁及首席財務官洪誠明同財務總監陳振洋，噚日同一班傳媒朋友拜年時，化身成「大細路」，向記者朋友示範玩「驚喜寶貝蛋」！<br><br>驚喜寶貝蛋由美國玩具品牌LOL Surprise！推出，喺內地非常受歡迎，產品玩法大概係透過拆開類似扭蛋嘅波波，睇說明書指示再配合熱水或者凍水反覆試驗，逐步搵到寶貝蛋入面嘅驚喜，由於波波入面有個好可愛嘅驚喜娃娃，唔少仲有一顆少女心嘅成年女性都鍾意玩，兩位管理層噚日都玩得好投入！<br><br>為咗力谷驚喜寶貝蛋嘅銷售，公司花咗唔少資源做網上宣傳，包括搵網紅拍「開箱片」，同網民分開探索寶貝蛋嘅過程，每條網紅影片平均有90萬次點擊，宣傳效力相當唔錯。不過，洪誠明話，其實網紅嘅質素有時都幾難保證，有啲網紅寫篇「軟文」，即係軟性推銷產品嘅文章，誇張到收你10萬人仔！但效果又未必如想像中好，所以公司喺網上宣傳方面仲不斷摸索緊，現時公司電商團隊有60人，規模算大，應該好快可以搵到成功嘅網銷策略。<br><br>mailto:LiWaWa@AppleDaily.com</p></body></html>