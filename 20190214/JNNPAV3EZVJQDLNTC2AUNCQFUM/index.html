<html><header><meta charset="utf-8"><title>情人班㦸預祝BB出世黃澤鋒夫婦相愛包容　互數缺點</title></header><body><h1>情人班㦸預祝BB出世<br>黃澤鋒夫婦相愛包容　互數缺點</h1><p>今年51歲的黃澤鋒和52歲太太陳麗麗結婚第十個年頭，上月黃澤鋒宣佈造人成功，豬年開始三人行。今日是情人節，黃澤鋒日前帶陀B女四個月的太太行公園，再嘆情人節大餐，並親手為太太炮製班㦸，在碟上寫上「I love you &amp; BB」，令太太甜入心。</p><p>想佢再開心啲</p><p>黃澤鋒夫婦一同接受《蘋果》專訪，黃澤鋒感激太太為他超高齡冒險生B，他說：「今年將做阿豬爸、阿豬媽，心情好緊張。今個情人節，我要好多謝太太，佢咁多年嚟忍受我脾氣，我份人幾急，但佢有方法對付我，佢好包容。」他指是太太令其人生變得更豐盛：「我有時諗嘢好負面，佢會用方法令我諗得正面。我自問仍然畀唔到好多嘢太太，無論金錢或物質，餘下日子，我希望可以畀多啲嘢佢，錢唔係代表一切，但我想太太生活過得好啲，想佢再開心啲。」<br></p><p>曾有一段失敗婚姻的黃澤鋒，於04年與首任太太結束四年婚姻，但離婚沒有為他留下陰影，他打了一個比喻：「等於一隻馬騮俾人用繩束住，但突然剪斷咗條繩，馬騮會唔會拎番個套箍住自己，正確啲嚟講，我就正正用番繩箍住自己條頸。我都問過自己，太太係我嘅Ms. Right，唔關年紀事，我同佢一齊時，好想畀個名份佢，即要鎖緊自己，唔係太太逼我。」<br></p><p>希望行到120歲</p><p>這些年來，無論風風雨雨，黃澤鋒總得到太太支持，但在他的眼中，太太也有缺點：「唔出聲係佢性格，佢有時都小器，但好正常，邊個女人唔小器吖！」他更對太太許下承諾：「我會畀心機做嘢，希望太太身體健康，可以同佢行更遠，我都就快52歲，但我希望同太太行到120歲，同太太一齊好開心。」<br><br>陳麗麗對於被老公指小器毫不介意，因為她深信夫婦相處之道，是要將彼此的優點和缺點全部接收，她亦踢爆黃澤鋒有固執一面：「我盡咗最大能力去改變老公唔好鑽牛角尖，佢固執時，我咪善用我嘅小器，令佢怕咗我、慢慢改，佢肯去試，我都好感動，我係好支持佢。」她坦言兩夫婦以往的情人節都沒有特別慶祝，但今年開始變成一家三口，最值得紀念。最後黃澤鋒向太太送上情深一吻，承諾：「出年有BB錫你，我希望太太幸福，一家都幸福，我就開心。」<br>撰文：比華利<br>場地提供：The Stadium（觀塘）</p></body></html>