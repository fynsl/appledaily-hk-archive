<html><header><meta charset="utf-8"><title>【娛樂人物】 Juno不婚有愛</title></header><body><h1>【娛樂人物】 Juno不婚有愛</h1><p>麥浚龍（Juno）愛獨處又寡言，對自己了解甚深，成長有助創作，時機到自然水到渠成。不婚主義的Juno，因為不相信婚姻，愛借創作探討愛情悲歡離合。</p><p>麥浚龍的愛情觀，他強調自己是不婚主義：「我個人都比較靜，我唔結婚，因為我唔特別相信婚姻，我鍾意貓多過人，屋企有四隻貓，仲會成日同佢哋傾偈。」愛獨處的他，坦言追求不言而喻的默契，跟拍拖多年的女朋友戴庚玲，他說兩人默契十足：「我哋都唔鍾意講嘢，創作同工作嗰陣，我好多時都做到唔記得食飯，多謝女朋友成日煲湯畀我飲。」</p><p>事物睇法一直變</p><p>Juno與謝安琪之前分別化身董折和浦銘心，透過聲音去演繹董折與浦銘心的愛情故事，兩個本來對愛情強悍追求的17歲青年，因默契而結婚生子，可惜生活壓力令兩人關係決裂。他說：「我好想探討愛情喺人生嘅散聚，有蜜運、有脆弱，亦有好多角色，我想用愛情角度講成長，讀書時學習負責任，長大後責任就係家庭，但責任變成負擔，負擔變成壓力，壓力令感情變質。」</p><p>Juno認為成長是人生的際遇：「成長係智慧增長，同年歲無關，係心智嘅改變，好多人一生都冇遇到。我好幸運可以成長，因為鍾意獨處，每日都可以了解自己多啲，喺愛情上，每日都對對方好奇就好。我18歲入行，相對身邊朋友，好早就工作，對我自身好大改變。𠵱家我都係我，但對事物嘅睇法一直在變，令我嘅音樂同電影去到一個里程碑。」</p><p>創意用盡時離開</p><p>下個月便踏入35歲的Juno，笑言最大分別是老了：「18歲嗰陣踏足一個完全唔知係點嘅行業，我係勇悍，但都會淆底。同埋我好寡言，啲人成日話我講嘢好細聲，18年後再老啲，我講嘢會更細聲。咁樣講好誇張，但我會花一生去創作，除非有日我嘅創意用晒，要講嘅講晒，就會離開。」<br>撰文：盧妹<br>攝影：沈健程</p></body></html>