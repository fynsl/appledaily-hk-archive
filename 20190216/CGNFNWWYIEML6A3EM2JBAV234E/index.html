<html><header><meta charset="utf-8"><title>【娛樂人物】自訂情人節冧妻潘源良浪漫詞人</title></header><body><h1>【娛樂人物】自訂情人節冧妻<br>潘源良浪漫詞人</h1><p>潘源良有「浪子詞人」之稱，他和李麗珍糾纏30年，2016年第四度分手。現年59歲的潘源良去年在多倫多和比他年輕17歲的加拿大女友Rita結婚，雙方非常合拍，同樣熱愛音樂，前日共度婚後首個情人節，但潘源良卻透露二人暗地裹自訂了一日情人節，潘太Rita更指眼中的老公 「好浪漫」。<br><br>撰文：王連連<br>攝影：仇志德</p><p>潘源良和太太Rita昨日聯同Edmond Leung等多位音樂人在灣仔舉行 「潘源良生炒廣東話之有辣有唔辣」二次唱作音樂會，前日情人節，兩夫妻在綵排中度過，潘源良笑得蠱惑：「我哋情人節唔係今日，另外有一日，暗地裏二人知道，唔話你知，嗰一日我哋慶祝過。」潘源良被封「浪子詞人」，原來在Rita眼中，老公非常浪漫，但有時又嚴肅好玩：「我梗係覺得同佢一齊好浪漫，同佢一齊創作都覺得好浪漫，玩音樂本身係好浪漫嘅事，我十分enjoy一齊玩音樂，以前我哋一齊有啲朋友，初一、十五一齊jam歌，嗰時已經好享受。」</p><p>好多嘢好夾</p><p>Rita最欣賞潘源良善良又為他人設想，潘源良則不願多數太太優點，怕掛一漏萬，他說：「好多嘢好夾，好難得，我哋啲咁嘅人搵個人夾到係難嘅。」兩人之間很有默契，他說：「好多人恭喜我，佢喺多倫多長大，我喺香港，我哋舊年婚禮前後，有好多嘢要預備，點去預備間屋，等對方過嚟可以用到嘅空間。發現佢預備嘅同我預備嘅，不謀而合地啱用，呢個係幾難得嘅例子。」</p><p>拒再見珍妹</p><p>提到舊愛李麗珍早前接受訪問時自爆曾等復合，但潘源良卻引用《莊子˙內篇˙大宗師》的「相濡以沫，不如相忘於江湖」回應，直接又簡單指希望大家都能找到闊大的江水湖海繼續生存，潘源良再說：「當然希望佢有新天地，佢𠵱家都話喺度突破緊，希望佢好，每個人都好。」可否做到再見亦是朋友？他坦言：「唔打算再見，相忘於江湖吖嘛，已講咗啦，我唔再答佢嘅問題。」面對丈夫的多段情史，Rita對他信心十足：「我同佢都係向前望，展望將來，過去完全唔影響我哋。」</p><p>潘源良感謝太太在音樂上給予的幫助，今次開騷，潘源良表示會把自己的歌曲歌詞改頭換面，大玩二次創作：「二次唱作嘅歌曲好過癮，大家可共同參與繼續落去，同埋二創歌曲同廣東話微妙嘅化學作用，好值得大家珍惜和重視。」他把《Sometimes When We Touch》、《IQ博士》、《大丈夫》等歌曲，經改編、改詞後，加入普選、立法會DQ事件、佔中暗角事件及醫療問題等社會民生議題，令大家聽得過癮。</p></body></html>