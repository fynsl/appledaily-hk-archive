<html><header><meta charset="utf-8"><title>【馮仁昭四圍超】華仔補十場先打平</title></header><body><h1>【馮仁昭四圍超】華仔補十場先打平</h1><p>劉德華噚日到馬鞍山出席「傷健共融步行X運動日起步禮」，重提前年墮馬意外後，養傷期間鼓勵自己：「以前我講好多鼓勵人哋嘅說話，但當時我每日都覺得好孤獨，網上同醫院嘅人，都講好多以前我鼓勵人嘅說話嚟鼓勵我，令我領略到傷健共融好重要，係好歡樂嘅時光。」華仔自爆農曆新年帶囡囡返大馬探親：「返去𢭃利是同派利是，盡量每年都返去啦。」</p><p>出年未安排工作</p><p>早前因患甲型流感取消演唱會，華仔前日話再入紙申請紅館檔期，佢話會盡力：「我有大把時間，其實都幾開心，見到大家都希望同我一齊實現到呢件事。」𠵱家要為演唱會處理退票，又要申請補辦演唱會，問到行政費係咪好勁？華仔話：「都係我嘅事啫，我自己決定會好啲。」佢又話如果已買飛嘅觀眾都嚟，基本上係冇公開售票，最少要申請七日檔期：「但如果要公開發售嘅話，咁就需要十場先可以打平，所以都會用十場嚟申請先。」<br><br>之前申請今年底紅館檔期失敗，華仔話唔會失望，會以正面態度面對。華仔又話會一直申請，假如明年2月唔成功，之後嘅3月、4月會一直入紙申請，因為暫時未安排明年工作，除非申請唔成功先會再計劃其他工作或者休息。<br>撰文：馮仁昭</p></body></html>