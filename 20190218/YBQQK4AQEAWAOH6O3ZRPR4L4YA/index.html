<html><header><meta charset="utf-8"><title>【add人物】張寶華自私考人生</title></header><body><h1>【add人物】張寶華自私考人生</h1><p>「Too simple, sometimes naive.」<br><br>2000年因追問江澤民是否欽點董建華連任，張寶華被江一鬧成名。事隔近20年，前新聞之花，將能言善辯的口才，變作文字繼續思考生命，新小說《死神教父》探索人生的選擇。「我成日有個疑問，係咪所有嘢都係整定？好多你以為整定啦，注定啦，其實係你自己嘅選擇。我覺得我人生有兩個選擇係好啱，第一個係我選擇做新聞。」<br>撰文：林妙萍<br>攝影：郭賢興</p><p>「我覺得那次嘅問法係最好嘅，因為係最清楚、公道，以及簡短，唔會有誤會，所以畀我再問一次，我都係會揀番當初嘅問法。」給張寶華重新選擇一次提問江澤民的方法，她依然堅持當日的做法。19年過去，她已由女主播變身，做過寰亞電影部高層、大學助教，現時開設自己公關公司，開畫展寫書，今年更攻讀Fine Art藝術學士課程。</p><p>做新聞揀得啱</p><p>第二部小說《死神教父》今個月出版，內容探討人生種種選擇。誰的人生不是由選擇交織而成？選擇對與錯，是一念之差。「我成日有個疑問，係咪一個人嘅命運結局自己主宰唔到，而係俾一個無形嘅軌迹引領去？呢個就係成本書嘅命題。我寫咗三個月，寫咗七萬字，發覺唔係。好多你以為整定、注定，其實係你自己嘅選擇。」書中主角是個啞巴男生，向天祈求開口講話，遇上上帝、死神和魔鬼提出不同的交易條件，最終他選擇了魔鬼。</p><p>「我覺得我人生有兩個選擇係好啱，第一個係我選擇做新聞，當年因為八九， 所以好想做新聞，但我屋企係好反對，覺得女仔之家，做乜走嚟走去咁辛苦，不如你讀Law啦。事實證明我冇揀錯。」第二個選擇，是她在英國讀完大學，有許多工作機會留在外地發展，比她小三歲的弟弟卻突然發現患上血癌，她選擇放下一切回港照顧家人，「我從來冇將家人放喺優先次序中，覺得家人必然喺度、父母親必然喺度，冇諗過有啲嘢，係彈一下手指就可能唔喺度。」</p><p>母親是上海人，覺得女兒要養得矜貴，鼓勵張寶華去追求理想，所以養成張寶華曾經非常自我中心，「我以前嘅自我係好大，好少諗其他人。喺嗰刻我先知，原來我父母係會老，現時我將家庭放第一位，其實我係wisely selfish，聰明地自私，因為我唔想自己有遺憾。」</p><p>愛情路次次錯</p><p>工作上的選擇，張寶華一向信心十足，命中率高。相對愛情路，卻次次揀錯。她過去受訪，曾透露被求過三次婚，第一次是19歲，第二次是拍了十年拖的男友，第三次發生在英國，更和這位美國男友訂婚，「嗰三次求婚唔嫁係正確嘅選擇，以往嗰幾個男友，𠵱家每次look back都係錯嘅，從來冇揀啱過，真係好可恨！感情上冇乜啱過，分得手應該都係錯咗嘅，希望人生總會啱一次啦。」岑海倫、瓊瑤類愛情小說，自小在家中屬禁書類，對愛情憧憬和平常女生不一樣。好友周勵淇閃婚，回港搞飯局拋了花球給她，更叮囑她不要太揀擇，婚後也可慢慢拍拖，培養感情。「緣份嘅事，要來就來，前面現時又冇乜對象。我希望搵到肯接受我係我嘅人啦，我又唔係好溫柔，我又唔算巴喳，但我好有自己睇法，唔好嘗試去改變我。」<br>場地提供：Wheelock Lounge</p><p>更多精采時尚內容，盡在 http://add.appledaily.com。 </p></body></html>