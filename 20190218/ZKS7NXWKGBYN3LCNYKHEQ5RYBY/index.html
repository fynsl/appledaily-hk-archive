<html><header><meta charset="utf-8"><title>環保階級性 - 左丁山</title></header><body><h1>環保階級性 - 左丁山</h1><p>國際上講環保，好有階級性，皆因窮國人民要追求GDP增長，提升個人收入，必定盡量投資於國民負擔得起嘅發電能源，例如煤炭發電，印度唔通唔識環保理論咩，但首都新德里空氣污染到危險程度，當與用柴油車、非環保電油及燃煤發電有關，歐美國家可以對印度講：「食西餅啦！」印度人點買得起呀，正如有錢人講究健康食療，多吃水果、沙律、蔬菜，少吃肉，但美國窮人講實際，一個大漢堡就可以質飽肚，唔夠再加一個熱狗，便可以開工，佢地何來足夠銀紙每日食精緻健康美食？愈來愈多人罵junk food害人，但美式快餐店仍然盛行，就係呢個道理。<br><br>在國際會議上，中國印度及其他新興國家要求分攤比較輕微啲嘅環保責任，亦都一樣。在理想世界，歐美如為環保大局着想，應該以外援方式，向窮國提供環保補貼，幫助佢地逐步轉用歐盟環保標準嘅，但世界現實是殘酷的，歐洲話經濟不景，美國特朗普話唔好搵我着數，美國優先最緊要，於是乎，歐盟式環保建築在新興國痛苦之上，例如荷蘭人鍾意棕櫚油夠環保，印尼人就燒山林闢地種棕櫚樹，荷蘭環境好，印尼就當殃；歐美話可持續能源乙醇可用於汽車，夠乾淨，可代替石油，更環保，於是巴西就燒亞馬遜流域樹林，闢地種蔗提煉乙醇，令熱帶雨林不斷消失。<br><br>最近有報導話瑞士食物企業如「雀巢」等為了CSR（企業社會責任），會利用衛星監察印尼馬來西亞等等棕櫚油出產國之棕櫚種植面積，避免燒山林之事。唉，呢啲係表面工夫啫，如果歐洲人對棕櫚樹產品需求不斷增加，「雀巢」等等企業如何保證不向印尼增加採購棕櫚樹？又或者肯大幅度提高收購棕櫚油嘅價格，益吓印尼種植業？講錢失感情，環保最後亦不離開一個錢字。美國工會恒常要求美國貿易代表與他國談判貿易協議時要對方生產商、供應商遵守國際環保標準，呢啲條件，唔係保護環保而係打壓對方（如墨西哥、印度、非洲國家）之競爭力，令成本高昂之美國工業有喘息空間，美國不會炒美國工人魷魚。但美國工業算得更絕，索性不在美國設廠，直情放棄生產，只做品牌營銷，將生產綫外判中國、越南、孟加拉等地（如Nike，Apple，Gap）對美國更加環保，更加賺錢多。講環保，幾時都係富國與富人更加口響。</p></body></html>