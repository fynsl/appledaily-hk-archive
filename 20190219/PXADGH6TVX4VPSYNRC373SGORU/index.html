<html><header><meta charset="utf-8"><title>大棋局：華為命運即將揭盅 - Mr. Tregunter</title></header><body><h1>大棋局：華為命運即將揭盅 - Mr. Tregunter</h1><p>GSM協會每年會舉行一次世界移動通信大會，今年2月25至28日於西班牙巴塞隆拿舉行。其總幹事Mats Granryd表示已經去信各會員，建議今次開會討論是否將華為排除在主要市場之外。另一方面，有消息指，特朗普即將簽署一道行政命令，阻止華為進入美國5G市場。簽署時間大機會係今個禮拜，即在世界移動通信大會舉行前落刀。同一時間，美國國務卿蓬佩奧剛訪問歐洲，游說歐洲各國一齊抵制華為。<br><br>外媒報道，GSM協會已向成員發函，建議佢哋「及早應對及籌劃一個沒有華為5G科技的未來。」華為花了大量時間、精力、資源，有望在下一代5G領域躋身為規則制定者之一時，會否功虧一簣，其命運即將揭盅。<br><br>GSM協會由超過220個國家及地區、800個移動電訊商、200個電信公司組成。200幾個國家當然唔會全部抵制華為，現時由美國牽頭，主要聯合北約及澳紐等先進國家抵制。一旦圍堵形成，華為將來只剩下中國本土及開發中國家市場，部份開發中國家亦會害怕美國制裁而棄用華為，華為能夠拓展的空間將極大幅度收縮。</p><p>中國爭取英國支持</p><p>就喺呢個時候，《金融時報》報道，英國國家網絡安全中心一份尚未公佈的報告，結論指在5G網絡中使用華為設備的風險可控。如讀者唔係善忘，應該記得當日中國成立亞投行時，歐美第一個加入的大國，就係英國。英國可謂全世界數一數二務實的國家，第一個對中國開戰嘅西方國家係英國，第一個同中華民國斷交嘅歐洲國家係英國，第一個加入亞投行嘅歐洲大國係英國，第一個想借人民幣國際化做人民幣離岸中心嘅歐洲大國，都係英國。<br><br>正因為英國這種務實作風，由成立亞投行，到推人民幣入SDR權重，中國都會對英國落重藥，爭取英國支持。今次爭取5G規則制定者地位，相信亦會向英國埋手。由於英國係五眼聯盟成員，一旦英國不加入圍堵華為，五眼聯盟運作就會出問題。試想像一下，五眼聯盟為國際情報互換組織，若美、加、澳、紐摒除華為，英國冇，前四國交換有關中國的情報會經過英國，而英國用華為，點搞？<br><br>事實上特朗普亦留一手，因其行政命令可能以不點名方式實施。如果點名華為，世界移動通信大會若有盟國叛變，美國自己冇彎轉；不點名，大會前最後施壓，無論乜嘢結果，自己仍有轉圜餘地。<br><br>Mr. Tregunter<br>本欄逢周二刊出<br></p></body></html>