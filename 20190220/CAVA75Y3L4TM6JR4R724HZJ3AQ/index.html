<html><header><meta charset="utf-8"><title>【娛樂人物】主動出擊搵演出機會衛詩雅「我係𢱑撈」</title></header><body><h1>【娛樂人物】主動出擊搵演出機會<br>衛詩雅「我係𢱑撈」</h1><p>電影業蓬勃時流傳一句說話：「唔好放過任何一個機會。」時至今日，每年開拍的港產片寥寥可數，更加需要自己把握機會，入行已11年的衛詩雅坦言今時今日做演員不可以被動，她會選擇主動問公司及導演有否演出機會，更直認：「我係𢱑撈。」全因她熱愛演藝工作。<br>採訪：馬建華<br>攝影：陳慧安</p><p>衛詩雅求學時期從未參與過演出，直至08年參演劇集《四葉草之盛裝舞步愛作戰》才首次演戲。衛詩雅日前接受《蘋果》訪問時，自言一試就愛上做戲：「我自細就好想每份工作都試吓，點知發覺演戲原來可以乜都試，今日做完律師、聽日做賊。」</p><p>開工當玩</p><p>衛詩雅坦言直至現在每次開工都仍然充滿好奇：「我每次臨出門口開工都覺得好似去玩咁，拍戲過程係玩，等埋位先覺得係開工，我好好彩，可以搵到熱愛嘅嘢作為工作。」她感激家人多年來默默支持，衛詩雅感恩地說：「諗番轉頭，我好慶幸自己有高峰，同有咁低潮得咁低潮，不過仲未有一個好鍾意、能夠係代表作嘅角色出現。」<br><br>面對近年香港電影市道低迷，衛詩雅絕對贊成主動爭取工作機會：「我會自己打番公司，話我好想拍戲，公司有乜戲拍、乜角色我都拍，我試過打畀導演：『導演你係咪開緊邊套邊套，我嚟拍一個角色，客串都得。』就算可能冇得演，我都試過問導演可唔可以嚟現場幫手。」衛詩雅坦言現在會觀摩別人演戲，也會留意幕後的工作情況。</p><p>唔想齋等</p><p>如此進取，不怕被同行評為「𢱑撈」嗎？衛詩雅淡然地說：「我係𢱑撈嘛，𠵱家呢個年代，你唔去問，人哋會唔記得你。」她覺得以前做演員不應放過任何機會，現今甚至要為自己創造機會。衛詩雅更希望年輕一輩反思：「等機會到唔夠積極，你有幾鍾意，幾想做呢份職業，幾想演戲？」她說每年開拍電影有限，加上有一半是合拍片，女演員演出的機會更加微乎其微，故積極爭取機會，才是演員應有的態度。<br>場地提供：The AIR（The ONE）</p></body></html>