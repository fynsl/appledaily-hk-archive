<html><header><meta charset="utf-8"><title>隔牆有耳：羅致光包拗頸「性格嘅嘢好難改」 - 李八方</title></header><body><h1>隔牆有耳：羅致光包拗頸<br>「性格嘅嘢好難改」 - 李八方</h1><p>娥特面對民望急挫公開話要反思，最近仲提點司局長要善待傳媒，勞工及福利局局長羅致光（CK）就率先響應老細建議，噚日安排同傳媒午宴。</p><p>承認蔡子強批評得啱</p><p>席間講到自己民望因綜援風波大跌21個百分點，CK都大方回應話當初都估計民望會受挫，但話自己都唔係視民望如浮雲嘅官員，心水清嘅佢話官員民望若不太差，市民會較易以正面角度看待相關政策。<br><br>CK仲話綜觀咁多批評，以中大政治與行政學系高級講師蔡子強話佢好辯失分講得最啱，自爆細細個已經俾人話佢招積，因為好辯所有問題來者不拒，乜都拗一餐，但佢又自知議事堂上同議員辯論會輸蝕，但講到點改進，CK聳聳肩話性格嘅嘢有時唔容易改變。<br><br>CK咁氣定神閒，可能因為佢一早算到下一步，點解咁講？原來CK都熟悉風水命理，會睇掌睇相，仲話細細個已經算到自己會入官場，但係有次睇睇吓掌有人話現場女士着得咁密實睇唔到「事業線」，佢竟然聽唔明，仲心諗人哋都冇戴手套點會睇唔到。<br><br>CK智商高人人都知，但原來會游渡海泳嘅佢自細身體好差，腸胃同氣管都唔好，出身小康之家嘅佢試過大病時，嚇到馬姐抱住佢喊晒口叫：「光仔唔好死啊光仔！」大個咗又試過揸揸吓車突然急性炎腸炎，要同做婦產科醫生嘅大哥臨時約定喺街邊「就車解決」，即場除褲打針。<br><br>李八方</p></body></html>