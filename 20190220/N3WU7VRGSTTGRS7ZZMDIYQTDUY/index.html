<html><header><meta charset="utf-8"><title>隔牆有耳：中聯辦大堂掛《良宵》真迹值近千萬 - 李八方</title></header><body><h1>隔牆有耳：中聯辦大堂掛《良宵》真迹值近千萬 - 李八方</h1><p>中聯辦噚日搞新春午宴，請晒全體立法會議員出席，不過即使西環出乜嘢招數游說，民主派一於睬你都儍，全部缺席杯葛。雖然民主派唔中西環計，但場午宴點都要食，而且點都要扮開放透明，所以即使唔畀返大陸採訪嘅《蘋果》記者，西環今次都放行入大堂採訪，而且做足公關工夫，除咗喺大堂準備花生、乾果、三文治仲有奶茶、咖啡畀記者外，仲向全場傳媒派每封50港元嘅利是。</p><p>不過八方最留意嘅，反而係中聯辨大堂掛嘅油畫《良宵》。呢幅畫大有來頭，由專畫中共歷史題材嘅畫家劉宇一畫，主角係中共已故領導人毛澤東，翻查資料1993年賣嘅時候，由前全國人大常委曾憲梓以836萬元投得，仲創下當代華人藝術家油畫拍賣最高成交價紀錄！不過作為愛國愛港表現，呢筆錢對曾憲梓嚟講又算得乜？八方奇怪嘅係，西環呢幅《良宵》係咪真迹？係咪曾憲梓投到後轉送西環？定係只係複製品呢？如果係真迹，呢幅畫𠵱家恐怕比1993年更值錢，因更多愛國愛港富豪一定爭住買。</p></body></html>