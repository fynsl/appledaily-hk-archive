<html><header><meta charset="utf-8"><title>辣媽JC超短裙湊女出巡</title></header><body><h1>辣媽JC超短裙湊女出巡</h1><p>【爆相爆片】擁33C警鐘胸嘅混血名模Jessica C.（JC）同安志杰前年10月喺美國結婚，兩人生咗一仔一女。為咗照顧一對寶貝仔女，JC減少咗幕前嘅工作，專心喺屋企相夫教子，搵錢嘅重任留番畀安志杰負責。</p><p>作為一個兩子之母，有時候難免未能夠同時兼顧到兩個小朋友，惟有係盡量去做，所以JC就算生咗細仔Elvis，但係依然冇忽略大女Tessa，陪吓囡囡去街街，增進母女嘅感情。日前《蘋果》讀者胡小姐透過「爆相爆片」，直擊JC帶住大女去咗灣仔會展睇迪士尼騷，實行母女親子樂。當時同行仲有JC嘅女性朋友同一名小女孩，胡小姐表示：「當時大概8點左右，佢就帶住囡囡，見到佢哋嗰時係中場休息，佢個女仲一身《Frozen》入面嘅Elsa打扮。」</p><p>捕捉囡囡萌樣</p><p>胡小姐仲話雖然JC已經係一對仔女嘅媽咪，但當日佢嘅造型都十足一名「辣媽」feel，白色短裙襯長boots，似乎係經過悉心打扮，胡小姐話：「佢化咗妝，同着咗條好短嘅白裙。但係JC都幾細心，不停望住囡囡，行上樓梯又叫佢小心啲，佢個女玩得好開心，又食嘢又影相。」喺片段中，見到JC拎住一袋戰利品，手執水壺，仲要做埋囡囡嘅攝影師，一時屈膝、一時企直，嘗試多角度捕捉囡囡萌樣。JC仲要不斷逗Tessa露出笑容，顯得有啲手忙腳亂。</p></body></html>