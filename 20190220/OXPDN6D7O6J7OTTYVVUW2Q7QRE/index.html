<html><header><meta charset="utf-8"><title>推前起跑線 - 左丁山</title></header><body><h1>推前起跑線 - 左丁山</h1><p>沙田陳太一時之間林鄭月娥上身，問小學二年級生幾個（佢以為）極簡單英文字，點知小二生一面迷茫之色，唔識答，先至知道自己訪問帶有階級性。美國有自由派學者反對大學收生睇重SAT分數，就係因為SAT有考英文部份，不少中下層學生對英文生字嘅認識少於富裕階層學生，譬如窮學生自出世至17歲考SAT，如問caviar呢個字，都唔知係乜，而來自私立名校嘅學生可能自小食到大，當然手到拿來。今時今日，香港中產以上家庭，二歲以上幼童相信都識唱嗰首席捲全球，YouTube瘋傳嘅Baby Shark, doo doo doo doo，但家中不識英文嘅家長，無菲傭湊住嘅七歲孩子，又未必認識呢首西方兒歌噃。<br><br>林鄭特首之問三歲小孩暴龍英文係乜？畀不少人取笑佢堅離地，但左丁山相信，林鄭之所以咁問，別無他意，而係階級意識條件反射，在林鄭嘅階層，有邊個兒童唔係出世不久就學唱英文歌，London Bridge、Twinkle Twinkle呢類歌呀，未夠三歲就識得Monster、Peppa Pig啦！見到孩子手持卡通暴龍，於是衝口而出：「暴龍英文係乜呀？」其實問得十分自然，佢只係忘記咗小孩未必係讀緊國際幼稚園（英語、普通話教學），而或者係讀緊學券幼稚園（本地非牟利中文幼稚園）嘅呢。<br><br>講到暴龍，有報紙體育版譯Toronto Raptors為多倫多暴龍，不知有何根據，陸谷孫英漢大詞典指Raptor係肉食鳥、猛禽，與暴龍扯不上邊。問小丫丫個女，佢唔識噃，問肥仔K太太（英文老師），佢話暴龍應該係Tyrannosaurus，有四個音。三歲小孩未必能夠掌握讀音，一般簡單寫法，教細路讀T.Rex。小丫丫聽到，即刻話「咪係囉，睇侏羅紀公園係有T.Rex㗎！」原來如此。<br><br>相信林鄭問問題之時，就以為小孩子識答「T.Rex」。肥仔K話經此一問，今年去名校叩門要準備仔女識答暴龍英文係乜，答T.Rex得5分，答Tyrannosaurus得10分！肥仔K話有名氣幼兒園入學申請者極眾，仔女一出世就要報名，等到一歲已經太遲，佢一位中學同學踏入2019年有添丁之喜，過年前還未滿月，同學已經去沙田禾輋救世軍幼稚園報名，排到第三十幾名。肥仔K好奇之下，查詢究竟，得到以下答案。2021年N班：34人；2020年K1：收50人，排到4百幾，2021年K1：收50人，排到3百幾。肥仔K嚇了一跳，笑言：「老婆一大肚就去報名？」香港人興講贏在起跑線，給林鄭特首講一句「暴龍」，條起跑線又要推前幾丈！</p></body></html>