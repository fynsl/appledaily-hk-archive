<html><header><meta charset="utf-8"><title>利字當頭：炒股票記住兩戒條 - 利世民</title></header><body><h1>利字當頭：炒股票記住兩戒條 - 利世民</h1><p>「唔好同股票談戀愛。」這句話，我細細個就已經聽過；但又有人話，搵到優質股票又好價錢，難過搵個好老公。<br><br>假如話賭股票好似談戀愛，除兩者都係你情我願，更重要是所謂眼光其實都是不可靠。跟開這個專欄的讀者都知道，我並唔相信所謂的眼光，因為絕大多數的分析都是穿鑿附會，又或者是消息當分析。大家其實可以諗下，究竟有誰可以科學地確保，發掘出來的資訊和分析，是事實的全部，而且仍未反映到股價之上？<br><br>所以，賭股票必須有個覺醒：輸錢，是因為貪心；贏錢，只不過是好運。<br><br>去年三月我曾經寫過，因燃油對沖而虧蝕的國泰航空（293），最壞的日子已經過去，理由是國泰在燃油對沖的涵蓋比率將會由四成多大幅降低至16%左右。結果是國泰到昨天才發出盈喜；但正如洋人諺語 a broken clock is right twice a day，這種推測沒有甚麼意義。<br><br>航空是很難賭的行業，甚至連股神畢菲特也曾經講過，既看不通，也不會沾手航空業。不過在2016年，巴郡破天荒入股美國四大：達美、聯合、美航和西南。曾經甚至有分析估計，巴郡最終會全面收購四大當中的其中一家。不過最新的披露顯示，巴郡大幅減持聯合。<br><br>正如好友李聲揚所講，畢菲特做甚麼，可能也沒有多大參考價值；人家有的是持貨力，你又有冇？我想更重要一點是，畢菲特有創造羊群效應的神奇魔力，你又有冇？高明輝曾經私下跟我說，他覺得畢菲特其實是一名世界級殿堂級的財演。話雖如此，他持有的航空股，極其量也只是跟大市同步。<br><br>話說回頭，在最新的披露也見到巴郡減持蘋果，增持Redhat。我只可以加一句：「除咗唔好同股票談戀愛，亦唔好盡信股票媒人（財演）。阿彌陀佛。」<br><br>利世民<br> http://fb.com/leesimon.hk <br>本欄逢周二、四刊出</p></body></html>