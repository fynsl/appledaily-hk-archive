<html><header><meta charset="utf-8"><title>魚樂無窮：大灣區必買股份 - 唐牛</title></header><body><h1>魚樂無窮：大灣區必買股份 - 唐牛</h1><p>市旺唔使講咁多，直入炒作正題。好多戰友問遠東環球（830）點算，在此一次過答晒︰現正等待公司出交易通函，暫定最遲在2月28日或之前，圖表正在造支靚旗，且看會否借勢破位，不失守0.75元繼續坐定定。<br><br>集一家居（1495）宣佈收購信豐文化傳媒51%股權，後者持有《叱吒風雲》收入權及另外三齣電影及媒體項目收入權之優先購買權；《叱吒風雲》乃即將上映之台灣電影，由周杰倫監製、陳奕先執導，真正轉型搞電影，最重要係又供又批後股價依然企硬，昨日破位但市值只得8億，守住1元派對未完。<br><br>大灣區概念一觸即發，我在fb講咗較喜歡內房股時代中國（1233），如果要揀多隻，近期牛氣沖天嘅新創建（659）乃不二之選。新創建業務涵蓋公路、環境項目、商務飛機租賃、建築及保險等，全部擁有超強現金流之餘，又食正大灣區概念，例如旗下公路全位於廣深珠地區，新收購富通亦可劍指區內保險業務。進攻之餘不忘防守，新創建出名派息穩健，最新股息率有近四厘，概念股來說絕對吸引，下周二將公佈業績，屆時再同大家update最新情況。<br><br>唐牛<br> http://fb.com/tongcow88 <br>本欄逢周二、四刊出</p></body></html>