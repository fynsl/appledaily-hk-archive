<html><header><meta charset="utf-8"><title>同班萬梓良勁大食</title></header><body><h1>同班萬梓良勁大食</h1><p>柳影虹73年曾投考入無綫訓練班，與伍衞國、盧苑茵等同班，不過後來因母親反對，讀了幾星期被迫放棄︰「阿媽怕娛樂圈複雜，驚我學壞，唔畀我上堂。後來都係唱歌老師勸服佢，做咗職業歌手兩年，鍾景輝老師啱啱過麗的，我想跟佢學嘢，就考咗入麗的訓練班。」<br><br>77年考入麗的訓練班，柳姐與萬梓良、馬敏兒同班，彼此感情深厚，她說︰「萬子真係好為食，嗰陣沙田嘅龍華乳鴿好出名，我哋去嗰度拍外景，放飯時，萬子竟然半個鐘擦咗七隻乳鴿，嚇到大家儍咗！」她說當年萬子在訓練班中成績名列前茅，而女演員就是她與馬敏兒最出眾，不過馬敏兒主要拍劇，而她除了做女主角，更獲黎小田賞識唱劇集主題曲之餘，更到東南亞登台，賺到第一桶金。</p></body></html>