<html><header><meta charset="utf-8"><title>教師燒傷面「校長說我嚇親小朋友」</title></header><body><h1>教師燒傷面「校長說我嚇親小朋友」</h1><p>顏損，除了患病，亦有受傷所致。任職小學教師的李詠恩，2003年參加女童軍訓練營時，被酒精爐搶火燒着衣服，全身三成皮膚二級燒傷，「手直頭見到血管喺度郁」。十多年間，全身上下動過無數次手術，僅面部已做過八次植皮、種皮等，成功克服生理上的痛楚，卻因燒傷毀掉容顏，留有大片疤痕，屢受外界奇異目光，怕人之餘，更患上創傷後遺症及抑鬱症。</p><p>因歧視患創傷後遺症</p><p>性格外向的阿恩，即使穿着壓力衣也會外出，曾在地鐵上遇到一對父母，「爸爸抱住BB坐我隔籬，個媽媽係咁叫佢坐過啲，我都諗咩事呢，再見到媽媽用唔好嘅目光望住我，就估到咩事」。同樣坐地鐵，卻讓她遇到一位好媽媽，「佢個小朋友望住我，好好奇咁，個媽媽好好，同小朋友講，你咁望住姨姨會唔開心㗎」，阿恩遂與小朋友解釋她因燒傷留疤，更叫他將來用火要小心。<br><br>不過，最大的歧視來自職場。她憶述，出事時剛加入一所小學任教數月，留院期間同事有探望，更帶來學生的心意卡，故出院後，她很想回校讓學生知道自己已出院，但需要時間休養才能上課。她向校方提出，希望能在早會或周會與同學見面，惟當時校長卻斷言拒絕，更指她會嚇親小朋友，「其實用嚇親呢兩個字都好傷害」。即使她要回校處理假期等事宜，校長也要求她放學後才回去，避免與小朋友接觸，結果三年工傷假後，她決定離開，開始代課生涯。「初頭代課好驚，真係驚小朋友會嚇親」，故她戴口罩上課，即使除口罩，也要用化妝蓋掉疤痕。但原來小朋友好簡單，「佢哋會望，甚至拱個頭埋嚟，亦會問點解，你解釋燒傷過，所以有痕疤，佢哋就會話『哦，咁慘呀』，有啲會想拖吓你隻手，甚至摸吓，其實關心係仲多」。<br><br>三年前已回復全職教學的她，面部尤其下巴仍有明顯痕疤，但她已能面對，妝也不化了。對於顏損，她知道很難要求大眾當正常面容去看，但希望不要帶有歧視，「可以用友善眼光，少少微笑，咁唔會令我有太大傷害……但唔好一嚟就『噫』一聲，或者用唔好嘅目光，我係感受到」。</p></body></html>