<html><header><meta charset="utf-8"><title>叫雞呢還是買袋？ - 鄧達智</title></header><body><h1>叫雞呢還是買袋？ - 鄧達智</h1><p>太突然，有好幾秒腦袋空白。<br><br>知覺遊魂回來，平素木訥的他竟然浮起幾絲百厭念頭，不如答：買手袋？去澳門賭錢？訂上海金茂酒店情人節豪華全包套餐……傻嘅咩？<br><br>八萬蚊人民幣點夠買個名牌包包？鱷魚皮銀包仔還有點勉強；咁囉，去羅湖A貨城買AAA貨囉！雖然澳門賭錢豐儉由人，唔該VIP賭廳莫問；好幾年前有位廣東鄉鎮書委老婆，離開珠海待入關閘去澳門賭場怡情，卻在手袋被搜出八千萬人民幣，堅稱只是賭本；嗱，呢啲先至叫做拎嚟賭嘅錢……八萬蚊？零頭都及不上。<br><br>沒十年都有八年前，上海金茂酒店宣傳出動直升機接送的情人節吃喝玩樂住雲上總統套房的套餐，聽說稍為普通的餐D餐E，隨便過百萬。<br><br>今時今日，八萬元拿來做什麼？做得什麼？不如報稱叫雞？召妓豐儉由人，平有平召，貴有貴召，實牙實齒明碼實價，不會被人笑話。<br><br>為什提款八萬人民幣？<br><br>發問的銀行職員絕非開玩笑，也非跟你熟絡隨便八卦，意思直接字字硬淨：點解要從銀行提取八萬元，用在什麼地方？口氣帶點巡管逼供意味，需要閣下白紙黑字申辯，記錄在案。<br><br>在香港，去銀行提款，就是一、二十萬，甚至一百萬、一千萬，只要屬於自己財產，銀行職員永遠不會問詢：啲錢攞嚟做乜㗎呢？<br><br>陳生幾乎不相信雙耳聽到的問話，那款項必須提回香港，進行已忍無可忍男人至痛的手術，跪地餵豬乸，無奈應酬；那天還班了三個朋友一起北上，每人帶合法的兩萬元出境，剛好八萬。<br><br>雖然百分之二百感覺自己土生土長香港人，陳生對大陸其實沒什麼惡感，更無反感。<br><br>潮州出生，反正講港話沒半分口音的歲數已隨家人移居香港，家中慢慢完全適應本地生活，尤其父親早逝後愈講愈少架己冷鄉下話，每次隨母親回鄉探親在鄉里熱情招呼下，才急起直追十句八句。九七前隨工廠北上做管理階層，年前退休，剩下餘錢點夠回港買樓？反正有公屋住，貪內地定期存款較高，留在國內銀行生息，利疊利，一直沒提過大數額，這次只不過提八萬元，竟然被問到口窒窒；往後還需思索存款的去向。</p></body></html>