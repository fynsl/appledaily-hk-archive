<html><header><meta charset="utf-8"><title>中環在線：胡文新同張敬軒世紀合唱 - 李華華</title></header><body><h1>中環在線：胡文新同張敬軒世紀合唱 - 李華華</h1><p>合和（054）最近忙住搞私有化，有傳係因為合和董事總經理胡文新（Thomas，圖），同爸爸兼集團主席胡應湘「面左左」，但你有你傳，胡文新仍過得好happy，早兩日佢就著到紅噹噹咁出席合和周年晚宴，仲大開金口，同歌手張敬軒同台合唱軒仔嘅名曲《櫻花樹下》，「樹蔭有一隻蟬跌落你身邊，驚慌到失足向前然後撲入我一雙肩……」，兩人嘅歌聲繞樑三日，令全場氣氛high爆。<br><br>華華真係估唔到，Thomas除咗ice hockey叻，仲唱得兩嘴，唔知係咪表演之前，跟軒仔學過吓呢？可惜胡應湘一向唔出席晚宴，唔係應該都會讚好聽。<br><br>合和每年喺九展搞周年晚宴，仲會請好多歌手表演。今年都唔例外，除咗軒仔，仲有天堂鳥、戴祖儀等歌手，但講到最受歡迎，當然係軒仔啦，聽聞佢果晚「滿場飛」，仲好nice咁周圍同合和員工合照㖭！<br><br>李華華<br>mailto:LiWaWa@AppleDaily.com</p></body></html>