<html><header><meta charset="utf-8"><title>智取大市：尋找新強股接力 - 晉佳</title></header><body><h1>智取大市：尋找新強股接力 - 晉佳</h1><p>恒指月線圖已成功收復保歷加中軸，股市資金流已毫無疑問呈正向，超殘股同國策受惠股由低位反彈六、七成甚至一倍。如果由呢一刻計起，選股已不能純順勢窮追強勢5G、民生通脹、家電股。<br><br>之前提及券商股會有好消息連珠爆發，皆因中央要托A股，上周五券商股亦大爆發。大陸資金流通程度上升，係今次升浪其中一個主題，周邊金融股會受惠。其中一瓣，民間借貸好大機會翻生，尤其今次中央強調要撐民企嘅背景下。<br><br>51信用卡（2051）本來係開發信用卡管理平台，截至2017年底有6,200萬註冊用戶，但呢一part業務好賺極有個譜，一年收入得2億多啲，有前景有增長但好睇唔好食。之前乘大陸興起P2P平台，於是51信用卡轉攻信貸撮合，舊年上半年收入比例有成七成以上來自信貸撮合，之前係靠呢瓣谷起估值上市。<br><br>你可能問，P2P爆雷之後唔係玩完？但小弟相信，51信用卡坐擁幾千萬用戶，呢批人係大陸最需要融資嘅一批，冇咗P2P，只要民間借貸翻生，51信用卡自然有條件開發另一條財路，股價似乎仲未反映晒。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>