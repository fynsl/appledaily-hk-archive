<html><header><meta charset="utf-8"><title>壹週刊：瑞士打滾五十年　傳奇港人葉希德</title></header><body><h1>壹週刊：瑞士打滾五十年　傳奇港人葉希德</h1><p>今年70多歲的葉希德（Peter Yip）在國際美容界甚有名堂，每樽動輒要四、五千元的高級護膚品牌La Prairie，原來是他一手創辦；50年前他選擇到「專出高檔產品」的瑞士留學，1990年他曾拍過軒尼詩干邑廣告，口號是「F.O.V.高人一等」，深明在瑞士這個富裕國家要殺出一條血路，做生意必須要「精」，「一定要做到最高級」。<br><br>上世紀70年代在瑞士開中國餐館的葉希德，眼見的名人豪客，是差利卓別靈、Queen及Eagles樂隊；年輕時鍾情音樂，加入許冠傑的「蓮花樂隊」（Lotus），他本來是結他手；父親乃是一代「宋苑派」畫家葉炳森，家中常有藝術家作客，包括《兒童樂園》創辦人羅冠樵等世伯，父親對他留長頭髮夾band唱歌甚為反感，1969年把他送到瑞士讀書，從此在商場走過不平凡的半世紀。<br><br>撰文：黃麗裳<br>攝影：林志謙</p><p>自選留學瑞士
</p><p>葉希德的寫字樓離瑞士洛桑市（Lausanne）約30分鐘車程，就在著名礦泉水廠Henniez附近，他的寫字樓及私人居所都在同一幢古堡內，門口有一尊石像，正是Henniez古堡上手主人的祖父，附近的礦泉水廠已被雀巢收購，起初葉希德向古堡主人第三代租用這幢有200年歷史的古堡樓上兩層，後來生意擴張，不敷應用，加上業主年紀老邁，葉希德遂向他提出購入古堡及其附近的辦公大樓。「人家唔一定要賣畀你，喺瑞士唔係有錢就買得到㗎！」大宅最難得的是擁有地下泉源，樓上有水喉源源不絕為古堡供應清澈的地下礦泉水。<br><br>葉希德一見記者，有他鄉遇故知感覺，這位已滲入濃濃瑞士商人味道的香港人，娓娓道出他與瑞士這個「家」的淵源。<br><br>葉希德生於藝術之家，父親畢業於孫中山先生一手推辦的廣州市市立美術學校，同期同學包括吳祖蔭、許口冰、賀文略、羅冠樵及葉哲豪等著名藝術家，自小浸淫在美術氛圍之中。1949年為逃避國共內戰，父親葉炳森帶着年幼的葉希德與姐姐及弟弟，半夜乘火車逃到香港，「我仲記得當晚夜麻麻，爸爸抱住我，攞住個篋就走」。從他口中感受到對父親葉炳森且敬且畏。<br><br>1967年香港暴動後，葉希德說：「我爸爸好驚，想盡辦法點樣送走啲仔女去外國，我家姐去美國，細佬去加拿大，我就選擇去瑞士。」中學在循道衛理就讀，後到浸會書院再轉到理工的前身工專讀書，他選擇留學瑞士，因從資訊得知瑞士是一個先進、高級的國家，當時雖然沒有親戚或朋友在當地，仍選擇了在洛桑市攻讀酒店管理，但先要修畢六個月法文班，「我咪死念死讀，爸爸教我做人一定要勤力，好在我記性好」。那時候，留學瑞士一年學費要20萬港元，四年差不多近100萬港元，他說：「爸爸都要放咗幾層樓先供到我去讀書。」葉炳森在大專教書，同時甚有商家頭腦，不單止教學亦買賣名畫，70年代已有能力買入松柏新邨及玫瑰新邨等半山高尚住宅的樓花。<br><br>父親亦深懂投資，買下灣仔近地鐵站住宅收租，地鐵開通後，物業價格上漲，加上收藏名畫如張大千等，平買貴賣，單是父親的名畫收藏已值幾千萬，葉希德說：「買返嚟可能幾百蚊。」</p><p>打造頂級品牌
</p><p>在彼邦留學的葉希德卻曾經激怒父親，大學未畢業已跟一位瑞士女子結婚，他率直地說：「自己曳曳嘛，搞大咗個肚，當女朋友話畀我知有咗，我真係嚇到死，點算？要負責任咁就結婚囉，隔咗成三個月先至寫封好長嘅信畀爸爸，解釋自己點解娶洋人做老婆，激到老竇……」父親是傳統保守文人，對兒子娶洋人起初甚為反感：「爸爸給我的回信長到……由頭數到我落尾，有甚麼不是。」但也得接受。大學畢業後，葉希德並沒有選擇到酒店打工，「如果我返香港，一定去到大酒店，一定有個好位，但我唔想打工，我想開間酒店返嚟run囉！」<br><br>為了爭取經驗，他到雀巢總部所在地Vevey開設當地首家中國餐館，名為「亞洲園」，他說：「當時是唯一一間中國餐館，因為聘不到香港大𣾏，我喺香港茶記搵個廚過嚟做，粗粗哋頂住先。」由於Vevey附近的Moutrex有個錄音室，他的餐館曾獲不少70年代著名樂隊、歌手幫襯，如Queen、 Eagles甚至晚年在瑞士Vevey定居的國際級明星——差利卓別靈，「嗰時差利已經一把年紀，他撐住支枴杖，坐住架勞斯萊斯去我餐館食飯，部車長到遮住我成間舖」。除了明星，也有醫生來幫襯，那時候La Prairie是一間專幫客人打抗衰老針的診所，他認識了診所老闆Armin Mattli，對方邀請葉希德一齊搞La Prairie護膚產品，並由葉希德擔任Salon La Prairie（Far East）的董事，負責遠東市場。於是1978年他把餐館賣掉，全情投入「搵女人錢」。<br><br>葉希德說，瑞士最出名是抗衰老及高質護膚品，但生活指數高企，所以La Prairie一開首的定位就是要做「最高級」：「在瑞士，人工貴，一定要做高級嘢，你做平嘢冇出路，好似現時瑞士最低工資約3.8萬港元，一個會計都要十萬八萬港元。」<br><br>1982年，尖沙嘴海旁新世界中心落成，當時是香港高級名店商場，他選擇在新世界中心落腳，開設La Prairie Spa，產品配置服務全部跟足瑞士：「當時一個普通facial大約200蚊，我La Prairie一出就400至800蚊，一出台就嚇死人，我係要打造最貴嘅嘢，以最高級去打個市場。當時香港人對瑞士印象模糊，我就係要佢哋認識最貴嘅嘢。」其時他與鄭裕彤次子、剛從加拿大學成歸來的鄭家成特別投契，因為二人皆從外國浸完鹹水回來。<br><br>葉希德說：「你要做高級一定要有niche，就算冇生意都不能手軟去減價，你一減價就企唔返上去，你一個月冇客都要死頂！」<br><br>日本、韓國及台灣三個市場，令他最「估唔到」的是亞洲四小龍之一的台灣，那時候台灣La Prairie的營業額較香港還要多，是Number one，他說：「事關台灣比較落後，但Salon夠多，人容易接受。」</p><p>打倒昨日的我
</p><p>花十年時間湊大了La Prairie品牌後，1992年獲買家垂青，來自美國、瑞士及德國的拍檔同意以數千萬美元（約數億港元），把公司出售予德國公司Beiersdorf AG。葉希德說：「做護膚品生意，一路湊個品牌就一路使錢，最賺錢就係賣盤嘅時候。」<br><br>到目前為止，葉希德仍然為自己有份打造的高級護膚品牌La Prairie感到驕傲。現時La Prairie的營業額高達五億歐羅（約45億港元）。2003年葉希德又心癢癢，再打造另一高級護膚品牌Bellefontaine，「那時候，俄羅斯、東歐等新經濟體剛剛起，油價又升，我就去開拓中東等市場，可以講接個市，接得好靚。<br><br>「我個目標係直撼La Prairie，直頭去搶佢個位。」<br><br>在瑞士經過數年產品研究開發，聘用多名抗衰老專家坐鎮，2006年正式推廣Bellefontaine，目標客戶是俄羅斯、中東及中歐等經濟起飛地區，他說：「打入中東市場係另一種手法，呢啲國家係好難打入去，所有生意90%都控制喺皇族、王子手上，你去敲門就唔得嘅，你一定要做到佢去敲你度門。」<br><br>關鍵是先要打進英國老牌百貨公司Harrods。Harrods現時由卡塔爾投資局（Qatar Investment）持有，「你去Harrods度睇，幾多中東有錢富豪消費，產品入到Harrods，先至真係top，然後再殺返入去中東。」<br><br>不少世界富豪會到瑞士消費，日內瓦文華東方酒店看中Bellefontaine的高品質及高端市場定位，主動提出跟他合作，在那裏開設Bellefontaine SPA，每次消費一至二千瑞士法郎，折算逾萬港元，仍有不少富豪幫襯，經常爆滿，顯示出New Rich的心態就是「好嘢唔會平」。<br><br>包裝上也見其市場學精髓，以亮麗的金色、銀色作為品牌主色，還要用上手造木製盒，「有時設計啲嘢唔好話自己太喜歡，個客鍾意就得，包裝要有手感、有重量，先至感覺到你係高級嘢！做化妝品是心理戰，要create demand，最好人人都Talk of the Town；好似潮流講環保，你見好多化妝品用detox，啲客咪有共鳴。」他亦開拓一條男士護膚系列：「主要吸引女士們，男人好有錢，自然好忙，又點會得閒去買化妝品，所以一定target啲女人，去買畀男人。」</p><p>誓要高人一等
</p><p>今年70多歲的葉希德仍風塵僕僕四出開拓市場，訪問當日才剛從俄羅斯回瑞士，旗下員工有法國、意大利、西班牙、烏克蘭人，亦從Estee Lauder聘請了營業總監坐鎮，葉希德不想返香港了，自言感到商場上的壓力，不少國家如新加坡、香港都想模仿瑞士，但葉希德一語道出香港與瑞士之別：「做生意來說，香港有效率好多，瑞士好慢，但政治上，瑞士比較民主，制度比較成熟、好安定，冇打仗，所以有錢人都把財富安放在瑞士，安全嘛！」<br><br>葉希德打造Bellefontaine後，便交由女兒接棒，女兒是瑞士一家銀行人力資源部主管，手下有700多人，他相信打造好根基後，由女兒接掌並沒困難。<br><br>瑞士改變他一生，所以結論是「定位」的重要性，他認為1969年選擇到瑞士這國家留學是最精明之選。<br><br>1990年被廣告公司睇中，邀他拍攝長頸F.O.V.廣告，在廣告中扮演陳姓商人到澳洲洽談買地合約，廣告的口號是「世代相傳，F.O.V.始終高人一等」。永遠要高人一等，便成為他事業的座右銘。</p><p>一段情</p><p>笑言「搵女人錢」的葉希德，早年與瑞士籍太太離婚回復單身，十多年前在香港一酒會認識了一名過氣藝人簡佩筠並發展為情侶。他回憶：「當時佢喺AIA賣『燕梳』，話唔想做啦，晚晚要去應酬飲酒食飯見客。」於是他讓簡佩筠到旗下公司學習，其後更讓簡佩筠及其朋友投資的公司代理中國大陸及香港的市場，但成績差強人意。<br><br>葉希德十分照顧她，2011年幫簡佩筠及其朋友負債纍纍的公司還了很多債，但她不是葉希德旗下公司的股東或董事。二人正式分手後，簡佩筠與另一人結婚，葉希德仍像「女兒、女婿」般對待他們。只是其後葉希德發現對方不恰當地取了其護膚品商標，最後雙方對簿公堂。對於這段感情，葉希德欷歔地說：「即使再做一次，我都會好照顧佢嘅，不過就唔會畀佢踏入我公司。」</p></body></html>