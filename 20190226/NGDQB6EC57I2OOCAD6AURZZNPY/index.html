<html><header><meta charset="utf-8"><title>中環在線：平保：牲畜識別99%準確 - 李華華</title></header><body><h1>中環在線：平保：牲畜識別99%準確 - 李華華</h1><p>當各行各業廣泛運用人臉識別技術，連畜牧業都不甘示弱，話說噚日股價升到嘭嘭聲嘅平保（2318）同傳媒聚餐時提到，公司用緊「牲畜識別」技術，對奶牛的花紋、豬隻的臉部和尾部等的動物特徵進行識別，到底係搞邊科呢？<br><br>平保話農民喺畜牧上遇到嘅問題都唔少，以往農民因為擔心牲畜被偷、走失、生病等，好多農戶都會在農場搭建臨時房屋，睇實啲牲畜，亦唔敢周圍放牧，驚住出事。<br><br>但有咗「牲畜識別」系統後，農戶就可以足不出戶，利用數據監控清晰睇到農場入面牲畜嘅一舉一動。再加上由於行業過往難以識別牲畜擁有權，有農戶可能用呢招詐騙保險賠償，呢啲痛點現時都可以靠科技解決，平保話技術準確度達99%以上。<br><br>查實前年平保有份投資嘅眾安（6060）已經推出過紀錄雞隻運動、位置等數據嘅區塊鏈「步步雞」，唔知下次有咩驚喜呢？<br><br>李華華<br>mailto:LiWaWa@AppleDaily.com</p></body></html>