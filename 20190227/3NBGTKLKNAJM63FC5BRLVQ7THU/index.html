<html><header><meta charset="utf-8"><title>中環在線：幣少變燈神　唱好瑞聲後喪跌 - 李華華</title></header><body><h1>中環在線：幣少變燈神　唱好瑞聲後喪跌 - 李華華</h1><p>早前涉嫌「在公眾地方擾亂秩序」而被警方拘捕嘅「幣少爺」黃鉦傑，本身只係推介人投資加密貨幣，不過喺今個月24日佢化身財演，大力推薦瑞聲科技（2018），點知25日瑞聲即發盈警，噚日喪跌14%，幣少慘變燈神。<br><br>幣少早前喺facebook發帖文唱好瑞聲，話「有個管理緊超大型金額嘅基金話我知，呢隻會有幾個升浪，上個禮拜五只係第一次，呢幾個月都會好有運行，有玩開股票嘅記得要買。」仲話睇90蚊。<br><br>點知轉個頭瑞聲即發盈警，噚日股價喪跌，幣少俾網民笑到面都黃，但佢仲不停兜，「好想強調一點就係一直都講睇到九月份」，仲話股評人唔敢講落注時機，得佢先敢講。溫提返，幣少之前推薦嘅FCC幣，由歷史高位14.69美元跌至0.1美元。如果瑞聲唔想畀幣少「燈」，IR團隊應該出嚟澄清返同呢個人冇關係。<br><br>李華華<br>mailto:LiWaWa@AppleDaily.com</p></body></html>