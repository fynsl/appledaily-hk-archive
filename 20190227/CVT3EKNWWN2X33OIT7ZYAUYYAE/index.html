<html><header><meta charset="utf-8"><title>智取大市：槍打出頭配資黨 - 晉佳</title></header><body><h1>智取大市：槍打出頭配資黨 - 晉佳</h1><p>近兩個月升市，除咗炒定中美糾紛降溫，亦反映咗中央維穩股市救國行動嘅效應，A股炒到連配資業務都死灰復燃，短期中央必須降溫。投資者近排養成咗強勢股一見回吐就買嘅習慣，見隻中糧肉食（1610）3日內由高位快速急回兩成，即刻單日反彈返7%，京信通信（2342）亦冇得跌深啲。不過，今勻喺A股投資者炒到癲晒之際，中央點都做吓嘢，絕對有誘因要唞一唞。人氣股係咪短線跌一兩成就買嘅玩法，開始有少少保留，寧願博呢轉回深啲，先至再撈。<br><br>如果講救市維穩咁簡單，呢個水平應該收夠籌，冇必要再花氣力再谷高成個市。不過，今次A股絕非單純維穩，而係習近平進行新一輪派餅行動，夠鐘向利益集團餵食，維穩政權至係真章，於是呢一轉升浪斷不似呢個位就可以完結，習近平2015年、2017年谷高股市派餅嘅track record，或可延續。大反彈完結，嚟緊仲係大漲小回格局。<br><br>之前經濟周期股完全弱勢，未知下一浸會唔會由經濟周期股Pickup，斷估機會不低，皆因股市再升，就有人相信經濟都復蘇。豬肉股升到爆廠，做味精嘅阜豐（546），中美糾紛降溫、食品通脹概念俱備，有條件追落後。<br><br><br>晉佳<br> http://fb.com/advanceguy1 <br>本欄逢周一、三、五刊出<br></p></body></html>