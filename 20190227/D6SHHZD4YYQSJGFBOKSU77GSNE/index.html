<html><header><meta charset="utf-8"><title>東東太太嬲被傳有孕</title></header><body><h1>東東太太嬲被傳有孕</h1><p>即將舉行演唱會的陳曉東，昨日與排舞師麥秋成於觀塘排舞，近來密密練歌和排舞的東東稱，希望保持最佳身形上台。但只開一場，問到東東可會覺可惜？他說：「冇辦法，今次無期，好多朋友屋企人都有同我投訴買唔到飛，希望今次做完後可以即刻入紙再開part 2。」<br><br>提到日前被影到與太太王妤嫻買BB用品，太太穿鬆身衫孕味濃，東東表示：「佢哋亂講，只係買嘢畀個女，香港可以買嘢嘅地方嚟嚟去去得嗰幾個。」他又表示太太向來喜歡穿鬆身衫：「報道出街後，佢好嬲，話要陪我一齊健身兼戒口。」問到可有追仔計劃？東東表示：「自自然然算啦，係追都追part 2先，總之大家都努力，合作愉快啦。」<br>採訪、攝影：曹家誠</p></body></html>