<html><header><meta charset="utf-8"><title>陳百強母親疑受騙愛兒藏品Fans有借冇還</title></header><body><h1>陳百強母親疑受騙<br>愛兒藏品Fans有借冇還</h1><p>陳百強（Danny）離世25年，不過他位於故鄉台山的紀念館內部份珍藏品，卻不翼而飛。近日《蘋果》收到讀者報料，提供了一段已移居番禺的陳媽媽跟一名自稱契女的對話短片，讀者聲稱「相信幾批歌迷為爭取偶像物件發生問題，而台山展覽館很多陳百強珍藏品已不翼而飛」，從短片的對話中，失去的物品包括觀音像、飾櫃裏內的水晶，甚至相框。</p><p>冇收到借據</p><p>據契女所指，歌迷L於本月14日到訪陳媽媽家，拿走了大批Danny的遺物，聲稱今年12月會在大會堂舉行展覽，陳媽媽表示沒有收到對方的借據，只有每日都打電話追對方交回，陳媽媽強調：「我由頭到尾都冇話過願意畀佢，亦唔係賣畀佢，因為佢以前借過一次開展覽，上次展覽得好好，之後佢攞番晒嚟畀我，所以佢講我又借畀佢，就係咁樣。」</p><p>「對唔住阿強」</p><p>陳媽媽之後對着鏡頭，向歌迷L追討遺物：「唔該你攞番晒啲嘢畀我，因為咁樣做，我好對唔住阿強，好對唔住fans，你盡快攞番嚟畀我，到其時我再借過畀你用啦。」<br><br>契女表示會將事件通知Danny同父異母的兄姐，她說：「屋企好似俾人洗劫一空，飾櫃啲嘢冇晒，相框冇晒，夠膽死連你（陳媽媽）房裏面牆上面掛住啲嘢都拆落嚟，所以我好氣憤，好似有賊入屋。」這段短片上載到紀念Danny的社交網後，fans紛紛留言：「點解要咁樣對老人家，丹尼會好傷心！」、「有冇咁過份呀」，也有fans質疑：「陳媽媽幾時有個契女？」Danny的同父異母大哥陳百靈以短訊回覆：「呢件事我略有所聞，唔係好清楚，亦唔想知。」<br>採訪：皓騫</p></body></html>