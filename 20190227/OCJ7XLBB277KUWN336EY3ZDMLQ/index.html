<html><header><meta charset="utf-8"><title>【馮仁昭四圍超】大劉返工闢病危「醫院好耐冇去過」</title></header><body><h1>【馮仁昭四圍超】大劉返工闢病危<br>「醫院好耐冇去過」</h1><p>現年67歲嘅大劉劉鑾雄，早年患上腎衰竭、心臟病同糖尿病，經常進出醫院，甚至出入都要人攙扶或坐輪椅代步。直至16年11月，大劉接受《蘋果》訪問時承認已經換腎，加上大劉太太陳凱韻（甘比）悉心照顧，大劉健康亦見好轉。<br><br>而大劉16年12月同甘比結婚後，上年1月再為人父，甘比繼大女秀樺及二子仲學後，再為大劉生咗細女，可見大劉有心有力。不過，前日有內地網傳出，指大劉病危入院，甚至話甘比將會帶囡囡公佈大劉嘅遺囑。噚日大劉精神奕奕現身灣仔寫字樓，以行動證明健康冇問題。</p><p>着短袖衫</p><p>噚日下午3時45分，大劉坐七人車抵達灣仔中國恒大中心，準備返回華置寫字樓上班，雖然天氣較冷，但大劉精神奕奕，着住短袖衫襯淺色褲嘅佢，落車時仲左望右望。平日大劉會由助手或保鑣幫佢攞嘢，但噚日佢就自行攞住紙袋，上樓梯嗰陣，更加唔需要其他人攙扶，見到在場記者影相，大劉都有望一望，然後喺三名保鑣陪同下行入大廈。<br><br>對於前日內地網誤傳入院消息，大劉噚日回應話：「我噚日都有返工，開咗幾個會，成幾個鐘頭，醫院我都好耐冇去過，都唔明點解有咁嘅傳聞！」<br>撰文：馮仁昭</p></body></html>