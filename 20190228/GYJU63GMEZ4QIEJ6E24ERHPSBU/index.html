<html><header><meta charset="utf-8"><title>中環在線：樓神：愛海頌唔使坐廁所炒菜 - 李華華</title></header><body><h1>中環在線：樓神：愛海頌唔使坐廁所炒菜 - 李華華</h1><p>長實隔咗成年終於有新盤推出，一如以往由「樓神」趙國雄（圖）開名。今次個盤位於深水埗海壇街，位置上唔夠吃香，惟有改個特別啲嘅名引人注目，居然叫做「愛海頌」喎！<br><br>個盤喺海壇街，食返「海」字正常，但「愛」同「頌」點解咁熟口面？其實呢兩隻字唔係第一次用，分別翻炒集團前年兩個大盤荃灣海之戀．愛炫美同北角維港頌。今次「愛海頌」炒冷飯但係恥力再提升，入伙嗰陣又唔知考起幾多的士大佬喇。<br><br>趙樓神出場就實有金句，愛海頌最細係實用面積473方呎嘅兩房單位，佢今次sell個盤「入得廚房出得廳堂」，仲話到明「有廚房，好闊落，唔使坐喺廁所炒菜！」擺明寸緊隔籬大南街個劏房新盤AVA 228開放式戶最細得129方呎，被喻為「市區龍床盤」，雖然未必要坐喺廁所炒菜，但都應該坐喺睡床炒菜喇。<br><br>網民即刻回應趙生：「老趙咁快唔記得自己早幾年推個盤叫嵐山……」<br><br>李華華<br>mailto:LiWaWa@AppleDaily.com</p></body></html>