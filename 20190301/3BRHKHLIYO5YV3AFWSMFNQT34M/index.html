<html><header><meta charset="utf-8"><title>中環在線：奧園健康創意英文名不見了 - 李華華</title></header><body><h1>中環在線：奧園健康創意英文名不見了 - 李華華</h1><p>內地公司要衝出中國，走進海外，第一步要做咩？當然係要為公司改個英文名啦！大部份內地企業，都用最懶嘅音譯，即係直接將普通話拼音當係英文名，例如淘寶嘅英文名係taobao，小米就直接寫xiaomi。唉，所謂新科技股，改名嘅創意真係零分。<br><br>估唔到，被歸類為傳統股份嘅內地地產商奧園（3883）反而創意十足，最近佢分拆上市的物業管理服務公司奧園健康生活，旗下有間公司叫「奧買家控股公司」，中文名就普普通通，但英文名就玩晒食字叫「Aomygod」，表達到公司同奧園（Aoyuan）嘅關係外，又令人印象深刻，連「股壇長毛」David Webb都忍唔住出post開心share。<br><br>不過，唔知係咪因為上市，覺得要一本正經，不能再「oh my god」，「Aomygod」已經被消失，連同中文名改做水蛇春咁長嘅「奧園健康生活控股有限公司」（Aoyuan Healthy Living Holding Limited）。<br><br>李華華<br>mailto:LiWaWa@AppleDaily.com</p></body></html>