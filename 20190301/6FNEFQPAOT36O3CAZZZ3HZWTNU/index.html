<html><header><meta charset="utf-8"><title>陳自瑤幫囡囡搵書　益老公有禮物</title></header><body><h1>陳自瑤幫囡囡搵書　益老公有禮物</h1><p>【銅鑼灣】陳自瑤（YoYo）同老公王浩信近年屢傳婚變，YoYo最近拍緊新劇《致所有愛過的人》，日前佢忙裏偷閒，黃昏時份單拖喺銅鑼灣行街。<br><br>當日YoYo戴口罩遮素顏、身穿黑色運動衫褲，佢先喺書店搵一本兒童圖書，估計佢係想買畀囡囡睇，不過搵嚟搵去都搵唔到嗰本書，於是索性行去問職員，先知道原來呢本書喺呢間書店已經賣晒。之後YoYo再向百德新街出發，等過馬路時佢表現得好避忌，似乎想保持低調，唔想俾途人認出。</p><p>買球拍爽手</p><p>YoYo之後去咗一間運動服裝店，佢對一啲運動上衣幾有興趣，尤其特別留意用乾爽衣料製成嘅運動衫。佢好細心咁研究衣服上嘅標籤，一睇就睇咗十幾分鐘，相反佢之後選購羽毛球拍時就非常爽手，求其望一望就攞起三支球拍去畀錢，唔知係咪諗住買嚟一家三口去打羽毛球。<br><br>YoYo喺店內睇咗大半個鐘，收穫似乎唔錯，畀錢之前佢仲仔細睇多一次已選購嘅衫，十分細心。其間佢攞起咗一件黑色衞衣，目測呢件衫尺碼較大似男裝衫，應該係買畀老公王浩信。買完衫之後，YoYo邊行邊講電話離開商場，搭港鐵返屋企。</p></body></html>