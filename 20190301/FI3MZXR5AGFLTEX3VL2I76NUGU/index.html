<html><header><meta charset="utf-8"><title>經濟客飯：應派五千元 與民同享 - 曾國平</title></header><body><h1>經濟客飯：應派五千元 與民同享 - 曾國平</h1><p>面對每年預算案我都有種無力感。無力感，主要不是來自政府，而是源於一眾政客、專家、時事評論員的評論。同樣的錯誤，同樣的謬論，重複又重複，比高官更人肉錄音機，聽得多真係對大腦冇益。<br><br>先求求大家唔好再講「長遠政策」。做人要有長遠目標，做生意要有長遠規劃，都算有點實質內容，至於香港政府，工程蝕大本就聽得多，我不知道有甚麼回報高的「長遠政策」等住政府去大灑金錢。再者，唔止有政府先識長遠，你將錢交畀市民，市民都識自己去做長遠投資，回報隨時好過效率低下的政府。點解大家對政府的投資眼光咁有信心？<br><br>當經濟好景股樓暢旺，政府盈餘不少來自印花稅這筆冤枉錢。冤枉，皆因有份畀的不只是「炒家」，只要你是私樓業主租客，直接間接都有份貢獻。冤枉，也因為印花稅隨資產市場上落，是政府收入不穩定之源，引起每年派糖紓困的爭議。就當辣招真的有效抑壓樓市不能取消（我當然不同意），這一筆冤枉錢都可以直接派出去，例如政府預計來年印花稅收入760億，就算你只派一半，全港人人都可以收到5,000元。分享「炒賣」成果，一方面大大提升政府財政穩定性，一方面低質預算案評論會顯著減少，可謂一舉兩得。<br><br>曾國平<br>美國維珍尼亞理工大學經濟系副教授<br> http://fb.com/economics3.0/ <br>本欄逢周五刊出</p></body></html>