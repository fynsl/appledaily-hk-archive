<html><header><meta charset="utf-8"><title>習近平會支持特朗普 - 左丁山</title></header><body><h1>習近平會支持特朗普 - 左丁山</h1><p>特朗普就任之後，向中國挑機，指責中國盜取科技、侵犯知識產權、加入WTO之後不守承諾等等，本來有一定市場，歐盟日本與澳加紐一致贊同，假如特朗普唔係鍾意用擦鞋仔，而係真的任用人才，以美國人才之多，學術界中國通之鼎盛，大可制訂一套完整策略，與西方盟友合作，口徑一致，逼中國開放市場（21世紀八國聯軍版本），相信中國確難以招架。<br><br>點知特朗普有勇無謀，一身蠻勇，係人都鬧，逼中國開放市場之餘，又向全世界徵收鋼鋁關稅，撕毀北美貿易協議，退出巴黎氣候協定，撤銷奧巴馬與亞洲國家建立之TPP，於是天下皆以美國為敵，盟友反目，被迫一齊對付美國，歷史上非常罕有。到現今，美國與中國貿易談判，表面上佔上風，逼到中國買入萬億美元美國商品，削減貿赤，實際上，中國對技術轉讓、知識產權、國企補貼等大問題，根本無讓步。假如美國放棄全面封殺華為，中國直情係全面談判勝利，將蠻橫總統特朗普玩弄於股掌之上。<br><br>CNN有報導，特朗普民望低落，假如今日選美國總統，特朗普會輸到返紐約家鄉，在Trump Tower內坐困愁城。特朗普下台後，說不定會遇上一連串訴訟，如打官司失敗，有可能在牢獄度過餘生。所以特朗普唔輸得啦，佢要在中美談判方面製造一場勝利，掹埋習近平去佛羅里達州高爾夫球場渡假酒店見面，希望藉此提高個人聲望。中方看在眼裏，自然樂於送一個人情，畢竟現在已睇穿特朗普係二仔底，無策略，無智謀，內閣全是Yes men，白宮幕僚全是擦鞋仔，輿論只靠Fox News支持，主流媒體全是敵人，甚至CIA，FBI頭頭都公然在國會聽證會唱反調，係美國歷史上罕見嘅一個政府；與其讓民主黨待明年勝出總統大選，習近平梗係想蠻勇特朗普繼續當政啦！有好多人由此引申到，中國模式較為穩定優越，勝於美國人民柴娃娃選出一個蠻勇粗鄙總統，左丁山就不以為然。冇錯，特朗普令美國形象大損，全世界上所有威權總統者沾沾自喜，而特朗普亦崇拜威權，羨慕普京習近平，但世人看得到，美國任何人都可以控告總統，總統要興建邊境圍牆，主流媒體可以日日大罵；證明美國民主自由並非虛構而是深入民心，呢種自由制度可以受得住時間挑戰至久遠不衰，相反，將陳勝吳廣故事於教科書中剔除，將杜甫感懷時政詩篇刪掉，是不是對自己制度沒信心的表現？</p></body></html>