<html><header><meta charset="utf-8"><title>大讚香港生B好樂基兒妊娠糖尿瘦6磅</title></header><body><h1>大讚香港生B好<br>樂基兒妊娠糖尿瘦6磅</h1><p>陀B八個月的樂基兒（Gaile）與同是陀豬B的「城嫂」方媛及Cara G.，昨日與梁洛施（Isabella）、徐濠縈等在中環出席護膚品牌活動。難得三位大肚婆同場，相當熱鬧，不過方媛入場參觀後就匆匆離開，未有受訪。<br><br>Gaile雖然腹大便便，但走路依然輕盈，提到患妊娠糖尿，她說：「係家族遺傳，媽咪有高膽固醇，我唔使食藥，不過都要小心飲食，知道唔可以食甜，𠵱家好好、好健康，之前都有少少擔心。」因患妊娠糖尿要轉餐單，Gaile表示瘦了6磅：「只係瘦喺我度，BB𠵱家有3磅，好健康，佢唔係重BB，但高過正常嘅BB，可能佢自己喺入面做瑜伽。」<br><br>Gaile透露將會留港生B，並選擇自然分娩：「我唔會再去旅遊，我貪香港有陪月、有好嘅醫療，我會自然生，不過如果唔得開刀都冇問題，最緊要BB健康。」她又指老公有陪伴做孕婦瑜伽：「我哋一齊上堂，試過佢幫我按摩三個鐘，不過最後15分鐘要我幫佢按番。」</p><p>梁洛施囝囝黐身</p><p>剛於倫敦參加時裝周返港的Isabella，笑言吃了不少朱古力，要努力跑步keep fit：「牛仔褲都窄咗，𠵱家一星期會跑三、四次，會跑45分鐘至1小時，唔想有壓力，要跑得enjoy。」可有帶同三子齊齊跑步？她說：「佢哋要返學，唔會嘞，朝朝早送佢哋返學後我就去跑步，放假佢哋有自己嘅朋友，去同學仔屋企玩。」<br><br>Isabella笑指囝囝黐身，大仔下月便10歲，她說：「佢哋都幾乖，好嗲嘅，最緊要係朋友，佢哋朋友都好乖好單純，每間學校都有好有唔好，佢哋同學仔都好單純。」她又謂兒子要18歲才批准拍拖：「梗係反對咁早，我好傳統。」</p><p>Eason滑雪釀意外</p><p>同場的徐濠縈早前與老公陳奕迅（Eason）到北海道滑雪，放棄跑馬拉松：「因為Eason提早咗放假，如果跑咗就陪唔到老公，一定係老公緊要啲。」她大讚Eason是滑雪高手，但今次發生了小意外：「Eason隻手壓親個肺，佢唞氣都痛，嗰晚睇咗醫生，好彩冇大礙，第二日就可以再滑番。」<br>採訪：羅慧敏<br>攝影：葉君海</p></body></html>