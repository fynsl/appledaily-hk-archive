<html><header><meta charset="utf-8"><title>【娛樂人物】自認脾氣大影響姻緣張慧儀難忍男友偷食「會拆屋」</title></header><body><h1>【娛樂人物】自認脾氣大影響姻緣<br>張慧儀難忍男友偷食「會拆屋」</h1><p>90年代性感女神張慧儀，多年來情路崎嶇，先有花弗男友，後被未婚夫家暴，每每都是癡心錯付。慧儀日前接受《蘋果》專訪，她自言性格硬朗，脾氣大，也絕不容許男友有任何行差踏錯，令到男友「頂唔順」。提到昔日男友偷食，慧儀依然充滿烈女本色︰「我後生嗰陣試過，嬲到成間屋同佢total loss！」<br>撰文：祖李<br>攝影：陳慧安</p><p>現年45歲的張慧儀參選華姐出身，在90年代尾拍過不少大膽情慾戲，在《強姦3 OL誘惑》桌上舞色誘方中信一幕尤其經典。不過性感形象鮮明的她，其實骨子裏卻很傳統，對感情十分專一。美麗有罪，早年她曾與林偉、盧慶輝拍拖，兩次都是因為男友花弗而分手；02年慧儀與拉丁舞王霍紹裘訂婚，翌年遭對方家暴，令她決定取消婚約，更因此身心受創，一度退出娛圈。</p><p>玩感情會死人</p><p>慧儀日前接受《蘋果》專訪，談及昔日男友偷食時，她依然句句有火︰「我唔可以當冇事，呢樣亦係我失敗之處。佢出街望第二個女人我都接受唔到！你同我一齊，幾多男人想望我，你仲望第二個！」她坦承自己性格剛烈，要求伴侶絕對忠誠：「我後生試過嬲到成間屋同佢total loss，所以有邊個男人頂得順我！我對感情好認真，同一個人一齊，連思想上背叛都唔得。乜都可以玩，除咗感情，會死人㗎！」</p><p>現實世界多誘惑，但慧儀很執着，連男友一次行差踏錯都不容許，她激動地說︰「如果愛我，又點會有嗰一刻，都有男人唔偷食㗎，可能係小部份。最激氣係佢偷食完要仲同我撐，大家矛盾就更大，嗰道火我真係忍唔到。」慧儀自認好女友，可惜她的烈女性格，趕走了不少姻緣︰「以前男朋友都讚我，作為女友，10分滿分你攞咗9分，因為我係奉獻型，對屋企照顧得好好，啲男人同我相處過，就知我好到不得了，但嗰1分已經壓倒晒所有嘢，因為我脾氣同硬朗，佢哋頂唔順。」</p><p>習慣控制一切</p><p>硬朗性格源自慧儀的經歷，多年來慧儀由馬來西亞隻身來港發展，早已習慣由自已決定一切。所以慧儀從不會跟男朋友商量，但相反男朋友作重大決定前，必定要得到她同意。「總之主控權要喺我手，最好係你按照我計劃咁行就得，但凡牽涉到我嘅嘢，我就要話事，因為咁多年我已經慣咗。」但慧儀也不接受男友是「應聲蟲」：「我又唔鍾意聽話型男友，佢只要某啲時間聽話就得，不過一嗌交，我就會話︰『係你駕馭唔到我啫！』𠵱家就睇吓生命中，搵唔搵到個可以駕馭我嘅人。」</p><p>慧儀坦言人成熟了，擇偶會比以前審慎。她淡然地說︰「感情都唔可以強求，我經歷過咁多感情，冇一段開花結果，算啦！隨緣吧。我唔係變態到覺得男人冇個好，但一段婚姻，兩個人相處係好大學問，係好難、好難。」<br>服裝︰龐蓓<br>場地提供︰Spring Medical</p></body></html>