<html><header><meta charset="utf-8"><title>「我好努力運動同紮肚」張名雅似搵代母生</title></header><body><h1>「我好努力運動同紮肚」<br>張名雅似搵代母生</h1><p>張名雅去年12月誕下細仔Milo，前晚產後首度現身，在灣仔出席珠寶展。已是兩子之母的她身材依然弗爆，但她說：「其實同未生B之前比仲差8磅，好多人覺得我已經瘦番，連老公都講笑話我係咪搵代母生仔。我好努力做運動，又有紮肚同做機。」</p><p>大仔唔再呷醋</p><p>張名雅表示目前仍然有餵人奶：「不過今次冇上一胎咁緊張，𠵱家有時都會餵奶粉，生第二個成個人真係輕鬆啲，唔會乜都執得好緊。」她曾透露大仔Mario呷醋，幸好她指情況已有改善：「之前大仔對細佬視而不見，𠵱家已經適應咗，知道自己係哥哥。試過有朋友嚟探BB，話要抱走細佬，佢都話唔得！」至於會否追多個女，她說：「遲啲先再諗喇，本身都想追個女，不過冇得揀，暫時兩個夠晒數。」<br></p><p>同場的陳庭欣被問到有否收藏鑽飾時，她笑說：「有呀！咪係當年港姐嘅后冠，媽咪幫我放咗喺保險箱，今次我唔會刻意去行，之前有前輩教路，話千祈唔好行呢啲展覽，一定會買嘢，所以都係交番畀媽咪揀，佢送乜我都鍾意。」問到男友楊振源有否送過首飾？她說：「佢有送過耳環畀我，係生日禮物。」對婚戒款式有否要求？她說：「我冇諗過呢樣嘢喎，呢啲交畀佢諗。」<br>採訪、攝影：王連連</p></body></html>