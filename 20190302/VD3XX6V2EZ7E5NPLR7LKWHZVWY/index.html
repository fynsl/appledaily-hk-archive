<html><header><meta charset="utf-8"><title>廣場協議歪論 - 左丁山</title></header><body><h1>廣場協議歪論 - 左丁山</h1><p>中美談判傳出好消息，令上海深圳股市暴漲，自低位反彈超過20%，技術上進入牛市，而且成交一日超過一萬億元人民幣，配合大市暢旺，看來牛市來了。唔係話潑冷水，中國股市特徵係有一個短暫「大時代」，吸引散戶瘋狂入市，但如果唔識得炒一轉就獲利回吐，暫停與中國股票談戀愛，好容易會變成「十年一覺揚州夢，贏得青樓薄倖名」，隨時床頭全盡呀。<br><br>中國股市升，人民幣亦漲，特朗普要求中國保持人民幣整體穩定，意思係人民幣不要貶值，最好升值，於是最近人民幣升到破6.7。人民幣升值有考究，陰謀論又起，一啲中國金融分析師不時講番1985年之巴黎廣場協議（Plaza Accord），指美國強迫日圓升值，日本同意，於是埋下日本三十幾年經濟苦難喎，中國千祈唔好重蹈覆轍呀。<br><br>中國評論員視「廣場協議」為美國毒計，害死日本，中國必須吸收教訓，講來講去，講過無數次，於是一啲天真人士信以為真，到現在還是有人信。日前一個中午飯局，一位日本通老友見人民幣升值，又提出「廣場協議」，中國人民幣不能長期升值。想當年，中資林、左丁山、楊社長等一齊夾份炒馬克英鎊日圓，睇好美元，誰知有一晚賺到笑，預備平倉之時，揸車入紅磡隧道，大塞車，當時冇手提電話，諗住到咗酒店餐廳就去打電話，獲利回吐。哎吔吔，一過完隧道，B B機響起，傳來美元大跌，日圓急升消息，馬克亦然，一剎那間，炒外匯由賺變蝕，皆拜當晚（香港時間）歐美日簽訂「廣場協議」之賜。當時損失幾慘，但亦有好處，左丁山從此戒炒外匯，以後再無炒匯輸錢。講番正事，日圓升值之後，日本人其實係炒家心態，利用強日圓到美國亂買地產，亂炒本國樓市，令東京房地產總值超過加州與夏威夷加埋總和，股市更一路癲上去，1989年12月尾暴升至三萬八千九百點。日本人如此炒賣瘋狂？係美國人策劃嘅咩，還是日本人心態瘋狂？後來大爆煲又關人乜事？三十年後，中國大款咪又一樣，海航與安邦到紐約猛咁買甲級酒店商廈，態度根本同當年日本人一樣。日本之下滑其實係經濟體系追不上時代變遷，有手機新科技而不肯向日本境外消費推銷，電腦科技完全輸晒，蘋果iPhone一出，新力、聲寶、東芝、Panasonic電子產品全線崩圍，根本與日圓升值無關！及至亞馬遜、Google等企業發展起來之後，日本整體產業根本捱打，中國評論員散播「廣場協議」害死日本之說，純屬歪理歪論。</p></body></html>