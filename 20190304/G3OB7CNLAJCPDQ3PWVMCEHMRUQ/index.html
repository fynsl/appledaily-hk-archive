<html><header><meta charset="utf-8"><title>智取大市：A股概念低殘股 - 晉佳</title></header><body><h1>智取大市：A股概念低殘股 - 晉佳</h1><p>近兩個月，唔少股份由低位慢慢升，然後最近高位爆上一支大陽燭，部份股份低位至今累積升幅唔覺唔覺接近一倍。與其去關心一啲已升好多嘅股票，倒不如搵潛力股。<br><br>今日要講中航國際（161），近排升得快，但都只係由2月開始起步。中航國際係一間控股公司，揸實做手機顯示屏嘅天馬14%股權，同揸實69%印刷電路板業務嘅深南電路，以及做錶嘅飛亞達等等，其他業務不值一提。主菜絕對係喺A股近期不斷破頂嘅深南電路，近年生意保持增長，A股投資者給予逾50倍市盈率，總市值330億人仔，中航國際佔69%值228億人仔，高過本身市值66億港紙多多聲。<br><br>今年建滔板（1888）翻生，印刷電路板行業回復增長，如果深南電路盈利繼續增長，有乜效應？中航國際權益淨負債250億人仔，一年畀息都用15億人仔，舊年上半年純利得1.38億人仔，如果深南電路盈利貢獻增加，高經營槓桿之下，中航國際盈利就會爆升。<br><br>喺2017年尾，深南電路A股上市前後，中航國際有本事由4蚊邊爆升到10蚊，升快跌又快。呢轉股價暫時由低位累積升咗四成幾，照計股價未到終點。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>