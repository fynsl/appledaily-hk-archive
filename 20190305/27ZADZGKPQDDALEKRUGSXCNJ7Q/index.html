<html><header><meta charset="utf-8"><title>操盤手札記：特息股逐隻埋位 - 割柑人</title></header><body><h1>操盤手札記：特息股逐隻埋位 - 割柑人</h1><p>兩會開鑼，政協主席汪洋兩度提及粵港澳大灣區；人行官員隨即透露，具體政策快將出台。根據大灣區規劃，香港嘅定位係國際金融中心。講得好聽啲，叫負責融資服務；講白啲，就係負責科水。<br><br>環球經濟增長下行，市場憧憬中國出手「保六」，炒兩會行情，加上科創板開閘，中港股市周一衝高1.1%、0.5%。港股徘徊29000關，調整壓力越嚟越大。恒指由1月初低位24896爆上周一高位29241，若短線回調升幅嘅0.236倍，可見28216。<br><br>兩會傳統焦點，包括社保、醫改、食安、環保、教育、國防；今年焦點，仲有AI、5G，相關股份以致內需股、基建股都可留意。市場亦關注，中央會唔會喺兩會兌現減稅承諾。不過，3月係業績期，加上中美貿易談判已到大佬講數之時，有乜閃失，股市隨時借啲意調整。<br><br>講到業績期，派息爽手嘅股份最受追捧。上周，中華汽車（026）、東亞（023）、銀娛（027）、和電（215）先後宣佈派特別息，下一隻「特息股」會係邊隻？呼之欲出者，計有特步（1368）、友邦（1299）、建滔（148），三者分別將於本月12日、15日同月底派成績表。<br><br>特步已於1月22日發盈喜，預計2018年度多賺五至六成，集團近年曾經多次派特別息。友邦今年慶祝成立100周年，管理層舊年喺股東會講過，會研究增派紅股或增派股息。至於建滔，2018年成立30周年，上半年已派特別息，下半年有機會再派。<br><br>三者之中，友邦更係大灣區股。摩通預計，友邦舊年NBV增長19%，集團將可取得更多內地省份營運許可，未來10年，可帶來一至三成額外業務量。該股現價78.5元，可待後抽至74元吸納。<br><br>割柑人<br>本欄逢周二刊出<br></p></body></html>