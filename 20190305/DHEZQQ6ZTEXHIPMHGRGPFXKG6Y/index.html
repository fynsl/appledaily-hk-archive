<html><header><meta charset="utf-8"><title>大棋局：A股有反彈冇牛市 - Mr. Tregunter</title></header><body><h1>大棋局：A股有反彈冇牛市 - Mr. Tregunter</h1><p>因為習近平一句話，再次燃起A股散戶心中一團火。據中國證券登記結算有限責任公司數據，截至2月22日，內地新增投資者31.61萬，比前一周20.66萬，急增53%。22日之後數據未有，但肯定更多，散戶開始入場。<br><br>截至執筆時，今輪A股升勢可分為兩個小階段。農曆新年後開市，A股微升，此時成交量不多，融資融券卻偷步爆上，即孖展及借貨量。此時A股散戶仍未入場，融資融券爆上，係春江鴨已經入閘。截至2月25日，融資融券環比增加188.4億（人民幣，下同），創2015年12月以來新高。此為第一階段。<br><br>中共中央政治局於2月22日下午就完善金融服務、防範金融風險舉行第十三次集體學習，習近平在會上指，「金融是國家重要的核心競爭力，金融安全是國家安全的重要組成部份」。25日開市，A股急升6%，成交破萬億，26日成交再破萬億。此為第二階段。<br><br>有中國特色的A股牛短熊長，有兩條底線。其一為上證指數2400至2600點，係斬倉底線。股市一升，上市公司老細將自己股票押到盡，跌到2400至2600點就大約係斬倉線，一穿會引發斬倉潮。所以每逢到斬倉線，內地就會出現唔畀證券行斬倉嘅措施，除非有好大鑊嘢爆，否則難穿。</p><p>破底不易　破頂亦難</p><p>另一條底線內地人稱為「建國底」，即上證指數1949點。內地網民笑謂只要一穿就好似預兆亡黨，所以一穿國家隊必定入市死托。此二線為A股兩層底部，入市風險低，但A股牛短熊長，會盤底幾耐唔知道。<br><br>從數飛角度，由於2400至2600點係上市公司老細責死貨無貨派之位，1949點係國家隊入場托底之位，最少要有3成水位先有得走。故上證若穿2000點，第一個賣壓在2500點；不穿2400點，第一個賣壓在3100至3300點。昨日上證已見3000點，之前抵押被鎖死無法沽的股票，會開始拎出嚟套現，反彈已近尾聲。<br><br>要脫離反彈局面進入牛市，基本因素要經濟有前景，但中國經濟數據仆直；資金因素要放水及再次放鬆孖展，貿易戰講數未完，人民幣要硬唔敢放水，有2015年教訓孖展唔敢亂嚟；籌碼因素要貨源集中在大戶手，現時A股只符合此點。三者A股只擁其一，只代表要破底不易，但要見牛亦很難。<br><br>Mr. Tregunter<br>本欄逢周二刊出<br></p></body></html>