<html><header><meta charset="utf-8"><title>撞車後遺　林夏薇裝Cam自保</title></header><body><h1>撞車後遺　林夏薇裝Cam自保</h1><p>林夏薇、林作、楊明和李璨琛等前晚在大埔出席慈善晚宴，林夏薇早前捲入一宗交通意外，但法官指她證供矛盾，在疑點利益歸於被告下判被告罪名不成立。其後林夏薇在Ig撰文表達不滿，指自己被小路出大路的車撞，又要到醫院覆診，不過她前晚已經釋懷：「條腰好番啲，前兩日仲學番跳舞，啲嘢過咗去，經一事長一智。唔會驚咗揸車，但會揸少啲，小心啲，今日都特登裝番車cam。」</p><p>拒代林峯答婚事</p><p>提到堂兄林峯早前帶女友張馨月回鄉，問林夏薇是否知道好事近？她笑言不敢代答：「唔知喎，我嗰次冇去，我哋分批去，我唔敢講佢啲嘢。」家人有沒有訂她的餐廳開派對？她說：「如果係實我book嘅，不過以我所知佢係工作為主。」<br><br>林作撐枴杖現身，他指三星期前做手術割了右腳趾公雞眼，表示體會到女人生仔的痛楚。提到其前度麥明詩谷胸做華姐主持，平時口多多的林作卻說：「我唔評論任何女性喇，我真係好少睇電視。」</p><p>楊明等娶莊思明</p><p>楊明上月底38歲生日，和女友莊思明、女友胞姊莊思敏及一個朋友去了曼谷旅行，楊明說：「佢哋好好，特登留番27號當晚畀我同思明二人世界，思明仲book咗間好靚嘅餐廳同埋有個好靚嘅蛋糕同我慶祝，送咗條鏈畀我，𠵱家日日戴住。」莊思明早前上載了一張咀爆相到社交網，問他有沒有回禮？他說：「我嗰日唔記得咀，不過開心嘅日日都可以咀，生日呢啲咁唔特別嘅日子就唔使啦，38歲喇，都嗰頭近（4字頭），都想盡快成家立室，但我同女友都想完成手頭上嘅工作先，我知女朋友都等得嘅。」<br>採訪：盧妹<br>攝影：林賓尼</p></body></html>