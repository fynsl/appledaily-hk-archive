<html><header><meta charset="utf-8"><title>巴黎時裝騷延續奧斯卡驚艷楊紫瓊檢點　每日敷面膜 </title></header><body><h1>巴黎時裝騷延續奧斯卡驚艷<br>楊紫瓊檢點　每日敷面膜 </h1><p>【巴黎直擊】楊紫瓊、陳喬恩、陳瀅、於內地劇《延禧攻略》中演順嬪的張嘉倪，以及台灣名模李函（Kiwi Lee）等於香港時間前晚雲集巴黎出席時裝周，楊紫瓊雖然小腿受傷縫了10針，但一樣神采飛揚，她說康復情況理想︰「啱啱前日拆咗線，行路OK，但留咗疤痕，喺奧斯卡返嚟好開心，因為見到好多中國人，呢樣嘢係非常重要，你睇佢哋𠵱家係黑、白好明顯，但係我哋黃色好似唔見，差好多。」</p><p>過一億點擊</p><p>現年56歲的楊紫瓊之前穿上低胸晚裝出席奧斯卡引來驚艷，立即令「楊紫瓊狀態」熱爆互聯網，楊紫瓊表示難以置信，她冧爆說︰「我聽到都覺得好神奇，助手阿Kit話我知瀏覽量好高，段新聞喺網上過咗9千5百萬點擊，我初時都唔信，問佢係咪950萬咋，點之佢啱啱同我講，話過咗一億點擊，所以真係好多謝大家咁讚賞。」她更即場分享扮靚心得，她說︰「我覺得因為我經常做運動，飲食好檢點，呢樣嘢冇得懶，要好努力，唔曬太陽、飲好多水亦重要，食材亦以健康為主，仲有我日日都敷mask，唔係一星期一次。」</p><p>桂綸鎂致敬</p><p>同場睇騷的陳喬恩，去年因醉駕被判緩刑兩年後形象受損，有傳她要拍一段禁毒的微電影贖罪。記者表示想訪問她，她煞有介事問︰「你想問甚麼？」談到今次來巴黎，她表示自己才到埗︰「剛來巴黎，會待幾天吧，看看騷這樣子。」便即入場。<br>此外，昨晚在大皇宮舉行的Chanel騷，徐濠縈和台灣女星桂綸鎂都有出席。Karl Lagerfeld早前離世，開騷前默哀一分鐘，播出Karl Lagerfeld的聲音，聽得大家額外傷感，桂綸鎂自言特別穿上黑色禮服：「這是高訂工藝系列，我特意扣上別針，莊重地向Karl Lagerfeld 致敬。」<br>採訪：林妙萍<br>攝影：周樂恒</p></body></html>