<html><header><meta charset="utf-8"><title>隔牆有耳：錯字唔知　掛起唔發覺 民建聯盲撐「開日大嶼」 - 李八方</title></header><body><h1>隔牆有耳：錯字唔知　掛起唔發覺 <br>民建聯盲撐「開日大嶼」 - 李八方</h1><p>被指要動用一萬億元嘅填海工程「明日大嶼」，建制派梗係要全力撐啦，不過撐都唔可以撐得咁肉酸，否則就會變豬隊友，為特首林鄭月娥幫倒忙，八方講緊邊個？咪就係成日越幫越忙嘅民建聯囉！噚日嘅嘅荃灣區議會特別會議，由民建聯陳恒鑌動議撐明日大嶼，會前佢哋動員自己友去請願，當然要大堆頭影張相交功課俾人睇。成隊人喺場外拉出兩條「儘快展開『開日大嶼』相關研究」嘅橫額。乜鬼嘢嚟㗎？乜唔係撐「明日大嶼」咩？點解變「開日大嶼」？！</p><p>「保皇黨都係文盲」</p><p>不過最豬嘅並唔係將明日大嶼變開日大嶼，而係民建聯攤開咗橫額都仲未知衰，掛埋出嚟都唔覺有錯嗰下好嘢。其實，錯其他字都還可以，「明日大嶼」幾粒字都可以寫錯，究竟係咪真心撐嘅先？<br><br>喺現場嘅工黨趙恩來、夏希諾同埋民主黨盧俊宇就影埋相公告天下，佢哋都不禁大嘆「保皇黨都係文盲，咩叫『開日大嶼』？」、「民建聯帶錯橫額去示威？！」、「原來除咗『明日大嶼』計劃，還有『開日大嶼』計劃！」 聽聞民建聯為咗搞呢個動議，用咗條荃灣區議會從來冇用過嘅會議常規，開呢個特別大會，前後不足十個工作天通知期。咁心急，難怪字都寫錯啦！<br><br>李八方</p></body></html>