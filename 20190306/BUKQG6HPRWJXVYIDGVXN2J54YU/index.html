<html><header><meta charset="utf-8"><title>金絲雀唔易做 - 鄧達智</title></header><body><h1>金絲雀唔易做 - 鄧達智</h1><p>金絲雀唔易做，拋個身出嚟搵碼頭泊岸你估人人做得到？<br><br>某三百年難得一見美女，為報前恥，摑醒往昔將她看低各色人等，務求不日成為身光頸靚住豪宅出入司機名貴房車金絲雀目標，應客戶要求娛樂高官大客仔；將衣服脫個精光，表演裸廚，在色淫淫目光注視下煮一鍋阿二、小三靚湯，還要親自用湯匙送到嘴邊；用家興之所至摸摸臉榨榨奶，平常事。<br><br>美女未成商界女強人之前，表演全裸花式暢泳，為客戶飯後娛賓。有否進一步埋身下文，只在乎價高者得；難堪否？<br><br>目標再清晰不過：有錢人上人。今時今日，怎會有迫良為娼？只怕目標仍未達標之前，被迫娼為良！<br><br>男女平等，金絲雀點止女人？男雀從來沒少過！<br><br>某雀年過四十，已達色衰力弛，與小鮮肉們從任何一個角度比較都冇得揮，只好出售心思，打感情溫馨牌，讓一些只識搵錢戇9男得回寂寞人生一點感動。這個手段本來很掂，可惜每次唾手可得之際，操之過急，一味當客戶係水魚ATM，出盡九牛二虎之力能搶則搶，能刮則刮。<br><br>世上那有真懵懂？全數裝傻扮懵，各取所需，未至過界得過且過而已。一味只識刮錢色衰雀，雖然從失落一個碼頭到另一個碼頭，聽說手段獨特，仍然長搵長有。不久前泊了個海外碼頭，知者莫不奇怪，此碼頭以孤寒成性，怎會無端接收色衰雀？曾亦長期歡場招搖，什麼雀未見過？<br><br>大家重疊問號還未發完，色衰男又失海外碼頭，他自己的解釋；對方性癖好難接受，不過分手於和平。然而對方的解釋完全另一回事，純粹色衰男一直以來的致命傷：用人家的錢，不計其數，引來不滿，即關水喉。<br><br>金絲雀唔易做，有波有籮不在話下，百般舞藝不容小覷，爬高爬低扮狗扮馬騮；最終目標雖然為錢，仍需處理以手段高，花得來先要以人家荷包為重，讓人家感受你與小鮮肉最大不同，在於不單止色衰力弛，而是付出一般小鮮肉裝作不來的真感情。過得這關，半副身家給你又如何？<br><br>緊記「貪」字切莫明顯，給人家感覺閣下有理想，肯拚搏會得加分；反過來純粹搵老細，一條心做隻金絲雀，你是男人不是女人，總會讓人作嘔生厭。時光流逝，敬請小心，不一會年歲繼續加上去，金絲雀最終下場只餘甩毛甩皮甩骨。</p></body></html>