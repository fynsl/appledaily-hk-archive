<html><header><meta charset="utf-8"><title>冰說聰明：細劉給你的彩蛋 - 青冰</title></header><body><h1>冰說聰明：細劉給你的彩蛋 - 青冰</h1><p>大細劉的公司先後公佈業績，利福國際（1212）及華置（127）盈利皆倒退，反而利福中國（2136）就有增長，佢哋嘅股單睇盈利似乎沒太大作用，細嚼業績內文反而有彩蛋，華置話手持的恒大（3333）股價達吸引水平，暗示可能會沽貨獲利，利福國際去年投資虧損逾5億，但今年股市升返咁多，嚟緊條數又會靚爆，而較少人留意的利福中國，彩蛋仲收得好密添。<br><br>去年卡塔爾投資局悉售23%利福中國，細劉接了一半貨，自4月起開始啟動超積極的回購計劃，動用4.8億元購入1.38億股，股價在短短一個月掃上了86%，其後自己從荷包都拎咗2.6億元增持8,100萬股，當時市場便炒作細劉的終極目標係私有化，青冰最記得細劉在5月的股東會上大呻，話公司的價值長期被低估，會一直回購至充分反映資產價值為止，不過講完呢句後幾天，便是見頂之日，股價創上市新高4.07元，隨後只有反彈冇升幅，今年初仲低見2.51㖭。<br><br>利福中國在內地有3間百貨公司，位於上海、蘇州及大連，主力是上海及蘇州，大連那間自2016年底已停業，彩蛋可能就在這兒。<br><br>在去年3月、8月及今次的業績內，對大連百貨的描述也有大不同，最初話由於該物業係自置，集團在百貨公司停業後，在2017年仍出租予零售商，並考慮改變物業用途，提升物業的回報；在半年業績時話，仍然出租一層予商戶，但物業已出現負現金流，即係話收租都唔夠畀保養囉。好喇今個星期業績，確認所有租約已滿，物業內沒任何租戶，集團正密切可行的商機，改善物業的回報。<br><br>究竟幢物業吉咗，係一年前所講的更改物業用途，還是方便賣出而交吉，令人有無限想像空間，現時PB只有0.4倍，平到震，要體現細劉所講嘅價值，相信會由這物業開始吧。<br><br><br>青冰<br> http://fb.com/chingbing888 <br>本欄逢周四刊出</p></body></html>