<html><header><meta charset="utf-8"><title>中環在線：霍大班講錯大灣區 - 李華華</title></header><body><h1>中環在線：霍大班講錯大灣區 - 李華華</h1><p>近排「大灣區」好似成為一句口頭禪，就算無睇開新聞嘅市民都好難無聽過。有「打工皇帝」之稱嘅長和（001）副董事總經理霍建寧，噚日出席有份投資嘅AlipayHK活動時，都幫口宣傳大灣區，話香港市民遲啲可以用個App喺大灣區消費，但係就口快快講咗做「大港灣」。<br><br>華華推斷，霍大班之所以講錯，可能同佢平時諗嘢有關。霍大班做開大Deal，同親佢開會都係外國公司高層，諗嘢自然用英文。又咁啱大灣區英文係Greater Bay Area，唔小心直譯做「大港灣」都唔出奇。<br><br>講返個活動，佢致辭就「自爆」近排都開始用電話畀錢，仲話試過去買咖啡，「估唔到咖啡一杯都幾貴，要44蚊。」用咗個App就減幾蚊，十分之抵，賣晒口乖。大會仲整咗一個港鐵模擬閘口畀霍大班用電話試「嘟」，一take過就搞掂，夠晒貼地；之後大會帶霍大班去晒模擬場景影相。<br><br>臨近尾聲，有記者問到長和會唔會因內地經濟放緩而減少投資，佢就答「我哋點會縮減，只會越嚟越好」，仲話「咩叫撤資？」<br><br>mailto:LiWaWa@AppleDaily.com</p></body></html>