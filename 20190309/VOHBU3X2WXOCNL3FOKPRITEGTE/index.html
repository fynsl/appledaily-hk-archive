<html><header><meta charset="utf-8"><title>求驗客手記：曼迷慶祝俾司機插胸</title></header><body><h1>求驗客手記：曼迷慶祝俾司機插胸</h1><p>曼聯禮拜三晚喺歐聯16強奇蹟淘汰巴黎聖日耳門（PSG），一位紅魔球迷睇完波之後同埋三個朋友就搭的士返市中心，搭車嗰陣係咁慶祝，結果竟然俾個的士司機用刀插胸。據英國《天空體育》報道，嗰位的士司機因為不滿啲乘客係咁唱歌，於是喺路邊停低架車仲趕晒佢哋落車，之後再拔刀指嚇其中一位女球迷。案中受害人因為想保護女球迷，結果就中咗司機一刀。其他人見到即刻截停路過嘅其他車，再送傷者入院。根據報道，巴黎警方喺當地時間周四下晝拘捕咗個疑犯，但案中凶器就仲未搵得番。<br><br>呢邊廂有唔開心事發生，另一邊廂就有人好開心，講緊嘅就係PSG中場拉比奧特喇。呢位因為唔肯續約而被雪藏嘅23歲中場，喺球隊輸波之後居然仲同朋友去夜店消遣，結果搞到PSG球迷係咁炮轟佢，仲話佢係「叛徒」，睇怕續約一事都冇轉機喇。據《馬卡報》報道，佢嘅下一站好大機會係英超利物浦。</p></body></html>