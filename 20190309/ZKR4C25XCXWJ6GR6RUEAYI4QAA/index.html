<html><header><meta charset="utf-8"><title>去年哈佛男友求婚　四太見證超盈陀豬B三個月明年葡萄牙搞婚禮</title></header><body><h1>去年哈佛男友求婚　四太見證<br>超盈陀豬B三個月<br>明年葡萄牙搞婚禮</h1><p>賭王四房千金何超盈去年11月，帶哈佛男友Thomas Xin去日本出席友人婚禮大方認戀。原來於去年9月，Thomas在四太梁安琪見證下向超盈求婚，超盈現已懷有三個月BB，故近日已見「幸福肥」。超盈昨日親向《蘋果》證實雙喜臨門，不過由於今年是盲年，她已計劃明年夏天才在葡萄牙舉行古堡主題婚禮。</p><p>賭王何鴻燊近日喜事多，三房孻仔何猷啟自爆去年與國產女友GiGi已完婚，而四房大女、現年28歲的何超盈去年11月公開戀情，帶男友Thomas Xin去日本出席友人婚禮。日前盛傳超盈已有BB，皆因有傳媒影到她與四太梁安琪茶敘，明顯出現「幸福肥」，又以大褸遮肚。</p><p>包到實開餐</p><p>本報前日下午2時許，就在中環捕獲超盈與四太開餐，見到超盈身穿大披肩包到實，獨自前往一間法國餐廳攞位。相隔數分鐘後，四太梁安琪就帶住老工人現身。餐廳經理安排調坐位，四太即緊張起來手指指，超盈就起身轉位，看到她身形明顯發脹不少。三人用餐約一個小時就埋單離開，往四季酒店方向離去，四太沿途警覺性相當高，不時周圍張望，最後行到去酒店上車離開。<br><br>據本報收到消息，超盈未婚夫Thomas是哈佛大學名校生，並確實陀B消息，皆因四太近日已向身邊親友透露有喜事，她將榮升做婆婆，估計超盈已有喜3個月，她才將喜訊與友人分享。超盈閨密更踢爆她是「雙喜臨門」，去年9月超盈生日時，超盈好友、嚴玉麟囡囡嚴紀雯「代」Thomas求婚，向她送上求婚鑽戒，超盈當場say yes，四太也在場見證。</p><p>賭王好開心</p><p>《蘋果》昨日致電恭喜超盈，她大方表示：「多謝大家祝福，係開心事。」問到她何時舉行婚禮，她說：「今年係盲年，媽咪提議出年先結婚，我哋已計劃出年去葡萄牙搞destination wedding，我就喜歡夏天，想搞古堡式婚禮。」超盈透露賭王與四太聽到雙喜臨門消息好開心：「之前有講過，爹哋練行路都係想見證我出嫁，媽咪對Thomas印象好好，佢笑我年紀唔細，叫我快啲嫁，同叫我唔好蝦佢。」<br><br>超盈昨日也有在Ig分享Thomas向她的求婚片，短片中見到Thomas秘密在公園內佈置了氣球樹，再拖着超盈到樹下跪地求婚，超盈又晒出對方送的求婚戒指。據知，此片拍於去年10月，當時二人與朋友在美國旅行，鑽戒約重5卡。<br><br>此外，三房超蓮亦向超盈送上祝福，她表示：「非常之戥佢開心，知道個男仔好好，亦都好錫佢，暫時未見過。」Moiselle太子爺陳柏熹與超盈自細相識，他昨於電話表示會做BB大契爺，更會為超盈設計婚紗：「佢真係可以做到一個真正白雪公主，搵到佢白馬王子，佢事業已經好好，愛情都係我哋咁多朋友面前跑出，好感動。」<br>採訪、攝影：徐錦池、孔志豪、羅慧敏</p></body></html>