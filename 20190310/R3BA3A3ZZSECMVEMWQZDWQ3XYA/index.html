<html><header><meta charset="utf-8"><title>【娛樂人物】盧巧音跑出智慧</title></header><body><h1>【娛樂人物】盧巧音跑出智慧</h1><p>娛樂圈曾幾何時興起rave party，藝人愛流連夜場玩樂，但近年聽得最多的是行山、跑步、滑水和滑雪等健康又有益身心的運動，盧巧音（Candy）也是其中一位。跑步半年後，Candy戒了煙，醫好哮喘病，情緒受控，思路清晰。運動可以產生安多酚，也是治療負面情緒的最佳良藥，完全免費，正如Candy所言：「得到嘅用錢都買唔到，點解唔去做。」<br>撰文︰羅婉玲<br>攝影：陳俊強<br><br>盧巧音開始做運動，是受到KOLOR樂隊主音老公蘇浩才（Sammy）的影響，她早前在啟德接受《蘋果》專訪時，分享當中的轉變：「佢隊band做運動先，跑步做gym，見佢哋做，我又開始做，我做運動嘅原因係因為哮喘，跑咗半年後我先戒煙。跑咗步之後，我冇吸過哮喘藥，亦唔使再覆診，咁好都唔做咩！」</p><p>思路清晰</p><p>曾患情緒病的Candy自此身心有了巨大轉變，她坦言：「以前諗嘢會鑽牛角尖，婚前直頭short，要睇精神科醫生，脾氣又唔好，影響工作。𠵱家最大嘅得着係諗嘢正路咗，冇轉牛角尖，思路好清晰，身體又好咗，同埋做運動又唔需要花好多錢，得到嘅用錢都買唔到，點解唔去做。」<br><br>Candy今年除了要應付5月演唱會、錄製新歌，以及樂團The Fiveday的工作外，早前她亦積極備戰練跑，參加今天在日本名古屋舉行的馬拉松賽事。首次參與全馬42公里，跑齡僅有兩年多，之前只參加過5公里和10公里賽，Candy自言心情既興奮又緊張︰「我未試過咁凍跑，但香港呢兩年最凍嗰一日，我都試過去跑，feel吓自己頂唔頂得順。」</p><p>自創訓練</p><p>雖然只有一個月時間做訓練和準備，不過Candy和老公Sammy自創了一套「人體黃金戰衣」的訓練，她說︰「人哋會傍晚或者避太陽先跑，但我同蘇生鍾意喺夏天最猛太陽時去跑。如果只係天氣好去跑，當遇到天氣壞啲、曬啲，又頂唔順，呢個training練咗唔怕夏天、落雨都跑得，當然除咗打風會有危險。」<br>化妝︰Macy Chan<br>髮型︰Tommy Tom of Xenter Salon<br>服裝提供︰New Balance</p></body></html>