<html><header><meta charset="utf-8"><title>隔牆有耳：李慧琼兩會亂噏「中港共同抗擊SARS」 - 李八方</title></header><body><h1>隔牆有耳：李慧琼兩會亂噏<br>「中港共同抗擊SARS」 - 李八方</h1><p>民建聯主席李慧琼身為全國政協委員，少不免都要喺兩會期間「建言」。咁佢有乜「偉論」？八方喺新華社網站見識到嘞。根據新華網嘅全文紀錄，琼子喺會上發言時，除咗形容香港回歸後，市民權利同自由「有增無減」，更大讚人大釋法、多名民主派立法會議員被DQ，以及港府禁止香港民族黨運作係「大快人心」。</p><p>避談源頭廣州教授</p><p>如果覺得呢啲「偉論」已經好精采，其實好戲仲喺後頭。皆因琼子喺呢篇演辭中，連貴到被唔少港人鬧爆嘅東江水都大讚，好愛國咁話：「中華人民共和國成立後，即使國家遭遇困難，也讓東江水引入香港。」至於2003年搞到香港雞毛鴨血嘅沙士病毒，當年明明係由廣州中山大學退休教授帶入香港，點知琼子發言中無提呢點，避談源頭之餘，反而強調「2003年（中港）共同抗擊SARS」，但八方記得當年主要係香港人齊心協力抗疫咋噃，連時任總理溫家寶喺當年7.1前訪港都講過，係香港社會嘅空前團結同齊心協力，先贏得抗擊沙士嘅重大勝利！<br><br>琼子臨尾仲話堅信喺「黨中央的堅強領導和內地同胞的大力支持下」，一定能夠合力推動香港形勢持續穩中向好，莫非真係要講出呢啲「偉論」，先可以討好到阿爺？</p></body></html>