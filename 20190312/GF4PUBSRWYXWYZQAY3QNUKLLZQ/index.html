<html><header><meta charset="utf-8"><title>Can Bank：退潮後邊個無着褲 - 散子</title></header><body><h1>Can Bank：退潮後邊個無着褲 - 散子</h1><p>早幾年唔少人成立初創公司，唔少同科技有關，只要有橋，有平台，間間Start-up個story都可以好sexy，傳媒亦都積極去搵呢類題材，一時間好似間間Start-up都賺緊錢咁款。<br><br>當然呢啲咁sexy嘅story主要係吸引投資者，引伸出唔少投行都有專門嘅部門，幫Start-up做融資，大嘅Start-up分分鐘一輪融資就搵到幾十億甚至上百億資金，可見初創公司估值可以上千億。<br><br>但Start-up同其他初成立嘅公司一樣，面對唔少問題，小嘅可能出於請人嘅問題，引入投資者嘅時候，揀得唔好，投資者可能過份干涉公司業務，條橋再好都有可能因為咁而難以推行，取得融資之後，亦有可能過份擴張，有啲甚至係條橋根本唔Work，事實上，創業嘅陣亡率超過九成。<br><br>近期筆者同投行朋友傾偈，早幾年唔少投資者因為Start-up嘅story夠sexy而衝咗入去，幾年過後，錢就燒得七七八八，而市況唔好Start-up上唔到市，搞到連逃生嘅機會都無。之前嘅投資未回到本，甚至可能血本無歸之下，未來Start-up將會越來越難搵到融資，都係畢菲特講得對：潮退後便知誰沒穿泳褲。<br><br>散子<br> http://fb.com/散子-257101397966975 </p></body></html>