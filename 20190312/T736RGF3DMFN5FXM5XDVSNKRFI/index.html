<html><header><meta charset="utf-8"><title>校長兇過狼 - 陳也</title></header><body><h1>校長兇過狼 - 陳也</h1><p>天水圍東華三院名下一間小學，老師校內跳樓以死控訴校長惡行（惡行唔係拍吓門咁小兒科啊）！羅姓女校長一夜成名，校內老師轉述校長金句，與「黑社會刮友」一樣令人震驚。<br><br>校長確係人才，最啱做官！冇呃人的，單是她那句時常用來「大」下屬的神句就跟林鄭有得鍊！「我好中意做嘢！」老師因病告假，羅校長一句頂埋去：「我呢就唔會俾自己病！」試諗吓，由羅校長做食衞局長那份工，日日鬧市民：「我呢就唔會俾人病！」市民病，唔到佢唔俾，羅校長就向做到吊頸都唔得閒的醫護發炮：「壓力爆煲？你冇能力handle，專登做差件事，博下年唔使做呢啲嘢。」羅校長唔收口，鬧埋醫管局那些薪酬高過特首的高層：「你咁高人工，嘢又做唔到，我隨時可以請其他人代替你。」別以為教育局高高在上，羅校長會口窒，楊局長照抦：「你時間觀念唔好，又冇計劃，呢一行唔適合你！」港鐵與運房局那幾位混蛋遇着羅校長，灰頭土臉被罵到PK，還要寫悔過書，「明天擺喺我枱頭！」羅校長鬧老師紅了，會跳槽去理大做校長嗎？逼死老師，她眼都唔眨一下，對港獨，絕對殺無赦！羅校長是不是屎忽鬼冇人知，兇狠過狼則顯而易見，西環like爆，選硬特首。</p></body></html>