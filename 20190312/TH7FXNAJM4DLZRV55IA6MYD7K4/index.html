<html><header><meta charset="utf-8"><title>對談挖舊事入獄停牌人生之痛白韻琹：我錯了　向謝偉俊道歉</title></header><body><h1>對談挖舊事入獄停牌人生之痛<br>白韻琹：我錯了　向謝偉俊道歉</h1><p>【娛樂人物】才女白韻琹和立法會議員謝偉俊（Paul）相識30年，兩人共同經歷了幾許風雨。白姐姐逃稅坐監、Paul曾被罰停律師牌。相廝相守30年的二人回首前塵往事，一向愛面子的白姐姐，竟公開向Paul耍冧認錯：「我都應該向你道歉嘅，令你有咁多難過嘅日子！」<br>撰文：余燕儀<br>攝影：沈健程<br><br>謝偉俊日前與白韻琹在西半山豪宅接受《蘋果》訪問，白姐姐帶記者參觀，兩公婆互窒。現年60歲的阿Paul只願74歲的白姐姐身體健康。</p><p>記：記者<br>謝：謝偉俊<br>白：白韻琹<br>記：婚姻有冇出現過危機？有冇試過嗌離婚？<br>謝：嗌人離婚就嗌得多，我哋自己好似冇。<br>白：你話幾衰呢，自己唔離叫人離，證明嗰啲都係順口噏。<br>謝：去到𠵱家階段，我哋經歷唔少考驗，未來比較難有因素令到我哋會分開，當然生老病死冇得講，我覺得我哋有足夠成熟同經驗應付挑戰，我覺得心理準備係有嘅，但再大啲嗰時，梗係加枴杖。<br>記：你會做白姐姐嘅枴杖？<br>謝：唔單止枴杖，我抬佢都抬過好多次，成個抱起佢。</p><p>三遇困境</p><p>記：20幾年婚姻，有冇經歷好大風雨？<br>謝：記憶中最困難有三個階段，第一個就係同鄭經翰打官司嗰幾年，一直打到終審；第二個階段就係雖然我有志向想改革法律行業，但其他行家可能睇法唔同，又打成6、7年官司，停咗個牌㖭；第三，你嗰個稅嘅案件，呢樣都係困難階段，𠵱家事後睇番都係難忘經歷，人生多多少少有啲債，無論病痛又好訴訟又好感情又好，都有啲up and down，呢啲已經過咗，相對𠵱家係平穩階段。<br>記：點樣互相扶持？<br>白：我唔使扶持佢，佢好獨立可以自己解決，我有啲儍更更，唔知自己做錯乜嘢講錯乜嘢，都係要搵阿Paul幫我補鑊，所以我要好多謝佢。<br>謝：包括稅嗰次，我係警告咗白姐姐，應該小心處理，但你的確冇聽我講瀨咗嘢。<br>白：相信人喺世界上，個個都有艱難嘅嘢，但對於阿Paul呢，佢個人好深思熟慮同好小心，所以我令到佢好難過，呢樣嘢我認真向佢道歉。</p><p>裸照風波</p><p>謝：哈哈哈，包括我44歲生日影嗰張相，白姐姐話影啦影啦，事後睇番冇乜嘢，亦唔係冇着衫，只係取巧，不過當時將兩樣嘢擺埋一齊，畀自己無謂嘅風險。<br>白：佢一個人承受晒，呢樣嘢我應該向阿Paul道歉嘅，但係當其時佢又肯聽我，我又亂咁噏，所以我都應該向你道歉嘅，令你有咁多難過嘅日子！<br>謝：道乜鬼歉呀，算啦，幾十年。<br>白：好serious向你認錯，我錯了，嘻嘻嘻！</p></body></html>