<html><header><meta charset="utf-8"><title>商界恐中 - 左丁山</title></header><body><h1>商界恐中 - 左丁山</h1><p>律師G來電報喜：「左兄，四月中如果冇出埠，不知可否畀面參加犬兒婚宴？」嘩！咁大喜訊，點會唔參加呀，連忙翻查記事簿及iPhone約會時間表，日期正好係星期六冇馬跑，即使係五時恭候，九時入席，仍然可以坐耐啲等開席，如果係星期一至五或星期日，則恕怪缺席咯！一定係禮到人不到。律師G全心栽培一粒仔成為律師，果然心想事成，但公子自港大畢業後，即進入名氣國際級律師行做上市/融資，由第一日返工開始，未試過晚上八、九點可以放工，點拍拖吖。九年前律師G為小YY做證婚人，已講明好想兒子結婚，但苦無良策，卒之等到佢位公子自願毅然離開律師行，轉工往客戶公司做法律顧問，咁就有時間約會女孩子出街拍拖，依家話結婚㖭，律師G怎不高興！新晉大行律師確係搵到錢，但由二十三歲做到三十三歲，十年間不知天日（周末用來睡覺），好似又唔係好值得噃。還在讀書嘅法律學院叻仔叻女，確係要諗清楚work-life balance，尤其是準女律師㖭。<br><br>本想趁機抽水，問吓《逃犯條例》，但律師G講喜事無謂令佢掃興。點知中午飯局又有律師W出現，仲唔乘機問道咩，問佢點解商界咁驚《逃犯條例》修訂，律師W話：「九成係恐中心理反射，因大家對中國法律，司法都冇信心，內地法庭多數由黨委書記在背後話事。實際一啲，就係內地經濟犯罪範圍好廣泛，因有太多限制，香港商人幾易中招㗎！田北俊講到明，同大陸打官司會贏嘅咩，確係一針見血，例如孟晚舟可以控告加拿大政府違憲，華為可以在德州控告美國政府違憲，相反，康明凱可唔可以在北京控告中國政府違憲？在中國去邊度搵律師代表呀，維權律師分分鐘坐監㗎！」呢點好多人都明，商界中人更多經驗㖭，但佢地幾乎全是建制派，平時收埋心中唔講，但打到埋身之時，點都要出吓聲啦。呢樣嘢，修例後有何轉變？律師W話：「現在外地要引渡藏身香港逃犯，要（一）當事人所犯之事在境外及香港皆違反法例；（二）有表面證供支持當事人已經犯例，法庭可判當事人受遣返（引渡）；（三）之不過，本地法官可考慮及境外某地之懲罰是否過份、嚴苛、或不公義（如死刑），對當事人之涉嫌犯罪有不成比例之判罰，因而不批准引渡；（四）最後還要行政長官答應批准引渡，而有例子知道特首唔批。」商界人士就係害怕內地一聲令下，本港特首就立即批准引渡也。商界反對喎，政府會讓步？律師W話：「商界全是保皇黨，口硬議員到投票時一定棄權！」</p></body></html>