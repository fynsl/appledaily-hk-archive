<html><header><meta charset="utf-8"><title>冰說聰明：萬科海外重新上路 - 青冰</title></header><body><h1>冰說聰明：萬科海外重新上路 - 青冰</h1><p>上月講過遠東環球（830）易名兼獲母公司注資，下周三便是股東會投票的日子，戰友要密切留意未來幾天有冇異動。今次都係講注資股，同遠東環球一樣，都係等阿媽等咗好多年，萬科海外（1036）月初宣佈以11億收購倫敦、三藩市及紐約的物業，為遲來的海外拓展揭開序幕。<br><br>萬科集團於12年買殼，翌年改名為萬科海外，一睇個名就知想將佢變成海外物業平台，2015年以8.04元供股，之後本想大展拳腳，不過發生萬科股權爭奪戰，牽涉華潤、寶能、恒大（3333）及深鐵四大集團，事件擾攘兩年後落幕，天下盡歸深鐵。之前阿媽個阿媽都亂到咁，根本唔知邊個話得事，所以萬科海外發展停滯咗幾年，實屬正常。雖然話停滯，但其實佢都有香港業務的，在荃灣西站的柏傲灣，就是跟新世界發展（017）合作，整個項目套現了100億元，萬科海外佔兩成收益，袋袋平安。<br><br>今次的海外收購，倫敦及三藩市為辦公室及商業項目，紐約的投資就類似放數畀住宅物業發展商，每年收取14%回報，真和味，前兩者收租後者放數，換言之這個收購就係想谷大收入，青冰認為這跟遠東環球的注資相似，目的都係為未來更大的注資鋪路。<br><br>按全年業績顯示，萬科海外手持現金有14億，今次收購都幾乎清袋喇，日後再要有注資，相信定會向市場伸手。上文提及2015年佢哋曾供股，大股東已揸到盡75%，相信再供股增持的誘因唔大，所以較大的機會是批股，但戰友又唔需要擔心，現時每股NAV係9.41元，仲係折讓緊四成，阿媽之前供股，是真金白銀在8.04元科水，所以在現水平批股，既是賤賣國家資產，亦係對自己荷包唔住，睇返個圖，較大的蟹貨區在7至8蚊，𠵱家入場水位仍足啊。<br><br><br>青冰<br> http://fb.com/chingbing888 <br>本欄逢周四刊出</p></body></html>