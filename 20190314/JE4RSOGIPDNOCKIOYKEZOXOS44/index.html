<html><header><meta charset="utf-8"><title>隔牆有耳：朗誦式發言震驚彼岸台灣「女孩」恐失戶籍 - 李八方</title></header><body><h1>隔牆有耳：朗誦式發言震驚彼岸<br>台灣「女孩」恐失戶籍 - 李八方</h1><p>八方噚日報道過，喺台灣出生、擁有台灣戶籍、自稱係台籍港區（政協）委員嘅前中央政策組高級研究主任、劉兆佳嘅愛將凌友詩，以作狀到爆嘅朗誦方式發言，獲台上台下政協委員多次拍掌支持，左派全力吹捧，網民當笑話笑足成日！不過對台灣嚟講，呢個唔係笑話咁簡單！自稱「平凡台灣女孩」嘅凌友詩打住台籍身份，咁高調喺中共政協會議發言叫統一台灣，你估台灣政府會坐視不理？</p><p>內政部長︰等陸委會認定後處理</p><p>台灣立法院內政委員會噚日原本審議《災害防救法》部份條文修正草案，由內政部長徐國勇出席會議，會議期間民進黨籍高雄市立委劉世芳鬧凌友詩，話凌友詩爸爸係國軍退休海軍副艦長，凌友詩話乜嘢中華人民共和國政府係中國的唯一合法政府、係中國政權的正統，完全對唔住中華民國前總統蔣介石，又問徐國勇凌友詩話願鞠躬盡瘁期待中共統一兩岸言論，有冇違反台灣法律。<br><br>徐國勇答凌友詩言論實在不應該，至於會唔會以法律處理，徐國勇話應該朝向取消戶籍方向處理，但因為權責係陸委會，所以等陸委會認定之後，先輪到內政部處理，又話如果取消凌友詩戶籍，佢就連台灣居民醫健保險都會冇埋，到時凌友詩唔再算台籍，唔知仲有冇政協做呢？<br><br>李八方</p></body></html>