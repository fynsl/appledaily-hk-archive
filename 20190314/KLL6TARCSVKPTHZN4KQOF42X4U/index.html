<html><header><meta charset="utf-8"><title>魚樂無窮：尋找升幅王翻版 - 唐牛</title></header><body><h1>魚樂無窮：尋找升幅王翻版 - 唐牛</h1><p>昨日升幅榜首位為嘉瑞（822），埋單勁升六成，支陽燭仲宏偉過IFC。點解升得咁凌厲？事緣集團中午發盈喜，預計全年盈利增長2.3至2.6倍，呢隻低調工業股，2017年全年賺3,400萬元，意味2018年盈利介乎1.12至1.22億元，以2018年中期盈利1,808萬元計，即下半年最多勁賺1億元！周二市值僅5.7億元，無怪乎資金搶到癲，相信在業績公佈前，炒作活動會無限loop。<br><br>Lego分銷商凱知樂（2122），其實亦有異曲同工之妙︰集團早前發盈警，指由於開支增加，以及購股權因素影響，全年盈利可能大減，但原來中期虧損達6,422萬元，即就算全年盈利跌至僅1蚊，下半年賺嘅錢以足夠補償上半年所輸嘅，說穿了又係假盈警真盈喜！<br><br>凱知樂2017年11月上市，招股價1.55元，現價0.46元，深潛超過七成，跌得多估值自然平，最新每股NAV達1.03元，市賬率0.45倍，當中有兩毫子係現金，含金量極高。明星品牌半新股昨日齊齊落鑊，包括毛記葵涌（1716）、天仁茗茶特許經營商賓仕國際（1705）、高檔傢俬商歐化（1711）等，身為Lego分銷商嘅凱知樂，炒番轉都好正常吖！<br><br><br>唐牛<br> http://fb.com/tongcow88 <br>本欄逢周二、四刊出</p></body></html>