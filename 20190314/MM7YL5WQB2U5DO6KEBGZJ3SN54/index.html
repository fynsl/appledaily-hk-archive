<html><header><meta charset="utf-8"><title>隔牆有耳：3.22訪港　韓國瑜晤娥特王志民 - 李八方</title></header><body><h1>隔牆有耳：3.22訪港　韓國瑜晤娥特王志民 - 李八方</h1><p>台灣高雄市長韓國瑜前排開晒口話要嚟香港，雖然賽馬會請咗佢食檸檬，不過唔緊要，據報娥特會喺今個月22日親自見佢，唔單止娥特，連中聯辦主任王志民都會見佢﹗咁就真係巴閉咯，國民黨嘅韓國瑜同共產黨嘅王志民，居然喺一國兩制下的香港碰頭，真係別具政治含義。</p><p>有指港府用最高規格接待</p><p>據台灣報道，韓國瑜會喺本月22至28號出訪，其間訪問香港、澳門、廈門等，22號第一站就先嚟香港，到時林鄭會喺禮賓府接見韓國瑜等人，報道形容呢次港府係用上最高規格接待，但又唔算係特別待遇，因為以前馬英九、郝龍斌做台北市長時，香港特首都係用同一規格。<br><br>而中央社嘅報道就仲犀利，話從高雄市府嘅公佈，韓國瑜22號啟程去香港，23號去澳門，喺香港行程中有兩個活動係唔開放採訪嘅，包括晚餐同埋市政建設參訪同拜會和信集團，中央社仲話唔排除中聯辦主任王志民都會見韓國瑜，佢哋亦問過高雄市府新聞局長王淺秋，王淺秋就以短訊回覆表示呢次行程「由中聯辦安排，我們是受邀方，尊重」。真係言簡意賅嘅回應，若果真係成事，呢次仲唔係相當微妙嘅中港台一家親？</p></body></html>