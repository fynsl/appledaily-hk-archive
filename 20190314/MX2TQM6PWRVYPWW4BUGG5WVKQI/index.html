<html><header><meta charset="utf-8"><title>財經人物：佳寧娜太子爺非洲創業「子女唔應我」 幸妻蔡加敏力撐</title></header><body><h1>財經人物：佳寧娜太子爺非洲創業<br>「子女唔應我」 幸妻蔡加敏力撐</h1><p>四年前，佳寧娜（126）太子爺馬鴻銘上有家業，身邊又有妻子「玩具大王」蔡志明長女蔡加敏，仍漂泊到非洲的角落，揸住一支鐵鏟去開拓創業夢想，「好想自己有一番事業，我想要嗰種成功感！」他決定在津巴布韋起壇，那陣子每個月近乎有三個星期都留在當地打拼，弄得自己在家中出現「身份危機」，「返到屋企，連狗都吠我，仔女都唔應我。」為事業頻撲，親情成為代價，但他背後女人未有怨言，因為她也選擇發展自己的事業。<br>記者：余秉峰</p><p>在津巴布韋的礦場業務，在馬鴻銘眼中猶如親生仔，他不止找專業人士幫手搭建及管理公司，自己有時也捋高衫袖，手執鐵鏟落場實測，「走入山洞裏邊採咗礦石出來選礦、冶煉，雖然未係純金，大約89%至93%純度，但放喺手掌度好重！」說起自己親手開採「第一塊金」的經歷，馬鴻銘便顯得興奮。<br><br>但馬鴻銘坦承這盤生意難題多多，當初眼見津巴布韋曾受英國殖民，不少人可以英文溝通，在朋友的提議下買入當地一個礦場，但後來發覺這行業投資周期很長，「淨係勘探都要好多時間」，而資源深藏於地底，不堅持發掘，便無法得知藏金量。四年過去，廠房維持每日最多處理700噸礦石的產能。</p><p>賠上子女心中存在感</p><p>另一邊廂，香港與津巴布韋相距甚遠，飛機航程動輒需時一至兩天，若全部工序都由員工自理，他有所擔心，「靠人又做得幾多？誠信有幾多？」他早年頻頻離港監督業務，賠上了在四個年幼子女心中的存在感，「佢哋嗰陣得幾歲，有個1、2歲，啱啱開始要認人，佢哋唔應，我明明喺屋企，個女都（向媽媽）話我又走咗。」<br><br>妻子蔡加敏也是出自生意世家，長年在父親旭日集團打骰兼設計玩具，婚後仍擔任旭日副主席替父親分擔工作，母親蔡李惠莉的國際幼稚園生意又越做越大，加開兩間分校，目前學生人數規模已擴至約1,500人，結果蔡加敏又要協助打點，在安基司幼稚園暨國際幼兒園任行政總監兼校董。</p><p>蔡加敏一周工作五天半</p><p>蔡加敏和馬鴻銘有三子一女，不時帶他們玩興趣班，如芭蕾舞、Hip Hop和田徑等，故蔡加敏亦夥拍媽媽開設啟道教育，既能替子女設計興趣班，又能做街外人生意。<br><br>根據教育局資料顯示，安基司向報讀半日班的學生每年收取逾5萬元學費，全日制課程則收約8萬元；至於啟道教育，蔡加敏指每堂興趣班的收費一般在250至350元之間，「安基司同啟道嘅年營業額，（夾埋）就當然八位數㗎喇。」<br><br>她每星期行程緊湊，一般星期一、三、五處理玩具生意，有時要回內地廠房，星期二、四主力教育業務，周六再撥出半天辦工，星期日盡可能陪仔女。身在商場，馬、蔡兩人就如楊過和小龍女，各自修行。<br><br>蔡加敏指一向不會追問丈夫生意細節，「除非真係有問題，喺屋企都少講生意，講仔女嘢多啲，唔想帶啲煩惱返屋企，希望喺屋企嗰陣時大家都開心。」</p><p>藉家庭旅遊拉近距離</p><p>蔡加敏更着意的，是拉近丈夫和孩子們的距離，每年找機會安排3至4次家庭旅遊，有次她留意到丈夫在礦場廠房的工序需要意見參考，便全家人到津巴布韋體驗當地生活。她順道參觀廠房，玩具廠的經驗令她意識到可加置金屬探測，「始終係金，貴重物件，要加強保安，查身要查多啲地方。」<br><br>蔡加敏穿針引線串連起家中的上上下下，卻不敢居功，「其實個廠係好完善，我只係畀小意見。」</p></body></html>