<html><header><meta charset="utf-8"><title>中環在線：施銘倫「處男登場」派定心丸 - 李華華</title></header><body><h1>中環在線：施銘倫「處男登場」派定心丸 - 李華華</h1><p>太古系舊年打破由「紅褲子」擔任主席嘅傳統，首次由大股東施懷雅家族委任成員坐正。新主席施銘倫（Merlin Swire）舊年中期業績因為屋企有事而要臨時甩底，到噚日全年業績會，終於首次響正式場合同大家見面喇。<br><br>處男業績會上半場brief返公司過去一年發生咩事，濃濃嘅英式英文，讀稿流暢無失場；下半場記者問答環節，繼續揮灑自如，被問到公司嘅三年計劃，都仲有心情幽記者一默，「查實我哋有成十年大計，不過就唔話你知喇。」<br><br>至於大家最關注因乜解究施懷雅家族要一改慣例，任命返自己人做主席，牛津大學畢業嘅Merlin就淡定回應話，家族希望同香港建立更緊密嘅聯繫，再讚一讚香港機會處處，對呢個城市充滿信心，自己喺一個合適時機接任。再畀人追問嘅時候，佢就大派定心丸，話喺香港發展都就嚟150年，管治風格貫徹始終，嚟到佢手都唔會偏離過往的發展策略咁話。華華祝佢一切順利。 <br><br>李華華<br>mailto:LiWaWa@AppleDaily.com</p></body></html>