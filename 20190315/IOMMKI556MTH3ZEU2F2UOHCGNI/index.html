<html><header><meta charset="utf-8"><title>隔牆有耳：57歲「台灣女孩」唔認有綠卡 - 李八方</title></header><body><h1>隔牆有耳：57歲「台灣女孩」唔認有綠卡 - 李八方</h1><p>自稱係台籍港區（政協）委員嘅前中央政策組高級研究主任凌友詩真係日日有新聞，繼日前台灣政府話會研究取消佢台灣嘅戶籍，噚日又有台灣媒體爆料話佢有美國綠卡，又有內地網民明讚實踩佢，仲有分析話中共搵佢發言，原本想唱好習近平對台政策，點知出嚟變反效果，都唔知係咪想跣習。</p><p>話淨係去過美國兩次</p><p>台灣有網媒爆料話凌友詩呢個「台灣女孩」，表面就對中共效忠撐習兩岸統一，但實際上佢手握張美國綠卡，根本係半個美國人，有台灣網民即刻群起拎嚟玩，有人話「原來是有綠卡，要送台灣人去死」、又有人揶揄：「又是個美國人在叫大家當中國人。」台灣網民唔放過佢，大陸網民一樣對佢唔客氣，有人話佢成57歲，竟然仲係「台灣女孩」！有人唔知真心定假意讚佢「朗誦技巧出眾！」仲有人話佢表情同聲線似足北韓電視台嘅大媽主播！<br><br>《蘋果》搵到凌友詩回應網上話佢有美國綠卡的傳言，佢話完全係亂講，佢冇美國居留權、冇世界上其他國家居留權，只有香港永久居民身份同台灣戶籍，而佢只去過美國旅遊兩次，每次都大概只有一個星期，又話睇佢本科同兩個碩士喺中文大學，然後喺香港結婚生仔、博士又喺香港大學讀，根本冇喺美國居留過。佢接受台灣中央社訪問，仲話就算取消佢台灣戶籍對佢都冇影響。</p></body></html>