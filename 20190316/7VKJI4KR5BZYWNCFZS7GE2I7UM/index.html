<html><header><meta charset="utf-8"><title>【娛樂人物】歷低潮出走北京療傷側田命硬未輸</title></header><body><h1>【娛樂人物】歷低潮出走北京療傷<br>側田命硬未輸</h1><p>人有高低起跌、順境逆境，相信深有體會者，側田絕對是其中之一。事關42歲的側田，29歲推出首張專輯即大賣，入行八個月便踏上紅館舞台，成為當年出道最短在紅館開騷的歌手。不過「人紅是非多」，低潮時曾經歷出賣和背叛的他，避走三年後返港重新出發，正如其歌曲名字《命硬》的側田，今年6月再踏紅館開騷，他說：「香港始終係屋企！」<br><br>採訪：曹家誠<br>攝影：陳俊強</p><p>入行13年的側田，日前在土瓜灣接受《蘋果》專訪，回想當年點滴時嘆謂：「公司成日話我『醒啲啦！我哋擺咁多心機畀你，你一嘢搞禍晒！』但我都唔想，你哋係簽我唱歌，唔係簽做藝人，佢哋覺得我要日日見報做訪問，但當時冇人教過我點樣去做，做完返屋企我不斷諗有冇講錯嘢，會唔會又畀公司鬧，坦白講到𠵱家都怕做訪問。」</p><p>離開與回流</p><p>遇上逆境，卻找不到解決方法，2011年側田選擇離開，他說：「喺香港最差嘅時候，每日好似行屍走肉咁，終於決定同當時嘅女友搬去北京住，因為覺得喺香港做得好冇意思，都唔知為乜，我好唔開心，需要離開唞吓氣。」<br><br>留在北京三年，側田認為那是一個復原期：「我覺得好舒服，出街好似再唔會有人望我，喺當地三年其實都夠，加上當時女朋友喺嗰度，好開心有個伴。」然而，側田和女友分手後再回到香港，雖然這個地方令他有過不快，但側田認為香港就是他的家，跟在美國和北京，感覺就是不一樣，總是融入不到那些地方。</p><p>今年6月，側田在紅館舉行第8次個人演唱會，演唱會名為「My Beautiful Curse」，意思是漂亮的詛咒，他說：「每個人天生都有一種gift and curse，例如我有能力喺台上帶畀大家歡樂，同樣亦令我過得唔愉快。不過，都有矛盾嘅時候，因為投入表演我需要好emotional，但落到台呢種性格有時會令人好討厭。」</p><p>出賣與得着</p><p>側田13歲便到美國讀書兼打工，回流香港做音樂，爆紅令他和囂張、寸嘴、媾女王成為等號，側田說：「我當時其實乜都唔識，通常人哋入行要捱四、五年先至慢慢出嚟，但當時一嚟就咁，從來冇人教我要點handle，我唔識點樣面對傳媒，佢哋問乜我咪直接講，就係咁得罪人，事實係發生咗，冇得返轉頭亦冇得唔接受。」 <br><br>然而，側田認為經歷低潮也不是沒有得着，至少能看清人生百態。他說：「事業滑落連身邊人態度都有改變，有人會兜口兜面講啲好難聽嘅說話，試過喺隔籬枱都當我冇到繼續講，又或者直接拎住個電話行埋嚟影你相，當然仲包含好多出賣同背叛。」<br>場地提供：Joyland 聚友坊<br>化妝：Yen Lai</p></body></html>