<html><header><meta charset="utf-8"><title>入讀名校 - 左丁山</title></header><body><h1>入讀名校 - 左丁山</h1><p>資深立法會議員、行政會議成員、前港英/特區政府高官葉劉淑儀橫睇掂睇都唔似長者，講說話好龍精虎猛箒，況且佢出身拔尖名校──聖士提反女校、香港大學英文系，係典型香港精英，還有呀，佢唔做保安局長之後，去咗史丹福大學讀書，常以此為傲，回港後曾有一段時間言必史丹福，以史丹福及矽谷經驗為根據，大講特講創新科技、工業政策，有問鼎特區行政長官寶座之意。如此人物，在小小香港，算是一流嘅嘞，點知老虎會瞌眼瞓，或者人老思想變僵啩，前幾日，立法會星期三例會之期，佢突然語出驚人，指香港電台唔需要播新聞，播古典音樂就得，令已經傾向建制派陣營嘅廣播處處長梁家榮為之面青，不能不為新聞部下屬辯護；梁處長係記者、新聞編輯出身，點可以背叛自己階級呀，但葉劉點解突然發難砌港台新聞部呢？唔通係被「授意」，誓要篤死香港電台？<br><br>其實香港電台新聞報導一向做得好小心，好公正，絕不譁眾取寵，非常專業，建制派與葉劉可能受過一啲港台節目（如頭條新聞、城市論壇、千禧年代等）嘅批評，或嬉笑怒罵，心有不甘，器量不夠，於是責怪港台新聞部。以葉劉讀咁多書，佢應該起碼分得清楚新聞報導與意見節目，係非常不同嘅嘛！<br><br>一個人讀飽書，但意志言論受他人影響嘅話，讀名校可謂嘥gas，浪費時間金錢。之不過，讀名校乃人人夢想，所以如何進入名校嘅「天書」，必定有市場，好似歌星陳美齡出書講如何送孩子入史丹福，居然被傳會做特區教育局長㖭。3月11日晚在新亞雲起軒見過一班耶魯學生及校友之後，當然知道常春藤學生個款係點樣！次日，與天地圖書助理總編輯林苑鶯在皇朝會咖啡室吃午飯，多謝佢幫手代購本「余英時回憶錄」，林師妹又送贈一本新書叫做「怎樣把孩子送去常春藤」，作者葉成輝大有來頭，男拔萃、柏克萊電機工程碩士、IBM副總裁、EMC駐北京全球副總裁，兒女入讀康奈爾及哥倫比亞，咁嘅背景，當然有資格寫書教人如何申請入讀常春藤大學！此書內容教家長如何為孩子選外國中學，考SAT、AD，寫個人文書或推薦信等等，招招實用，百分百現實，是一本名副其實的How To雞精書，讀後可免走冤枉路以及不會浪費金錢與費神！本文寫好之後網站報導美國司法部拘捕「靚太唔易做」嘅紅星，荷李活紅人Felicity Huffman，Lori Loughlin等等共40餘人，其中 33名係家長，皆涉嫌行賄，出術，造假，用一切手段讓子女入耶魯，史丹福，喬治城等名校，哎吔，買葉成輝本大作讀吓算嘞！</p></body></html>