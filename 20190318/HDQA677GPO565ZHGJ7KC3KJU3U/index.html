<html><header><meta charset="utf-8"><title>中環在線：羅寶文開親子餐廳 - 李華華</title></header><body><h1>中環在線：羅寶文開親子餐廳 - 李華華</h1><p>話說呢幾年親子餐廳喺香港地大行其道，夾夾埋埋有幾十間。無他嘅，試問邊個家長唔想有地方畀小朋友放電，等自己有餐安樂茶飯食呀。上星期五馬鞍山有個商場就開咗間新嘅親子餐廳，名叫Whizbo Kids Cafe，仲大手筆咁請咗陳豪做開幕嘉賓。華華八到呢間餐廳原來鷹君家族第三代羅寶文（Poman，圖）有份投資。<br><br>Poman俾台灣傳媒稱呼做「富豪版侯佩岑」，一直以嚟主職係屋企酒店生意嘅副主席，但咁多年仲掂過好多瓣數，例如出書做作者、搞健康食品、投資動畫，親子餐廳就係佢最新搞作。<br><br>數埋Poman平時仲要照顧佢屋企一大班狗仔同陪屋企人做善事，到底邊得嚟咁多時間呢？唔通19歲就大學一級榮譽畢業嘅資優生，連時間管理都有獨門秘訣？<br><br>李華華<br>mailto:LiWaWa@AppleDaily.com</p></body></html>