<html><header><meta charset="utf-8"><title>【娛樂人物】陳嘉容朝三暮四80歲</title></header><body><h1>【娛樂人物】<br>陳嘉容朝三暮四80歲</h1><p>有人覺得凡事都有「保鮮期」，當模特兒這行更甚。貪新鮮、朝三暮四是客人的必然要求。陳嘉容入行逾二十年，她覺得模特兒的優勢是增廣見聞，懂得辨別好壞，更揚言以外國為例，模特兒可以做到80歲，她說：「只要我keep到，又有客搵我就冇問題啦。」<br><br>撰文：盧妹<br>攝影：陳俊強<br>化妝：Kaman Leung<br>髮型：Derrick Ng of The Muse Hair<br>場地提供：Parfumerie Tresor</p><p>陳嘉容早前創立lifestyle公司，對於轉型的說法，她說：「我好享受做model，好鍾意睇到唔同嘅嘢，人要不停學習，我唔會畀自己停，所以唔係刻意去轉型，對我嚟講係想有新挑戰。」她以「老行尊」的身份為業界平反：「做model有個優勢就係見好多好嘢，我哋識揀、識分析乜係好同靚。」更指外國有八十多歲的模特兒，她自言只要自己keep到，絕對會做下去。<br></p><p>努力學習
</p><p>做生意需要知識與眼光，陳嘉容表示多得做模特兒養成美的觸覺：「我有聽過，做model淨係生得靚、着得靚就得，唔使有腦，識個人嫁得好就得。的確有啲人結婚生仔就好開心，但我唔係，我係好努力去學習，想要踏出第一步。」<br><br>陳嘉容去年花了一年時間建立網站，推出自家品牌，她說：「成件事投資咗近七位數，正式launch咗三個月左右，暫時已經回本，以新品牌嚟講算係唔錯。」在香港做生意，租金是最大成本，所以她選擇網店減低支出：「我唔想花資金喺租金，online係趨勢，因為網上買嘢真係超方便，我成日都finger shopping。」<br></p><p>增添白髮
</p><p>創業期間除了有市場推廣同事，陳嘉容亦以口耳相傳方式宣傳，而最困難是要跟廠商討價還價，她說：「為咗收靚啲嘅價錢，品質上會有少少犧牲，可能個款唔可以咁花巧，又或者唔用最高嘅針數，不過香港人同中國廠商始終有文化差異，開頭真係有溝通問題。做生意要諗多好多嘢，又要成日開會，白頭髮都多咗，要去染吓髮先。」</p></body></html>