<html><header><meta charset="utf-8"><title>大棋局：貿易戰不能說的秘密 - Mr. Tregunter</title></header><body><h1>大棋局：貿易戰不能說的秘密 - Mr. Tregunter</h1><p>俄文"большевик"，中譯布爾什維克，意謂「多數派」。馬克思曾經寫信畀老友恩格斯，話無產階級政黨必定要保持黨紀律，否則一事無成。列寧認同馬克思睇法，搞革命，就係要由一班少數職業革命家主導。後來列寧的布爾什維克派勝出，主張無產階級「自由、自發幫手就OK」的孟什維克（少數派）失敗，十月革命後，共產主義國家都行民主集中制。<br><br>民主集中制特色，就係頂層決定後叫你點就要點，唔好咁多嘢講。這個特色不止貫透政治，而且貫透經濟，關鍵在需要國營企業霸住地頭。部份行業如果行市場經濟，擺明蝕到阿媽都唔認得，但只要有政治上需要，可以指令其他賺錢的國企幫補。民主集中制加國企就係現代封建制，一方巨企也就係一方諸侯，封企食祿，你就要聽話。<br><br>民主集中制加國企，然後行計劃經濟已證明失敗，蘇聯及早期中國將自己玩謝。於是中國想改行市場經濟，又唔想放棄權力，就各行一半。權力高度集中，而又行一半市場經濟的模式，比較好聽的叫法係國家資本主義，倒是畀中國殺出一條血路。在國家資本主義挑戰下，市場經濟的企業規模唔夠大便難以抗衡。台灣人話台灣手機無法同中國手機鬥，因中國手機品牌有狼性，毛利率可以壓到極低，甚至蝕住做，台灣品牌做唔住。</p><p>國家資本主義佔優勢</p><p>美國，甚至西方先進國家當下面對的國際貿易問題，係中國國家資本主義發展已日漸成熟，有系統，開始在國際上展現一爭朝夕之態勢；西方先進國家，卻處於市場經濟玩到爆煲尚未完全復原階段，甚至無法復原。市場經濟背後的自由，來自民主制度，你可以自主決定；國家資本主義背後的狼性，來自集權，你要尊重市場，但更要聽上面支笛。如果只係一場普通競爭，大家各自搵食，無所謂高下。但如果唔係普通競爭，其實係要取而代之，集權，將略勝一籌，就像布爾什維克同孟什維克之爭。原因在兩套嘢剛好處於不同時間軌道上，前者處於周期轉弱階段，後者處於周期成熟階段，係時勢。<br><br>馬克思死後，恩格斯在其墓前講過一段話：「馬克思首先是一個革命家。他畢生的真正使命，就是參加推翻資本主義社會及其所建立的國家設施的事業，參加現代無產階級的解放事業……」大丈夫當如是也同彼可取而代也，兩種態度的最終目的，其實不同。<br><br>Mr. Tregunter<br>本欄逢周二刊出</p></body></html>