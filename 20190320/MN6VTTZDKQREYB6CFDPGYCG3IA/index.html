<html><header><meta charset="utf-8"><title>中環在線：碧桂園服務：投資者要堅定愛下去 - 李華華</title></header><body><h1>中環在線：碧桂園服務：投資者要堅定愛下去 - 李華華</h1><p>舊年跑到target條數嘅碧桂園服務（6098），公司股價喺公佈業績後竟然見光死，收市跌7%。公司執董兼總經理李長江響記者會度話自己都唔知點解，希望透過傳媒向投資者示愛，「告訴喜歡公司的投資者要堅定愛下去，否則後悔的時候，股價不可能回到今天的那個價格！」仲比喻過早離場嘅投資者，就好似無眼光嘅人太早離婚，到第時想復合都無機會。<br><br>華人普遍含蓄內斂，大庭廣眾嘅愛，太過動魄驚心，李總真係屬於少數有勇氣大聲說愛你嘅人，業績會上「愛」嘅比喻仲唔止一個。講到公司第時收購合併方針，李總話公司買嘢好揀擇，「絕不是見人就愛，只追求門當戶對」，要對方公司風格、水平都match自己先買得落手。<br><br>咁一下子咁多投資者同公司斬斷情絲，李總話呢件事都提醒咗管理層，係咪同投資者溝通交流唔夠。講嘢軟硬兼施，仲有反思，睇嚟李總響愛情嘅造詣都真係有返咁上下。<br><br>李華華<br>mailto:LiWaWa@AppleDaily.com</p></body></html>