<html><header><meta charset="utf-8"><title>【娛樂人物】千嬅湊仔有缺失</title></header><body><h1>【娛樂人物】千嬅湊仔有缺失</h1><p>45歲楊千嬅和39歲老公丁子高結婚9年，去年組成工作夥伴，今年歌影視三線發展，工作忙，與6歲兒子丁進諾（Torres）見面時間更少，兒子就曾比較同學有媽媽整便當，自己沒有。由藝人、人妻到做人母，千嬅刻下朝早7時起來與兒子吃早餐，晚飯也盡可能一家人吃，讓兒子有家庭觀念。<br><br>採訪：卓寶花<br>攝影：林賓尼</p><p>今年歌影視都會見到楊千嬅蹤影，今個月底開始實踐巡演夢想，也是自組公司後最大項目，做好體能訓練之餘，將廣東歌音樂文化推廣出去，巡迴要花上很長時間，未能每日陪伴兒子，千嬅平日會爭取時間親子，她日前在灣仔受訪時說：「Torres返學有固定時間，冇早兩年咁黐身，以前佢會唔開心，𠵱家會講說話，寫字條喺門口。」</p><p>阿仔想食住家飯</p><p>千嬅續說：「生完仔我成個人生變咗，由日夜顛倒到𠵱家7點幾起身，因為個仔會拍門入嚟，覺得每日可以穩定食個早餐或晚飯，已經可以溝通好多，盡量早晚想見到阿仔，等佢有家庭觀念。」<br><br>Torres漸長，明白媽媽要工作，但也會像一般小孩一樣想法，千嬅說：「佢會覺得點解每個媽媽都會喺屋企整個飯盒畀小朋友，點解你永遠都冇為我做一個菜，我有整過壽司，但佢想要煮飯嗰種，有日我親自下廚煮鮮茄蛋牛肉飯，佢第一口擺落口時個樣好怪，我話做乜，好唔好食？佢冇乜表情，食食吓話媽咪我飽，食唔落，後來從姐姐口中得知，佢話點解好似甜品味道，因為牛肉要落糖，我多手懶健康落冰糖，成嚿石頭咁放落去番茄度，好似番茄糖水咁，梗係怪啦。」不過遭受打擊，千嬅仍樂意為兒子下廚。<br><br>千嬅去年與老公成為工作夥伴，之前夫妻檔上陣拍攝理財廣告吸金。理財方面千嬅自認不是精明投資者，好心急，欠缺老公丁子高一份頭腦冷靜和觀察性，更不能是家中財政大神，「好大鑊，叫我計數冇樣啱數，概念唔好，一直以來媽咪幫我管理，有家庭後要自己負責，唔太複雜，小朋友起居飲食就OK。」千嬅希望兒子有正確價值觀念，去年幫兒子Torres開戶儲利是錢。</p><p>老公教識要妥協</p><p>夫唱婦隨搵錢有利有弊，溝通可以更直接，但意見分歧少不免，千嬅說：「說到底覺得易解決因為佢係我親人，我先生做開公關巿場，佢會從客戶角度解釋我聽，以前我冇聽過，又唔想知，佢會同我講你有要求唔緊要，但要配合到個客，有時有啲嘢係要妥協，妥協唔係你核突同低水平，而係巿場角度人哋冇賺嘅原素，點解要贊助你呢，以前啲經理人唔會講呢啲，全部內容被革走。」如今千嬅會聽從老公意見，變得協調，並激讚說：「呢方面我先生增進我好多知識，尤其工作耐性，會諗人多啲，藝人通常自我中心好高，諗自己先。」<br>化妝： Kineks Ho of LingChan Makeup<br>髮型： Vic Kwan of ii Alchemy Hair &amp; Nail</p></body></html>