<html><header><meta charset="utf-8"><title>隔牆有耳：見完記者　衫都唔換OK Ma飛上海打Golf - 李八方</title></header><body><h1>隔牆有耳：見完記者　衫都唔換<br>OK Ma飛上海打Golf - 李八方</h1><p>你有你忙碌，我有我享受？港鐵主席馬時亨噚日喺在中環站公開承諾會就列車相撞意外「查到水落石出」，但轉過頭俾市民見到，佢已急急腳趕住坐飛機去上海，而且懷疑佢唔係去公幹，而係去打高爾夫球。有市民向八方爆料，話馬時亨見完記者，連衫都唔換，就趕去機場搭上午10點起飛嘅港龍客機前往上海虹橋機場，港人黃先生話馬時亨唔似為公務，似係去打高爾夫球，黃先生同部份乘客都質疑，港鐵上下正全力為列車相撞意外善後及作深入調查，馬主席仲有時間去上海打波，好似有少少不負責任。 </p><p>市民︰冇心做不如退位</p><p>八方將馬時亨噚日喺中環站講話照片，同黃先生拍下嘅相比對，發現兩幅相相中人外貌同衣着都一樣，黃先生話佢同其他乘客，都清楚睇見馬主席喺行李輸送帶上，拿走一個高爾夫球袋，所以佢信馬主席去上海唔係公幹，而係打高爾夫球散心，可惜因為內地禁區嚴禁拍照，所以影唔到馬主席拎高爾夫球袋，黃先生之後喺禁區外再等馬主席，想影佢拎高爾夫球袋嘅相，點知馬主席行出禁區時，手推車上只有普通行李，高球袋已離奇地不知所終，黃先生估計可能有其他人已代佢拎走咗。 <br><br>黃先生覺得馬主席呢個時候去打高爾夫球不太妥當，因為處理港鐵意外遠比其他嘢重要，又話馬主席如果冇心做，不如退位讓賢，唔好霸住個地盤唔做嘢。港鐵發言人唔回應馬主席係咪休假、係咪去上海，只係話馬時亨係港鐵非執行主席，佢私人問題包括是否休假往上海，港鐵不便代為回應。<br><br>李八方</p></body></html>