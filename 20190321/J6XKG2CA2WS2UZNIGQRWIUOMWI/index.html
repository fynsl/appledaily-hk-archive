<html><header><meta charset="utf-8"><title>中環在線：恒生水哥5月返新工 - 李華華</title></header><body><h1>中環在線：恒生水哥5月返新工 - 李華華</h1><p>恒生銀行（011）有人事變動，元老級嘅公關大員「水哥」張樹槐（Walter）話，今年5月中起將會轉做part time，任「行政總裁高級顧問」，繼續服務「一姐」行政總裁鄭慧敏（Louisa）。<br><br>水哥25年前應邀到恒生創辦傳訊及可持續發展部，任職兩個部門嘅總監至今，自1994年以嚟，服務過多位「大班」，包括已故董事長利國偉博士，以及恒生六位行政總裁，包括歐肇基、鄭海泉、柯清輝、梁高美懿、李慧敏，以及自2017年起上任嘅Louisa。<br><br>不過，作為一個馬拉松發燒友，又點會輕易言休呢？水哥同華華講，未來會喺事業上有新發展，亦會繼續跑馬拉松，4月份將會到武漢跑人生第80個全馬。<br><br>華華先喺度祝水哥在人生下半場繼續大放異彩，亦希望佢嘅接班人繼續推新猷，延續水哥「求創新」嘅精神。<br><br>李華華<br>mailto:LiWaWa@AppleDaily.com</p></body></html>