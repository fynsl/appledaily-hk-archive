<html><header><meta charset="utf-8"><title>孫威軍：內地點擊率好誇張</title></header><body><h1>孫威軍：內地點擊率好誇張</h1><p>孫威軍是《CO-CO!》首批本地漫畫家之一，1997年推出首個連載漫畫《封神演義》大受歡迎，甚至賣埠到台灣、泰國等地。阿孫將這中國古典小說的主角姜子牙由長鬚老人改成後生仔，又加入大量節奏明快的打鬥場面。十幾年後，他在網上與當年的小朋友讀者相遇：「個個都話，當時覺得畫面好震撼。可能喺兒童漫畫雜誌，突然間見到好多打鬥、標晒血、好瘋狂嘅畫面處理，對佢哋衝擊好大。」原著伯邑考被紂王製成肉丸逼姬昌食的故事，竟沒被刪走，不少讀者都覺不可思議。<br><br>「我有個心態係，唔鍾意畫太細路仔嘅嘢」，畫完封神，阿孫就開始轉投「少年向」的漫畫雜誌，文化傳訊的《Ex-am》、台灣東立的《新少年》等都曾連載其作品。但自從《Ex-am》2008年停刊，市場越見萎縮，這批本地少年向漫畫雜誌亦逐一結業或轉移網上。</p><p>轉戰網絡「唔留戀出書」</p><p>阿孫自去年起，在騰訊的動漫網站上連載《黑火》，主角是擁有異能的消防員阿舜，「內地嘅點擊率好誇張、好恐怖」。故事至今連載了40多回，阿孫話總點擊數已逾兩億，「有人都問我『真定假㗎條數？』我覺得係真嘅，紅嘅漫畫點擊率係幾十億」。瘋狂點擊率帶來的收入當然也不比當年差。<br><br>阿孫指畫網漫要習慣上面一套，除了政治，鬼亦是禁忌。故事由內地編劇撰寫，對白當然是簡體字，用語亦要接地氣。網漫分鏡不再是實體漫畫的一格格，轉以卷軸形式的「條漫」方便手機閱讀。「我唔係好留戀一定要出書，喺我嘅立場最緊要有發表渠道，又受歡迎，咁係最開心嘅事」，阿孫慨嘆故事性的日系港漫在港難生存：「淨係靠本土就死梗。」</p></body></html>