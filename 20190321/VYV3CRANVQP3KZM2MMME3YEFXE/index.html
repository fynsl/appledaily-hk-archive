<html><header><meta charset="utf-8"><title>《皇家師姐》Eddie Maher心臟病離世</title></header><body><h1>《皇家師姐》Eddie Maher心臟病離世</h1><p>外籍男演員馬艾迪（Eddie Maher）前日離世，他活躍於八、九十年代，曾參演《皇家師姐》、《鬼打鬼之黃金道士》及《孟波》等電影，曾與他合作《海狼》的任達華對於舊拍檔離世表示可惜。</p><p>任達華嘆好可惜</p><p>任達華昨日說：「當年我哋合作好多，Eddie喺尖沙嘴開健身中心，我同高麗虹有去做運動，有打拳有做gym。Eddie個人好好，對電影同運動都好有熱誠，大家不時交流心得。不過後期大家各有各忙少咗聯絡，我都好耐冇見佢，今日睇到佢死訊覺得好可惜。」<br><br>外籍動作演員羅芙洛昨日也在fb留言表示傷心，指當年因拍《皇家師姐》而與Eddie成為朋友。 <br><br>Eddie生前與何麥（Mark Houghton）合作無間，有如一家人般親密，何麥的女兒何慈茵昨日接受本報訪問，指Eddie因心臟病離世，她說：「Uncle Eddie同我爸爸係好朋友，我哋一直都有keep住聯絡，我喺噚日收到佢徒弟嘅通知，知道佢走咗。其實uncle Eddie本身有心臟病，近年嘅身體唔係太好，近呢三、四年成日出入醫院，但真係冇諗過佢咁快就離開。」她還說：「我哋上個禮拜先傾過電話，因為我爸爸嚟緊會拍一套電影，本來有個角色預咗佢拍，佢都有問我資料，亦都有傾啲打拳嘅嘢。」<br><br>問到與這位uncle的相處軼事，何慈茵說：「有好多難忘事，我最記得以前細個嗰陣爸爸去咗拍電影，Uncle Eddie會陪住我，又或者揸車接我去探爸爸班，嗰陣佢係揸跑車，試過有一次我暈車浪，嘔到成架車都污糟晒，呢件事真係好深刻。」</p><p>何慈茵父辦後事</p><p>近年何慈茵比賽，找了Eddie做教練：「我第一次學kickboxing就係佢教我，之後佢有幫我準備比賽嘅嘢，成日問我嘅近況，又或者教我點準備比賽，調整吓我嘅心理狀況，雖然𠵱家佢離開咗，但係我都會繼續將佢教我嘅嘢好好發揮。」<br><br>至於後事的安排，何慈茵說：「佢本身冇結婚，屋企人全部唔喺香港，不過有一個女朋友，佢後事由我爸爸、佢女友同徒弟一齊處理。」<br>採訪：唐琛悠、陳杰</p></body></html>