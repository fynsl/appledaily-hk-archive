<html><header><meta charset="utf-8"><title>【娛樂人物】鄭融領養練耐性</title></header><body><h1>【娛樂人物】鄭融領養練耐性</h1><p>鄭融去年眼見澳門賽狗場逸園結業，600隻格力犬無家可歸，於是決定收養其中一隻，將一頭啡毛、像有豹紋的格力犬帶回家，更將牠改名為Mack。領養愛犬後，令她訓練耐性之餘，也學懂停下來欣賞周圍的事物。<br>採訪：王連連<br>攝影：仇志德</p><p>鄭融的愛犬Mack比賽名為「誓不低頭」，現年8歲，於澳洲出生，曾參與180多場賽事，累積獎金逾30萬元。她日前接受本報專訪，表示與Mack並非一見鍾情︰「最想領養嗰隻被人要咗，見到佢個名實在太威武，加上啱眼緣，喺狗場初次接觸，我哋已經有感應。」</p><p>「幫緊一條生命」</p><p>經過領取證明文件及進行了一個月的隔離程序後，鄭融終於可以帶Mack出街，她為Mack換上搶眼的橙色粗狗帶出巡：「狗帶有care with dog訊息，提醒其他狗主。」鄭融大讚Mack精靈又活潑，雖然長年在籠中生活，但身心健康，對事物不乏好奇心。領養Mack前，一向有做寵物義工的鄭融，也考慮了數月才行動，因為養大狗需要更多耐性及時間：「佢好乖，我想畀個家佢，嘗試吓開心同俾人錫。以前養狗只覺得意，𠵱家係幫緊一條生命，畀佢健康生活，覺得自己做咗件好事。」<br></p><p>優質退休生活</p><p>鄭融坦言領養Mack後得着很多，每天7時起床，帶愛犬到公園散步兩、三次：「因為帶佢出街，自己多咗運動，而且見佢望住啲嘢，我又會學佢咁欣賞吓周圍事物。將心比己，人成日喺屋企都覺得悶，而且佢係一隻退休賽犬，要提供好嘅退休生活畀佢。」她說格力犬因長期困籠不懂社交，稍後會跟Mack上課，讓牠能快點融入社會。<br><br>為了讓Mack生活更舒適，鄭融會親自煮健康餐，也買了軟、硬床各一張給牠選擇：「佢哋唔會sit，瞓覺會兩隻手伸直趴起嚟瞓，佢後腿位有狗場瞓帆布床磨擦嘅痕迹。」雖然疼錫有加，但她嚴禁愛犬入廚房：「有次我叫佢出廚房，發現佢唔識退後行，要諗好耐兜咗個圈先識番出去，又唔識落樓梯，要畀好多鼓勵至識，不過佢好乖，冇整爛嘢。」</p></body></html>