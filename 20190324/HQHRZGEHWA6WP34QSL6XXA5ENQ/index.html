<html><header><meta charset="utf-8"><title>財經人物：港產沐浴露　年賣百萬支彩豐行：同外國貨有得鬥</title></header><body><h1>財經人物：港產沐浴露　年賣百萬支<br>彩豐行：同外國貨有得鬥</h1><p>23年前楊振源Benny跟媽媽創立港產護膚品店彩豐行，以樓上舖起家，主打香港製造，較國際品牌便宜四成，營業額爆炸式增長到目前逾億元。Benny直言：「香港人崇洋，但我覺得香港製造係可以同外國牌子鬥嘅。」所說的是一支售30元的沐浴露，這支土炮產品現時年賣逾100萬支，成為公司生招牌。記者：陳新政</p><p>會考零分、當過地盤工人的Benny，創業獲媽媽扶持：「媽咪當年喺洋行供應護膚品畀美容院，有一日佢同我講『阿仔，不如一齊創業啦！』」雖然有母親的美容院客底，但初期只得10萬元創業，連貨架都要在垃圾房執二手貨，同時供應外國貨予美容院，毛利甚低，於是想出港產護膚品。他說：「爸爸有個化學博士朋友，識整面霜嗰類護膚品，我同佢夾份開化學實驗室，溝吓溝吓就開始自己製造。」</p><p>研究配方  自製機器</p><p>Benny稱最大難題是配方：「呢樣嘢想學都冇得學，初期對我嚟講係難題，但之後變成優勢。」由於香港少有生產護膚品的廠家，因此連機器也要自行製作，「淨係整攪拌機個容器，抽真空嘅技術都好困難」。配方是公司機密，故生產不能外判：「當初每日開機做十幾個鐘，最後想到將每樣材料寫代碼，叫人跟代碼去溝，咁就唔怕外洩。」<br><br>彩豐行員工有數百人，成本甚高，Benny稱當初很多內地城市邀請他設廠：「國內有稅務優惠，塊地唔使錢！」惟他擔心內地人操守及產品質素問題，最終拒北上。公司營運五年，由批發踩入零售，目前每年生意額逾一億元，「零售有穩定現金流，對發展好大幫助」。首間專門店設在旺角樓上舖，由於當年日韓及外國品牌售價貴，他的產品較國際品牌便宜四成，殺出血路：「當初冇廉航，我哋銷量好好，但𠵱家去日本機票好平，啲人會一次過買幾個月嘅護膚品返嚟用，呢幾年生意冇乜增長。」<br><br>Benny指近年公司出現危機，除競爭激烈，亦因自己放軟手腳：「呢幾年搵到少少錢，有諗過退落嚟，去多咗旅行，但發覺同事有啲灰心，佢哋會話：『楊生半退休㗎啦，公司唔會點發展啦。』，我發現咁樣唔得，所以要繼續衝。」他形容自己的經營方式很節儉，「賺五蚊先使一蚊」，不靠銀行貸款擴充業務，亦不考慮上市：「好多金融界嘅人叫我上市，但計過數，會揸乾間公司。」<br><br>他近月請來男DJ玩泡泡浴賣廣告，「有人叫我使1,000萬做宣傳，不如用嚟買樓收租仲安穩，又話brand building嘅嘢好虛。用千萬嚟宣傳對今年盈利會好大影響，但我目標係沐浴露可以同Dove呢啲牌子平起平坐。」這支沐浴露便是由婆婆家中看到的庶糖水溝出來。他表示，會轉租民生區舖，目前全港有25間分店，今年會加開五間。</p></body></html>