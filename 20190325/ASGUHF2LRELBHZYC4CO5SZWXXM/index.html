<html><header><meta charset="utf-8"><title>女嘉賓輪住合唱　許廷鏗搞喊謝安琪</title></header><body><h1>女嘉賓輪住合唱　許廷鏗搞喊謝安琪</h1><p>許廷鏗前晚首次在紅館舉行個人演唱會，父母和哥哥到場支持，他在台上多謝觀眾：「今次係我第一次紅館開四面台，我呢啲衫都有我啲畫作，其實我嘅志願係做漫畫家。」之後他與嘉賓林欣彤（Mag）合唱《忍》，其後與王灝兒（JW）拖手唱《矛盾》，二人更感觸落淚。</p><p>「同朋友分享舞台」</p><p>二人唱完後，許廷鏗說：「同JW喺中學年代已認識，我哋儍吓儍吓。我從來唔覺得一個人要去成全自己先叫成功，如果冇身邊嘅人同你一齊係唔會有意義，我覺得今日好有價值，最想就係同呢班朋友分享呢個舞台，佢保護我多過保護佢自己，佢錫我多過錫佢自己，佢會將所有嘢都分享畀我，我好開心，佢仲更加開心，我唔開心，佢會更加嬲，如果你好似我咁幸運遇到咁樣嘅一個人，大大聲咁話佢知『你喺我心目中係好緊要㗎！』」當許廷鏗講到喊時，好友鄭欣宜現身，二人邊喊邊唱《女神》，最後四人同台合唱《十年約會》及《青春頌》。</p><p>謝安琪（Kay）擔任安哥嘉賓，與許廷鏗合唱《我歌故我在》，她表示唱第一粒音已感動到想喊，她說：「我哋有好多嘢好投契，你有時好憂鬱，有時又好正能量。」最後二人以《神奇之旅》作結，由於歌迷不肯離場，許廷鏗再上台唱多一首歌。</p><p>「初夜唔畀胡鴻鈞」</p><p>許廷鏗完騷後受訪，笑言「初夜」感覺很好，提到搞喊JW和欣宜，他說：「綵排嘅時候我都有喊，我心目中一直有個紅館畫面，希望可以同我最close嘅人分享。」哪個是大婆？他笑指：「我要講欣宜係大婆，Mag同JW一定明。」對於胡鴻鈞坐第一行，許廷鏗解畫：「隔籬係釗峰，啲位唔係我分配。」為何沒邀對方上台？他說：「下一次，點答呢？初夜梗係唔畀佢。」談及好友張栢芝撐場，他續說：「栢芝係自己話嚟。」他表示個唱上未有騷肌，因只得四嚿未夠好。<br><br>此外，許廷鏗早前被爆希雲街通宵會女友，他澄清：「希雲街係工作室，噚日做嘢都做到4點幾，呢排成日都係咁，大家有興趣搵我，就去希雲街。」他表示現時沒拍拖。<br>採訪：黃曉妍<br>攝影：林賓尼</p></body></html>