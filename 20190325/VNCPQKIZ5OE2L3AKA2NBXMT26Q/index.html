<html><header><meta charset="utf-8"><title>【add人物】父親林建名啟蒙相機不離身林煒珽朦朧學</title></header><body><h1>【add人物】<br>父親林建名啟蒙相機不離身<br>林煒珽朦朧學</h1><p>林建名三女林煒珽現在父親的娛樂公司做創意方面的工作，業餘時間醉心攝影，日前她在中環舉行了首個個人攝影展。對於幫手打理家族生意，她純是分擔年邁父親的工作量，在攝影的世界，就可以自由地表達心中所追求的朦朧美學角度。<br>撰文：梁錦雯<br>攝影：陳慧安</p><p>林煒珽人所共知是人稱「大少」、大名娛樂老闆林建名的三女，近年她幫手打理家族生意，在大名出任執行董事，主力做創意推廣的範疇。除了這份正職，她還是攝影師，她Ig的自我簡介是一名「Photographer Artist」，有個叫VL Visuals的攝影網址分享作品，當中多以世界各地風景及lifestyle為題材，日前在中環舉行了首個個人攝影展。</p><p>捕捉叠影</p><p>不時都與其他攝影師搞展覽的林煒珽，一直想舉行個人展，她說：「兩年前自己諗可以做啲嘢，上年因為要搞婚禮，到年尾有間gallery問我想唔想搞個人攝影展，我就講『你幫我就得』，因為我一個人係做唔到嘅。」打理家族生意，要與商業元素為考慮，做攝影就可以多一點屬於自己的個人空間及自由度，如攝影展中一個以瑜伽為題材的照片，她以數元買的垃圾膠袋做道具，包裹着女模的半裸身體為造型，相當有創意。<br><br>誰啟蒙林煒珽攝影？原來就是她父親，父親在中學開始送她一部卡片型相機開始，「我就隨身帶住去影相，後尾像素太低關係，要求又越嚟越高，咁就買咗部大機啦，佢有買好多書畀我，但係影相係唔需要睇書，你練得多就OK，每樣嘢都喺度不斷試。」愛上攝影，她鍾愛multiple exposure的攝影風格，如展覽首日，她在未開幕前找來公司藝人陶枳樽做模特兒，捕捉她遊走的重叠身影。林煒珽曾在紐約名府Parsons School of Design修讀黑白菲林短期課程，卻從未打算將攝影當做職業：「要影commercial嘅嘢係唔啱我，因為鍾意以我角度去影相，唔係為其他人而影相，商業係人哋要以某一個角度，將嗰張相跟番佢嘅角度，我想以自己角度影相。」</p><p>父訓勤力</p><p>隨着父親年紀大，林煒珽與家姐及弟弟都分擔不同的家族生意，提到指定問題，父親是你的上司會有磨擦嗎，她笑言為了大家開心才一起工作：「𠵱家大家方向係一致，以前都有拗，每人都講吓啲道理，佢好想做嘅嘢，就算唔make sense都去做，有陣時執着係正常，每個人都有執着嘅時候，會唔會profit，好多嘢都係搏出嚟，做落先知。」她佩服爸爸活力十足：「佢唔會攰，好energetic，我個人成日都好攰，佢都八十幾歲，仲有好多精力周圍走，如果唔喺公司，都喺廣州公司，同去咗旅行，啱啱喺西班牙，我哋體力唔係咁及佢，佢都鼓勵我鍾意做就做，唔好影響到公司就得，叫我做乜都要勤力啲，唔好咁懶。」</p><p>老公意見</p><p>對於攝影，林煒珽還有很多範疇想嘗試，如建立影菲林的耐性，更想去做電影工作，她說：「未知乜崗位想做，會慢慢研究吓。」問到她剛結婚會否影響追求自己的理想，她笑言：「結咗婚同冇結婚差唔多，只係一齊住，佢有鼓勵，唔好成日出國就得，佢覺得應該成日要一齊喺香港。對於攝影，佢好有意見，不如用另一方式去試，好多時都建議咗方式去試。」</p><p>更多精采時尚內容，盡在 http://add.appledaily.com。 </p></body></html>