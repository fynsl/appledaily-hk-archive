<html><header><meta charset="utf-8"><title>求驗客手記：變陣作客絕殺橙軍德國乜仇都報晒</title></header><body><h1>求驗客手記：變陣作客絕殺橙軍<br>德國乜仇都報晒</h1><p>星期日嘅歐國外C組重頭戲，德國作客荷蘭，一度領先兩球下被追平，最後都靠後備落場嘅馬高列奧斯助攻左翼衞尼高舒侯斯絕殺3:2，近23年首次作客贏「橙軍」，教練路維今場變陣打3-4-1-2縮後嚟踢，總算為德國吐氣揚眉。<br><br>德國由上年世盃分組賽出局開始，一路衰到星期日，上年底嘅歐國聯亦試過作客荷蘭輸三粒，最後要喺歐國聯降班，14年世盃冠軍嘅顏面掃晒地，而今次點兵前，路維革扯三位老臣湯馬士梅拿、曉姆斯同謝路美保定，已經有好大回響，最大問題係德國上星期友賽主場只能夠逼和塞爾維亞1:1，令到路維更大壓力。今場德國改踢3-4-1-2陣式，用一對翼鋒利萊辛尼同基拿比打箭頭，卻奧斯同甘美治擔任雙防中，改打穩守突擊，控球率、傳波都輸畀荷蘭，但就對缺中鋒嘅德國嚟講，效果反而更好。</p><p>辛尼15分鐘開紀錄</p><p>今場德國15分鐘就先開紀錄，尼高舒侯斯左路地波傳中，利萊辛尼喺小禁區左路抽射破網，34分鐘中堅魯迪格長傳，基拿比控定後單人匹馬挑戰荷蘭隊長華基爾雲迪積克帶領嘅防線，仲喺雲迪積克面前推橫右腳抽網頂入，半場贏到2:0。荷蘭教練朗奴高文半場換入小將翼鋒貝雲積，前鋒迪比就生猛好多，48分鐘左路傳中畀中堅馬菲斯迪歷特頂入。63分鐘迪比接應韋拿杜姆傳送，第一時間勁抽，射破紐亞把守嘅德軍。</p><p>23年首次作客贏荷蘭</p><p>完場前兩分鐘，路維終於換入馬高列奧斯，兩分鐘後佢喺左路傳中畀入楔嘅尼高舒侯斯鏟射得手，德國絕殺贏3:2，歐國外旗開得勝，亦都係荷蘭自從96年4月以來，首次主場輸俾德國。同組北愛爾蘭主場2:1贏白俄羅斯，兩戰全勝排榜首。<br><br>路維就話德國最緊要冇輸信心：「上半場我哋控制大局，一隊咁年輕嘅球隊，俾荷蘭追平後都冇慌亂，絕殺當然係運氣幫助，亦都係我哋失去咗一段時間嘅嘢，最重要係我哋冇失信心。」而雲迪積克同朗奴高文都好自責，前者話：「我哋至少要拎到一分，我組織得防線唔夠好，俾德國幾次走位就拉開咗。」高文就話，應該換入後防尼敦阿基，打少個前場球員嚟穩住局面咁話。</p></body></html>