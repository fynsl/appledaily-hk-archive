<html><header><meta charset="utf-8"><title>出身建築世家　父曾設計「中聯辦大樓」何力治：劏房賣唔到自然淘汰</title></header><body><h1>出身建築世家　父曾設計「中聯辦大樓」<br>何力治：劏房賣唔到自然淘汰</h1><p>【人物專訪】年輕建築師何力治出身建築師世家，父親何顯毅大有來頭，為改革開放後第一代進軍內地建築師，西環「中聯辦大樓」亦由他操刀設計。父親畫圖則年代，香港土地問題未如今天般嚴重，「以前開間四正、地點優越、清水房賣，連會所都冇」。現時單位則越來越細，不足200呎比比皆是，但他認為「唔符合市場要求嘅，自然賣唔到。」<br><br>矗立西環的中聯辦大樓名為西港中心，最初業主是招商局，「招商局係央企，所以建築上用新中式元素設計，例如入口處彷似大門廊，門側有幾何圖形燈籠。」<br><br>去年中聯辦罕有開放予市民參觀，惟天台「玻璃球」不屬參觀範圍，原來這個玻璃球有個故事，「當時大廈1999年落成，係西環最高物業，有個咁獨特嘅機遇，就做咗個貴賓廳。」貴賓廳以玻璃設計，「唔止360度，仲要係3D嘅360度，望天見到星星，望前見到西九，望後就見到山頂，做貴賓廳非常適合。」不過中聯辦早前向其他傳媒指這個玻璃球已經變成觀景台。<br><br>何力治亦經手過不少香港大型住宅物業，例如日出康城。何力治回憶到，父親年代住宅以大型項目為主，現時單支樓則越來越多，新一代建築師設計得較精細，「佢哋追求嘅係新意，例如傢俬設計、共享元素、顏色、用料、會所設計、科技應用，凝聚咗市場現時嘅產品。」</p><p>近年隨林鄭四出招商</p><p>何力治現時手上項目有大有細，例如與遠東（035）亦有住宅項目合作。他談到，建築師通常因應發展商要求去設計，指標有時好清晰，「例如想大單位或細單位，前後幾多會所或車位」，有時互動性較強，「例如有發展商想建築師樓、估價行、經紀行合作，去諗一個市場鍾意嘅方案。」他形容單位大小全看市場需求，「如果細單位出唔到貨，自然俾人淘汰，發展商自動會調整吓個則。」屯門菁雋就是好例子，反應非常冷淡，「相反，如果特別好賣嘅，咪越多呢啲項目。」<br><br>何力治年僅33歲，近年更經常隨特首林鄭月娥四出招商，公職包括嶺大校董會、青年發展委員會、貿發局轄下小組等，不過他自言對政治零追求，公職讓他接觸更多社會，做建築師更加人性化。」<br>記者：周家誠</p></body></html>