<html><header><meta charset="utf-8"><title>大棋局：美國縮表有數計 - Mr. Tregunter</title></header><body><h1>大棋局：美國縮表有數計 - Mr. Tregunter</h1><p>聯儲局由2017年10月開始縮表，規模累進，分4個階段，第4階段每月減持國債300億（美元，下同）及MBS 200億，合共500億。現時處於第4階段。但聯儲局公佈的縮表規模係「上限」，即「每月最多縮咁多」。由聯儲局縮表開始至今，其實一直唔夠數。截至2019年3月，縮表規模上限係6,000億，實際上只縮咗5,345億。<br><br>聯儲局縮表計劃，原預計2020年完結，最遲也應不超過2022年。若按原計劃，至2019年末，縮表規模上限為9,000億；至2020年末，縮表規模上限為13,500億。但聯儲局3月議息聲明公佈，5月開始，國債只縮一半至150億，MBS照縮200億；9月結束縮減資產負責表規模；10月開始，雖然繼續縮減持有MBS，但將回籠資金再買國債，上限與縮減持有MBS一樣，即200億。<br><br>因此到2019年9月，新的縮表規模上限為8,250億，實際估計7,500億至8,000億之間。聯儲局縮表方法係被動式，即債券到期，回收資金，唔買嘢，令資產負債表自動波收縮。要注意嘅係，鮑威爾講咗MBS到期回收的錢會買債，而組合會更貼近市場化。聯儲局持有國債的duration為6年，比市場長，因金融海嘯後救市主力要壓長債息。因此聯儲局會改變持有國債的結構，縮短duration，會主力買短債。</p><p>中美之爭明年見真章</p><p>上星期美債出現3個月同10年期孳息倒掛，引起市場恐慌。由於聯儲局的縮表進程無論過去定現在，都係透明公開，因此市場一直會賭美國幾時經濟衰退。縮表加息周期完結唔代表即刻經濟衰退，但起碼見頂；減息先開始衰退。原本預計2020年左右縮表加息周期完結，而家縮表提前2019年完，係咪代表經濟衰退會提前？孳息倒掛即賭呢樣嘢。<br><br>所以鮑威爾的新方案會郁聯儲局持債的duration，買短債，其實就係要將孳息曲線拗上。貨幣政策央行大晒，故今年9月後美債出現孳息倒掛機會極低，聯儲局就係要市場唔好預期縮表完就會經濟衰退。<br><br>中美之爭，係一場決定往後誰領風騷之爭。中國以減少對美國貿易順差的進貢方式買時間，因賭你就快衰退；美國一改傳統，聯儲局受壓下幫手盡拖加息周期，因為要提供子彈，顯示冇咁快衰退。日中則昃，月盈則食，雖然扭盡六壬，2020年恐怕仍要見真章。<br><br>Mr. Tregunter<br>本欄逢周二刊出</p></body></html>