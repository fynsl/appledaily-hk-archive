<html><header><meta charset="utf-8"><title>金手指 ：喪屍企業襲全球 - 孫柏文</title></header><body><h1>金手指 ：喪屍企業襲全球 - 孫柏文</h1><p>孫柏文記得上世紀90年代，喺中學圖書館細讀《經濟學人》雜誌，睇到一篇講日本經濟嘅文。當年，日本央行已經將利息大幅降下，去推動經濟。不過《經濟學人》篇文就話，咁做係本末倒置，因將債務負擔減輕，只會令啲應該執笠嘅企業，成為喪屍般，令連健康嘅企業，都會因出現產能過剩、割喉競爭下，染喪屍病毒。<br><br>舊年，全球央行加息嘅加息，縮表嘅縮表，係威係勢。令投資者醒覺，知道好多喪屍企業，應該再借唔到錢，市場要來一次reset。港股、美股，喺舊年年尾大插插。點知到十二月，加息聲最響嘅聯儲局居然一嘢變鴿派，令美股勁反彈。上周四聯儲局再放鴿下，美股喺禮拜五到跌到趴街。令港股噚日都跌近六百。<br><br>數周前，歐央行話再玩印鈔，都見股市跌，當時我話過情況不妙。估唔到聯儲局加入合唱，都係咁。<br><br>我相信，未正式落實縮表完結日嘅聯儲局，應該好快行出來正式宣佈幾時唔再縮。而今年息口走勢，亦好快會有佢哋指導，到時希望個市會有番啲升市動力。而喺佢哋有呢啲動作前，要非常小心。<br><br>不過就算「加大力度」，再玩印鈔，結果都前車可鑑。日本之後啲喪屍企業，將日本所有資產類別（除一定會還嘅國債外）咬到一身殘。唔通真係永無重返正常、合邏輯、冇喪屍嘅世界？<br><br>孫柏文<br>獨立股評人<br> http://fb.com/shuen <br>本欄逢周二刊出</p></body></html>