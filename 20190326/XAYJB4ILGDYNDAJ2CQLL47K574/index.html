<html><header><meta charset="utf-8"><title>操盤手札記：折翼天使唔易搵 - 割柑人</title></header><body><h1>操盤手札記：折翼天使唔易搵 - 割柑人</h1><p>歐美製造業PMI差過預期，資金流入債市避險，德國10年期及以下債息全線負息，美國10年期債息跌穿3個月債息形成倒掛。衰退徵兆乍現，嚇散歐美股市。周一，中港股市陪跌，跣低2%。恒指大幅低開形成下跌裂口，同3月12日上升裂口構成「島形頂」利淡形態，收28523，跌590點。短線支持睇3月8日「島型底」低位28200，以及250天線28100。周四期指結算、周五季結，好友或會頂住幾日。<br><br>上周有兩個全球排名出爐，一個係最幸福國家或地區，芬蘭蟬聯第一，香港排名76；另一個係生活費最貴城市，香港首度排名第一。呢一年嚟，香港攞咗六個全球第一：生活費最貴、樓價最難負擔、最自由經濟體系、壽命最長、智商最高、工時最長。幸福？真係遙遠！<br><br>其實喺金融市場，香港都有一個全球第一，就係新股集資額。不過，新股市場有量無質。舊年新股回報十年最差，集資1億美元以上嘅新股，首月股價平均跌6.2%；205隻公開招股嘅新股，以年底收市價計，近七成破底，即係十隻有七隻蝕本！<br><br>死剩嗰三成，有「集資王」鐵塔（788）。鐵塔係內地通訊設施供應商，近乎獨市生意，舊年8月上市，首日只係平收，之後潛水幾個月，年尾先喺炒5G概念下浮出水面。鐵塔潛水，一來係孭重債，二來係市況不就，但有獨市之利，折翼天使（fallen angel）復元就可再飛。<br><br>鐵塔炒咗咁耐，有冇其他折翼天使？本來上周有嘅，就係港鐵（066），通車40年嚟首度撞車，但冇撞散股價，埋單倒升。沙中線醜聞、四線齊冧、列車相撞、機鐵停駛，統統無礙，皆因鐵路係獨市生意，仲衍生地產金蛋。折翼天使特點係有專利，若港鐵跟大市回調，可分段吸納。<br><br>割柑人<br>本欄逢周二刊出</p></body></html>