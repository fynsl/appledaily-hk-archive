<html><header><meta charset="utf-8"><title>魚樂無窮：一個字玩轉股市 - 唐牛</title></header><body><h1>魚樂無窮：一個字玩轉股市 - 唐牛</h1><p>美債孳息倒掛，引發市場憂慮經濟出現衰退，道指上周五插逾400點，同時拖冧環球股市。心水清的戰友應該記得，「孳息倒掛＋衰退＝推冧股市」呢條跌市方程式，其實去年12月已經用過一次，當日道指更是暴瀉近800點，同一個原因令美股大調整兩次，呢個沽貨獲利藉口似乎幾好用。<br><br>至於香港，一個「息」字同樣極具威力。上星期有港燈（2638）及中移動（941）改變派息政策，股價唔見一截；新鮮滾熱辣的華潤電力（836）更誇張，兩日喪插近兩成冇水花，全因派息大跌（金額及派息比率），券商花旗指此舉影響商譽，故調低評級及目標價。減少派息破壞商譽，對散戶來說有點虛無飄渺，但股息回報率大跌卻肯定痛在股民身，原本7厘息變成𠵱家2厘息，惡性循環下潤電應該有排跌。<br><br>相反，有高息支持的股份繼續打不死，好似本欄高息模擬倉想低吸的嘉利國際（1050），一直企硬冇位入場，無他，近年連年增派息，最新股息率近9厘，仲有埋大灣區內房概念，攻守兼備也。其他目標高息股如香港電訊（6823）、國際家居零售（1373）、陽光房地產（435），同樣45度角上升，前者仲要創新高，你話呢個息字幾咁重要！<br><br>唐牛<br> http://fb.com/tongcow88 <br>本欄逢周二、四刊出</p></body></html>