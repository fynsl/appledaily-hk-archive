<html><header><meta charset="utf-8"><title>中環在線：賭贏雷軍10億　董明珠：未去拎錢 - 李華華</title></header><body><h1>中環在線：賭贏雷軍10億　董明珠：未去拎錢 - 李華華</h1><p>喺2013年年尾一個頒獎禮，小米創辦人雷軍揚言，五年之內，如果小米營業額擊敗格力的話，董明珠就輸我一蚊。後嚟董明珠當場反擊，要賭夠10億元。<br><br>話咁快就過咗五年，埋單一計，小米上年收入1,749億元。格力電器預計收入2,000億元，贏咗小米。前排雷軍就自爆話，董明珠已經搵上門。但董明珠近排出席博鰲論壇時就話，自己仲未去搵雷軍拎錢。<br><br>以往雷軍反口「戰績」連連，當中包括2015年指「五年內唔會考慮上市」、上年更加同劉德華話：「我出道比較早」，講完自己都講得有問題，要即刻改口。<br><br>近排新手機小米9開售，但因為供貨唔夠，宣傳活動更加要臨時取消，雷軍就話如果月尾供貨仲係唔夠，佢會親自去工廠擰螺絲，但就畀網友隔空炮轟「連實機都睇唔到」。有廠家爆料「工廠其實有自動螺絲機，唔使人手。」睇嚟董明珠要追到嗰10億都幾難。<br><br>李華華<br>mailto:LiWaWa@AppleDaily.com</p></body></html>