<html><header><meta charset="utf-8"><title>冰說聰明：生豬5G開始洩氣 - 青冰</title></header><body><h1>冰說聰明：生豬5G開始洩氣 - 青冰</h1><p>前輩老曹講過：「hi tech揩嘢，low tech撈嘢」，大意係話高科技嘢投入資本多，損手機會大；低科技嘢則油水較多，萬一失敗都唔會揩大鑊。今年係豬年，在首季喪炒的兩個概念，雖然南轅北轍，但都同豬有關，就係豬肉同埋5G（諧音呀）。<br><br>這股5G熱，由去年尾才開始，散戶由唔知5G係乜，變到現時講得出有咩5G受惠股，鐵塔（788）及中興（763）固然個個識，甚至連市值較細的京通信（2342）及摩比（947），都炒到飛天，但實際上佢哋究竟做乜？散戶應該一律咁答，發展5G一定要大量投資設備及基建啦，行業大有可為啊。但原來早兩星期聯通（762）業績後講，今年5G的投資約80億，中移動（941）唔肯講今年用幾多，只話投資規模不會高於去年，WHAT？說好了的大力發展5G呢？<br><br>相比起5G，做豬肉佬梗係非常low tech啦，睇內地新聞，原來豬肉都有產能過剩問題，不過去年一個非洲豬瘟，一個貿易戰，去產能之餘又大幅減少進口美國豬，豬價炒上，內地的豬肉佬股更加喪炒，本港藍籌股萬洲（288）累升4成，係今年表現最好的成份股，而中糧肉食（1610）及雨潤（1068）更加癲，分別漲78%及2倍。<br><br>雖然兩個行業一hi一low，但都好體現到股票市場的定理，就是炒前景。5G概念股先後公佈業績，大家赫然發現鐵塔係87倍PE；京通信去年仲要蝕錢；中移同聯通今年的5G投資都不會大增。藍籌豬肉佬萬洲去年盈利倒退；中糧肉食更加驚嚇，虧損6億。換言之，今年喪炒，都係憧憬高豬價會令佢哋受惠，但現價是否已反映凸晒，日後便知。<br><br>港股氣氛轉差，這兩個熱炒板塊亦開始洩氣，始終炒憧憬唔可以當飯食，價值回歸都好平常，如再無新的催化劑，次季難免成為提款機吧。<br><br>青冰<br> http://fb.com/chingbing888 <br>本欄逢周四刊出</p></body></html>