<html><header><meta charset="utf-8"><title>【娛樂人物】何超儀　娛圈大水魚</title></header><body><h1>【娛樂人物】何超儀　娛圈大水魚</h1><p>何超儀在娛樂圈闖蕩已經二十多年，超儀日前接受《蘋果》專訪，卻自嘲是「國際級水魚」，因為她前年投資拍攝西片時，中間人拿錢後卻玩失蹤，連電影上映也懵然不知，要自行去康城影展參加首映，超儀苦笑道：「成日戥自己唔抵，知邊個搵笨但唔敢出聲。」<br>撰文︰祖李</p><p>入行多年的何超儀，日前接受《蘋果》專訪，自嘲自己的水魚程度已達國際級，她卻不言悔，皆因她對電影的熱誠蓋過一切。超儀前年投資西片《How to Talk to Girls at Parties》，有奧斯卡影后妮歌潔曼（Nicole Kidman）主演，又有奧斯卡提名導演John Cameron Mitchell執導，應甚有保證：「呢個劇本係我見過最好，正義、浪漫，又帶點壞。」</p><p>投資西片　中間人失蹤</p><p>可惜投資時，卻遇人不淑：「搵我投資嗰個，講到明除咗我，搵唔到其他投資者，但我真係陪佢癲，一架Honda嘅錢箒。加上又係奧斯卡提名導演，又有妮歌潔曼做女主角。佢答應電影上映賺錢後，會還錢，我話想見導演，佢就一直推。總之佢攞咗錢就消失咗，錢點用我唔知，我仲唔係水魚？就連電影上映都冇通知我，係我自己發現去康城（影展首映），我去到有同導演傾幾句，佢根本唔知我都係監製，佢喺紅地毯已經好醉，根本聽唔入耳。」</p><p>雖然超儀懂得分善惡，但因為冷暖自知的山羊座性格，招呼朋友飲食等也覺得無傷大雅︰「我永遠唔會篤穿別人大話，令佢哋難受，但我心知佢乜料，但我已經係高齡女演員，就算垃圾古仔都會聽，會盤算喺最安全情況下，同呢個只有三根釘嘅人合作，冒險畀錢。朋友攞着數唔緊要，我屋大，門打開畀大家玩，不過你千祈唔好喺我屋企睇我啲劇本，因為我隨便放，唔好搶我角色就夠。」</p><p>朋友套料　「唔好搞我」</p><p>超儀自言真正朋友五隻手指數得出，只要是想工作上攞着數的，她會左閃右避︰「有個朋友總會每事問，問我化妝師價錢、點解上到某版面，呢啲商業秘密，我只會講少少，其實我唔鍾意人哋套料，我都唔會問你點解攞到某品牌代言啦！咁你唔好搞我，大家幾閨密都好，唔想牽涉工作。」<br><br>超儀日前推出新歌《水魚》，希望用嘻笑怒罵的方式，嘲諷那些當她水魚的人，歌曲原是超儀親自填詞，後來因為過不了監製，改由黃貫中操刀，道盡她的水魚人生。她苦笑道︰「我條命只能帶旺別人，自己就無能為力，我係國際級水魚。成日戥自己唔抵，其實知邊個搵笨但唔敢出聲，黃貫中將境界更上一層樓，直斥其非，西瓜你個蘋果，幫我出口烏氣，錄完首歌，條氣順晒。」<br><br>錄製《水魚》是超儀老公陳子聰病癒出院後的事，陳子聰患病時病情反覆，超儀即使要離開丈夫兩小時也感到不安︰「前年我先生入院前已收齊晒啲歌，但我唔放心去錄音，拖咗兩年，全世界冇人敢搵我，先生出院後我突然覺得好悶，腦袋沉澱咗好多嘢，覺得係時候再做音樂。」</p><p>阿梅離世　悲傷藏心底</p><p>丈夫患病對超儀的情緒管理又一上課，其實她年紀輕輕就經歷張國榮、陳百強與梅艷芳等前輩好友相繼離世，她已學懂要將悲傷藏於心底：「人很渺小、脆弱，只是地球上一粒跳蚤，好運可以行一世，但分分鐘會跌垮，面對生離死別我會冷靜，千祈唔好喊，喊都返屋企先。啱啱入行時，明明有三個免死金牌撐住我，跟住佢哋一齊走咗，嗰吓我都……𠵱家都好迷失，究竟仲有邊個前輩可以過啲料畀我。既然人生無常，不如將自己活得更精采。」<br><br>超儀當年與阿梅深交，皆因彼此都怕寂寞，阿梅個唱前，超儀更招呼她到家中親自教游水，阿梅就教超儀扭臀跳媾仔舞。阿梅偶爾仍會出現於超儀夢鄉，每當人生交叉點，只要重溫阿梅的歌、生前的片段，超儀腦袋自然茅塞頓開︰「次次都夢到佢訓示我︰『戴好個耳機接收器未？』」超儀以前常在利舞台看阿梅表演，更好奇阿梅表演前一晚與她蒲完，翌日唱歌依然鏗鏘︰「梅姐好神嘅金句︰『你feel到自己唱咗，做啱晒所有內部肌肉運作就自然有聲。』仲教我出台前要食飽，否則好快捱殘。」<br><br>超儀現在自資開公司夾band、拍電影，皆因心知自己位置，要突圍惟有主動出擊︰「收皮啦！香港做女演員，有邊個會請我？得個沙膽嘅超瓊，佢都係幫我一次，之後生與死都靠自己。幸運我未死，</p></body></html>