<html><header><meta charset="utf-8"><title>求驗客手記：美斯發威K.O.武球王</title></header><body><h1>求驗客手記：<br>美斯發威K.O.武球王</h1><p>美球王完勝武球王！上星期六場西甲加泰隆尼亞打吡，好多人都期待住美斯大戰武磊一幕，點知武球王冇正選，相反美斯以一個罰球，加埋完場前一分鐘再撞射建功，梅開二度帶領巴塞隆拿2:0贏波，擊敗有武磊後備上陣嘅愛斯賓奴。<br><br>國際賽周前五輪西甲正選上陣嘅武磊，今場就先做後備，愛奴對住巴塞亦都排出5-4-1陣式擺明死守，相反巴塞就有報稱國際賽受傷退隊嘅美斯趕及披甲，拍住蘇亞雷斯同菲臘比古天奴組成三叉戟。</p><p>省兩粒輕取愛奴</p><p>上半場早段，巴塞已佔盡優勢，美斯開賽九分鐘喺禁區左扭右扭擺脫敵衞，搵到空位起腳可惜射高；20分鐘，拿傑迪錫禁區外遠射又柱邊出界，兩隊半場踢成0:0。<br><br>去到64分鐘，愛斯賓奴終於換入武磊，求大俠一心諗住可以欣賞「球王對決」啦，但換入武球王嘅愛奴都係冇起色，頂到71分鐘終於失守，美斯禁區頂罰球攻門，雖然冇乜力度，但想幫手解圍嘅域陀辛捷士越幫越忙，唔小心將個波頂入自已龍門，但西甲賽會都將呢球入美斯數。完場前一分鐘，美斯接應後備上陣嘅馬爾甘傳送撞射建功，個人梅開二度，幫巴塞以2:0贏咗呢場打吡戰，而呢兩個入球亦將美斯喺歷來對陣愛斯賓奴嘅入球增至25個。</p><p>美球王又破紀錄</p><p>今場包辦兩入球嘅美斯搶晒鏡，表現遠勝僅被列為後備，喺64分鐘先入替嘅武磊，而美斯今場帶領巴塞贏打吡戰之餘，仲創下多個紀錄，今場入2球令呢位阿根廷球王第8次單季西甲取得30球或以上；今季各項賽事總入球達41球，亦係佢連續10季入球總數突破40球大關；連同今場，美球王歷年喺西甲累積勝仗場數亦達334場，追平前巴塞門將蘇比沙列特同前皇家馬德里門將卡斯拿斯，加入西甲錄得最多勝仗球員之列，只要下星期西甲再領巴塞作客擊敗維拉利爾，就會爬頭獨佔第一。<br><br>另外，美斯今場係第675次幫巴塞披甲，已超越前隊友恩尼斯達674場嘅紀錄，但同史上最多、共767次上陣嘅紀錄保持者沙維仲有段距離。</p></body></html>