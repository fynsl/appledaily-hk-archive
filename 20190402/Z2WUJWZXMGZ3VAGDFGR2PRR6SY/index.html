<html><header><meta charset="utf-8"><title>中環在線：騰訊最高薪員工　年搵逾6億 - 李華華</title></header><body><h1>中環在線：騰訊最高薪員工　年搵逾6億 - 李華華</h1><p>騰訊（700）作為中國科技龍頭，公司內部高層人工升幅一啲都唔少。公司啱啱出嘅2018年報就指，其中1名員工薪酬高達5.46億元，1名仲高達6.28億㖭。<br><br>對比番2017年年報，兩名員工薪酬範圍上限係4.3億同4.78億，好大機會都係呢兩位員工，即係一年間人工就多咗1.5億，平均打一日工就有172萬蚊使，以去年公佈港人月入中位數為1.8萬蚊計，即係差唔多做8年嘢先夠佢1日人工。<br><br>早前有內媒就估計，兩名最高薪酬員工，最有可能係騰訊COO任宇昕同高級執行副總裁張小龍。前者被稱為「騰訊遊戲最大功臣」；後者被稱為「微信之父」，喺騰訊地位舉足輕重。<br><br>若以香港上市公司董事計，騰訊執行董事兼總裁劉熾平舊年酬金總計有3.13億人仔（約3.67億港元），雖然人工都加咗三成，但2017年恒大（3333）行政總裁夏海鈞酬金已經有3.48億，舊年恒大純利勁升五成，夏海鈞酬金理應加得唔少，相信劉熾平最終爬唔到頭。<br><br>李華華<br>mailto:LiWaWa@AppleDaily.com</p></body></html>