<html><header><meta charset="utf-8"><title>隔牆有耳：東方昇、杜汶澤眾籌登廣告問候689 - 李八方</title></header><body><h1>隔牆有耳：東方昇、杜汶澤<br>眾籌登廣告問候689 - 李八方</h1><p>前特首689最近喺fb頻頻證明自己係《蘋果日報》嘅忠實讀者，日日影低邊啲公司喺《蘋果》落廣告，向廣告商施壓；但睇嚟越壓越多人關注廣告內容，變相為廣告二度宣傳，曲線幫廣告商，689果然「用心良苦」，更加估唔到引起一班KOL關注，一齊加入由689掀起嘅《蘋果》廣告熱！<br><br>社民連主席吳文遠話689既然咁沉迷《蘋果》有乜廣告，建議大家不如夾錢買全版廣告「問候」689；毛記電視主持東方昇英雄所見略同，喺fb話近幾日佢最「欽敬」嘅689每日都留意住《蘋果》，喺fb度公佈有乜人喺報紙買咗全版廣告，忽發奇想話：「如果我搞眾籌，喺蘋果買全版廣告，夾錢嘅人就可以留句說話畀佢，保證佢一定睇到，你哋話有冇得諗呢？」呢個建議出街一粒鐘，已獲逾1,500個like同逾300個留言力撐。<br><br>日前杜汶澤亦喺fb寸689冇做特首後「退而不廢」，建議壹傳媒參與「廢老就業計劃」，邀請689任「分類X廣告」主任，佢都力撐東方昇建議：「你（東方昇）搞，我幫你去攞Discount（折扣）！」</p><p>網民：幾十萬人訂閱你點施壓</p><p>吳文遠其後亦喺fb跟進，話由於689轉載《蘋果》廣告行為有升級趨勢，恐防佢放棄治療，發起一人一百蚊，眾籌三萬蚊以便喺《蘋果》內版登「問候梁振英」廣告。唔少網民亦加入行動，有人建議夾錢喺《蘋果》落全版廣告，大大隻字鬧689，睇佢登唔登。亦有網民話689想向廣告商施壓咩？咁咪登記訂閱《蘋果》，到時幾十萬人訂，睇你689點向幾十萬人施壓！八方真係要向689講句「多謝先」。<br><br>李八方</p></body></html>