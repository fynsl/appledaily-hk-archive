<html><header><meta charset="utf-8"><title>腕錶回敬老公　莫文蔚每年收戒指</title></header><body><h1>腕錶回敬老公　莫文蔚每年收戒指</h1><p>莫文蔚昨日與林建岳女兒林恬兒、呂志和孫女呂嘉瑩與朱熺暘（Rene）等，於銅鑼灣出席珠寶鐘錶品牌酒會。莫文蔚表示自小已有戴錶習慣，現時戴錶主要用來配襯衣服，又自爆曾買下一隻價值六位數字的腕錶獎勵自己。</p><p>明年全年玩</p><p>問莫文蔚以前的男友會否送錶作禮物？她說：「反而係我送畀老公，佢唔捨得買嘢，之前見到隻錶好man，覺得好啱佢，佢都成日戴住。」她又謂老公自結婚後，自創了每年送戒指作禮物的習慣，她透露今年踏入結婚八周年，問她是否安然度過七年之癢？她笑說：「係呀，冇癢，好sweet，仲好似拍拖咁，因為成日走埠，小別勝新婚，出年還番一整年畀佢，我哋遠走高飛。」問到之後會否減產？她說：「唔會，我好多創作嘅嘢，會搞音樂劇、出碟，仲會同哥哥搞電影，都喺度密謀緊。」她還透露音樂劇會是全新創作，並鎖定找人氣歌手華晨宇演出一角，她說：「因為拍內地真人騷同華晨宇friend咗，好鍾意佢唱歌，好入戲，同佢講咗音樂劇預咗佢。」</p><p>恬兒開公司</p><p>同場林恬兒為了下一代，創辦投資公司並希望回饋社會，她說：「我開咗投資公司，想話畀人知我係認真做嘢嘅人，回饋社會，做一個企業家。」育有一對子女的她謂家庭永遠放首位，她說：「小朋友仲細，最緊要小朋友先，工作排第二，家庭永遠第一，𠵱家做嘢都係為小朋友嘅未來。」又謂老公十分支持她，她說：「佢係好成功嘅投資者，佢畀好多誠懇嘅意見我，𠵱家train緊我，想我自己做到投資。」考慮再生小朋友？她笑說：「我好開心有一仔一女，唔排除生第三個，遲啲先，𠵱家非常好，順其自然，plan唔嚟，自己都未ready，𠵱家好開心。」<br><br>眼鏡設計師Rene的格言是永不放棄，問到前緋聞男友向佐求婚成功，她笑言會跟向太查問，她說：「梗係會恭喜佢，同佢咁耐朋友，祝佢幸福，生多啲。」<br>撰文：羅慧敏<br>攝影：沈健程</p></body></html>