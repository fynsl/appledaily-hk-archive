<html><header><meta charset="utf-8"><title>【娛樂人物】有老婆兒子唔要錢鄭嘉穎減產「我Afford到」</title></header><body><h1>【娛樂人物】有老婆兒子唔要錢<br>鄭嘉穎減產「我Afford到」</h1><p>剛為人父的鄭嘉穎將心力全放在家庭，日前他接受《蘋果》專訪，坦言為了陪伴兒子成長，現在會挑選工作，若然要離開香港太長時間，也會推job。曾經是不婚主義的嘉穎，更慶幸現在才有小朋友：「𠵱家我afford到，我好想睇住佢成長，佢係我嘅第一位。」<br>採訪：嵐山<br>攝影：陳慧安</p><p>現年49歲的鄭嘉穎去年成家立室，迎娶港姐陳凱琳（Grace）過門，今年2月添丁，快近知天命之年才當上新手爸爸。嘉穎日前接受《蘋果》專訪，提起剛滿月的囝囝鄭承悅，嘉穎不禁會心微笑說：「慶幸我𠵱家先有小朋友，唔係十年前，因為以前冇咁豪氣話唔去，𠵱家我afford到，我好想睇住佢成長，佢係我嘅第一位。以前自私啲，放自己第一位，𠵱家會越退越後，每樣出發點都唔係為自己。」以妻兒為重的他坦言少了北上工作，主要是電視劇減產。現在會揀工作的嘉穎，豪言即使價錢理想，但要離開香港超過四個月都不會接拍。<br><br>Grace是嘉穎鮮有公開承認的女友，問他對老婆是否一見鍾情？嘉穎否認道：「日久生情。外界唔睇好？我不嬲唔理，我又冇壓力，只覺得啱嘅時候做啱嘅事，適當時候做適當嘅事。喺我心目中，佢樣樣都好，唔係點會娶佢做老婆！」嘉穎在婚禮上的誓詞說過：「10年前，我曾與媽媽說過『我大概都唔會結婚』，直至遇上陳凱琳，一切都變咗！」嘉穎解釋：「以前我阿媽耐唔耐就問一次，有次問到我唔答唔得，咪同佢講︰『我未必會結婚喇，媽咪。』佢呆咗好唔開心，我都唔好意思令佢唔開心咗咁耐。」</p><p>老婆管家中財政</p><p>嘉穎笑說不介意由老婆管家庭財政：「之後佢仲拍唔拍嘢，由佢自己揸主意，向來都係我主力搵錢。佢嘅錢就係佢嘅錢，我嘅錢就係大家嘅錢，做老公應該係咁。」兒子的教育問題，兩夫妻也有商有量︰「有人話一攞出世紙就好報定名，我哋冇咁誇張，有共識唔會做怪獸家長，外父改囝囝個名叫承悅，就係希望有承諾令佢開心。」但他不想兒子入行：「最好唔好，辛苦，呢行飯唔易食。」<br><br>談到當年鄭媽媽也反對嘉穎入行，他暗笑說：「係，但我『狼戾』箒。𠵱家睇BB脾氣都似我，其實如果佢將來想做呢行都冇辦法，但唔鼓勵，我會鼓勵佢發揮自己潛能，有人係讀書、運動、唱歌、做戲，等佢自己發掘、決定。」問到會否追個女，湊成「好」字？嘉穎說：「暫時應付咗皇上先，佢已佔據晒我哋所有時間，遲啲再諗。」<br><br>嘉穎近年由電視跳往大銀幕，雖然不是主角，但仍喜孜孜︰「我哋嗰個年代好希望上大銀幕，呢兩年拍多咗。同古仔（古天樂）之前喺《L風暴》合作過，反而林峯好耐冇合作，上次係15年前拍電視劇，今次合作好開心，大家冇穿冇爛再會面。大家都成長咗，我就老咗啲，哈哈。」嘉穎在新戲《P風暴》中繼續做古仔拍檔，他直言：「老實講，戲肉喺監獄裏面，我係負責裏應外合古仔，戲唔喺我身上。」</p><p>電影鏡頭要完美</p><p>雖然戲份不是主要在嘉穎身上，但他指今次演出是挑戰體能極限：「喺狹窄嘅直升機艙內打鬥幾考功夫，但原來我身手仲得，因為平時有做運動。拍完電視劇出嚟，拍電影一啲都唔辛苦，起碼有覺瞓。試過拍《葉問外傳：張天志》，一場戲拍兩個幾、三個星期，真係精品，每個鏡頭都要perfect，但電視就每日要拍晒個schedule。」<br>化妝：Henry Li<br>髮型：Nicki Ting<br>服裝：McQ、ZUCCa of ITHK<br>場地提供：Studio King影樓王</p></body></html>