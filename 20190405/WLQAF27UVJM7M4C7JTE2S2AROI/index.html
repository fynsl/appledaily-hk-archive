<html><header><meta charset="utf-8"><title>讀書無用 - 馮睎乾</title></header><body><h1>讀書無用 - 馮睎乾</h1><p>今年DSE作文題，除了捲入「香港科場案」的〈想想別人〉，還有一題〈讀書無用〉，如下：俗語說「萬般皆下品，惟有讀書高」，也有人說「讀書無用」。試寫作文章一篇，談談你對「讀書無用」的看法。<br><br>假如我是考生，會用文言寫：<br><br>讀書有有用者，有無用者，不可一概而論。孔子曰：「學也，祿在其中矣。」君子非不謀食，但以謀道而得食，故道之所存，亦食之所在也。古者讀書之徒，皆干祿者也。讀書則得祿，不讀書則無祿，不免於凍餒，故以讀書為利。俗云「萬般皆下品，惟有讀書高」，實濫觴於仲尼斯旨。春秋之世，周大夫原伯魯不悅學。閔子馬聞之，曰：「夫學，殖也。不學將落，原氏其亡乎？」不學將亡，則讀書之為用亦大矣。<br><br>惟老氏云：「絕學無憂。」則無學不害乎？東坡詩云：「人生識字憂患始。」則讀書非徒無益，且有害矣。車胤，古之好學者也，囊螢夜讀，甚有鄉曲之譽。桓溫辟為從事，以辯識義理深重之，自是顯於朝廷。及遷吏部尚書，竟得罪於權臣司馬元顯，元顯逼令自裁（即今人所謂「被自殺」）。使車公不讀書，無聞於世，而得終其天年，不亦善乎？然則謂讀書無用，亦無不可。<br><br>古之顯學，已無用於今；今之顯學，將見棄於後。或讀書而尊爵，或好學而居巷。天道渺冥，人事微茫，其順逆還周，孰能知之？其有用乎？其無用乎？不可知也。然讀書之事，何必曰「用」？其中有至樂存焉，雖南面王不與易也。與其用之，不如樂之。善讀書者，如蠶食桑而吐絲，蜂採花而釀蜜，苟能通其倫類，遺其糟粕，則長精神、益智慧，此其所以為樂也。不善讀者，囫圇吞棗，徒勞無益，上者不免為迂儒，所謂「博士買驢，書券三紙，未有驢字」，何樂之有？故曰：善讀者之於書，不希其用，但味其趣。此可與知者道，不足與俗人言也。</p></body></html>