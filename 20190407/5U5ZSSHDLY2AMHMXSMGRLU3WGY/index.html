<html><header><meta charset="utf-8"><title>囡囡面試老公淨玩手機吳若希夫妻感情淡薄</title></header><body><h1>囡囡面試老公淨玩手機<br>吳若希夫妻感情淡薄</h1><p>【爆相爆片】吳若希跟澳門闊少老公何兆鴻（Alex）育有囡囡Giselle（乳名淼淼），日前二人帶淼淼到幼稚園面試PN班，被讀者黃小姐透過「爆相爆片」分享，吳若希着白恤衫襯黑色背心裙的斯文打扮現身。</p><p>「好乖冇扭計」</p><p>黃小姐說：「入到學校吳若希刻意背住門口企，全程好有耐心陪囡囡玩，不過佢老公就掛住玩手機，似乎唔係好熟悉程序，因為入課室已經開始計分，2nd in父母要答問題，應該要表現得好熱衷，我見到吳若希都有啲黑面睥住老公，不過佢囡囡就好乖，冇走嚟走去，亦冇扭計。」早前吳若希在社交網展開「30 days婚變challenge」，連續30日讚老公為婚變闢謠。<br><br>不過吳若希昨日到尖沙嘴出席美容活動時，就否認向老公黑面，一臉倦意的她，表示早上帶淼淼上興趣班，近日又忙於陪囡囡到四、五間學校面試。提到讀者爆料見到她帶囡囡面試，她指該所是自己最心儀的學校，但沒印象曾對丈夫黑面：她說：「我好少公開場合黑佢面，最多只係冇表情，返屋企先反白眼，唔覺當日佢做過乜，有女嘅時候我係唔理老公。我哋只係一齊去，當日怕阿女等太耐，就記得叫老公陪阿女行一陣，冇幾耐就輪到我哋。」</p><p>話題講工作</p><p>言語間令人覺得夫妻感情淡薄，吳若希承認：「係，唔係好熟，我哋好少傾兩個人嘅嘢，話題都係講個女，或者講工作。」她表示老公由澳門搬來港居住，因朋友不多，已介紹朋友給他認識，而本月23日是囡囡生日，一家會到迪士尼慶祝。<br>採訪：皓騫、王連連<br>攝影：沈健程</p></body></html>