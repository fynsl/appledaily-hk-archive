<html><header><meta charset="utf-8"><title>公器私用傳媒篇 - 鄧達智</title></header><body><h1>公器私用傳媒篇 - 鄧達智</h1><p>諸事友一面開車，一面聽電台節目，不斷鬧主持人公器私用……<br><br>喂：你對個主持人是否偏見？<br><br>旅遊節目嚟㗎，當然講旅遊，而佢講緊遙遠而陌生嘅阿拉伯半島古國也門；冷門成咁，明顯無甚利益輸送，如何公器私用？<br><br>條友竟然答我：挑，香港人淨係識得日本、台灣、泰國、韓國，為公眾利益，當然內容盡量講以上四國，乜叉也門啫？連名都未聽過，純粹利用大氣電波自我陶醉，仲唔算公器私用？<br><br>也有人指責專欄作者公器私用，經常在專欄點火頭，將不順眼人事鬧到狗血淋頭！<br><br>犯情債、犯慾債，眾若微塵，身邊三、五、七個等閒，不值一哂；路人甲攞嚟賤死拗自編自導自演境況不放，被勸導收手不是，被勸告看心理醫生尋精神輔助也不是；一條心苦肉計將形象自殘，這情況普遍過「麥記」早晨套餐A、B、C。也有人貪過癮，將朋友關係單向轉型，誓與感情層面掛鉤，迫使對方一再提醒：切莫捉錯用神！<br><br>屢勸無效，無奈將憐憫並朋友關係一併收回，從此拜拜！幾十歲人，頭頂都瞞天過海地中海啦，何苦獻世出醜到如此田地？快過半百或已過半百，未曾戀愛過又點？切莫自以為大過天，「可憐人自有可恨之處」，也需自責乜解救落到如此田地？除非決意斷絕七情六慾，千祈咪話為事業，目下事業感情家庭成功平衡人士大把，以情執慾念撰文分享人面世事的作者怎會少？亦舒都曾經講過，大意：內容談情說愛，地老天荒流行。<br><br>一版副刊不過廿個專欄左右，作者身份如假包換KOL，筆下自有感染力，說情說性自有一套，自有感興趣追隨粉絲；筆下根本芸芸眾生：你、我、他無需對號入座。<br><br>傳媒間，什麼叫「公器私用」？其中一則：某專欄作家被請離專欄崗位。知情人士透露：長期以私利為重的寫作模式太過份，並非偶爾，卻是經常，基本上篇篇稿如非為自己旗下機構商業運作宣傳，便是宣傳其他商戶從中謀利。嗱，學嘢喇；以上傳媒商業行為，才算「公器私用」。<br><br>報導社會或正或邪現象、衣食住行趣味分享、內心世界盡情剖白、對可敬人與事宣揚推廣、對可憎人與事分析指摘……是為作者存在的價值與責任，寫人、寫境、寫七情六慾，理所當然。</p></body></html>