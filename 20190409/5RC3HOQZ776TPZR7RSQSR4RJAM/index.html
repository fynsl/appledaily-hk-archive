<html><header><meta charset="utf-8"><title>亮說亮話：地產行業邊個最蠢 - 湯文亮</title></header><body><h1>亮說亮話：地產行業邊個最蠢 - 湯文亮</h1><p>有老友問我，現在買樓是不是很蠢，當然不是，唔買才蠢。唔止蠢，仲會被人笑，有學者笑那些在過去幾年賣了樓的人，話他們落錯車。<br><br>其實，上車落車就好似日出日落，各人有各人需要，錯唔錯就很難講，現在當然是錯到唔恨，就算唔安慰幾句都唔好話人錯落車，這句話令人感覺到很凉薄，尤其是講這句話的學者在三四年前大聲疾呼叫人唔好買樓，話市場上有大約20萬空置單位，只要政府出招迫炒家賣樓，樓市必定會下跌。最新數字只有5萬個空置單位，已經是近年最高，當日學者以市場上有大量空置單位為理由，叫人唔好買樓，令到落了車的人不敢再上車，今日笑人落錯車，我話凉薄真的是沒有講錯。<br><br>有評論員話樓市會不斷上升，睇淡樓市的人一世都要租樓住，意思是樓市的前景是非常好，而另一位更揚言樓市在未來18個月上升30%，理論上現在唔買樓的人是最蠢，但如果這理論是正確，賣樓的人更加蠢，即使如此，他還不是地產行業中最蠢的人，最蠢的應該是地產商，他們明知道樓市會上升，甚至在18月內上升30%，點解不但借錢畀人買自己的新樓，仲提供高回贈來吸引買家，搞到政府叫他們自律。<br><br>事實證明，地產商的確是地產行業中最蠢的人，不過，大家又是否同意。<br><br>湯文亮<br>mailto:jacinto.tong@gmail.com<br>本欄逢周二刊出</p></body></html>