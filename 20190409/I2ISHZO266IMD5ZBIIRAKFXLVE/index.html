<html><header><meta charset="utf-8"><title>中環在線：小米有打工皇帝年薪百億 - 李華華</title></header><body><h1>中環在線：小米有打工皇帝年薪百億 - 李華華</h1><p>上星期華華就提過，騰訊（700）有位不具名員工上年薪酬有成6.28億，即係平均打一日工就有172萬蚊，不過對比小米（1810）一位薪酬近百億嘅僱員，呢位打工皇帝只係濕濕碎。<br><br>話說小米噚日出咗年報，提到舊年有五位最高薪酬員工，其中四位年薪介乎3,000萬到1億，不過最神奇嘅係有位僱員年薪介乎1.5億至到150億，華華計番條數，呢五位員工總共支取約102.18億薪酬，當中102.08億係股權，假設四位員工年薪係1億，呢位百億打工皇帝就收緊98億人工。</p><p>年報列雷軍薪酬「－」</p><p>究竟呢位人兄係邊個？查實小米老闆「雷布斯」雷軍舊年第二季拎過一筆99億嘅股權激勵（令到當季經營虧損75.9億），唔知呢位「員工」係咪就係雷軍呢？奇怪嘅係，年報除咗提到三位獨董有50萬董事袍金外，其他薪酬資料一概都係「－」，包括雷軍，到底「－」係指冇，定係未公開得？華華問過小米公關，但就未有回覆。<br>李華華<br>mailto:LiWaWa@AppleDaily.com</p></body></html>