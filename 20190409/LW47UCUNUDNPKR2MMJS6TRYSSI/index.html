<html><header><meta charset="utf-8"><title>操盤手札記：5G股滄海遺珠 - 割柑人</title></header><body><h1>操盤手札記：5G股滄海遺珠 - 割柑人</h1><p>陰晴不定！新華社上周六晚發稿，指中美喺第九輪經貿磋商，協議文本取得進展；政法委微信「長安劍」更發文解讀，指離最終定稿很近。不過，美國總統特朗普呢頭話四周內達成協議，嗰頭又改口話唔想預測。周一，中港股市衝高回落。<br><br>恒指已抵三萬關，完成雙底量度升幅目標，有望挑戰30500至31000。本周除咗睇中美貿談，仲有歐盟商討英國脫歐，英國首相文翠珊隨時又被迫宮，大家會唔會「witness the end of May before the end of April」呢？<br><br>世事有時幾諷刺華為老闆女孟晚舟隨身攜帶死對頭Apple嘅iPhone 7 Plus，雖然佢有部華為Mate 20 RS。而Apple大股東「股神」畢菲特就用死對頭Samsung嘅SCH-U320摺機，雖然佢曾經獲贈iPhone X。<br><br>講到5G，上周韓國搶先美國一小時推出商用5G網絡，成為全球首個5G國。不過，前提係你要搵到訊號！據傳媒第一手測試報告，韓美都有訊號覆蓋率不足、穩定性欠佳嘅問題。中國幾時推出？據報今年試驗商用，明年正式商用。<br><br>舊年12月，中央經濟工作會議提出加快5G商用步伐，5G概念股隨即炒起。經營基站獨市生意嘅鐵塔（788）；電訊商中移動（941）、中聯通（762）、中電信（728）；電訊設備商中興（763）、京信（2342）等先後落鑊。唔多起眼嘅5G遺珠，就有建滔積層板（1888）。<br><br>建滔板係產銷覆銅面板龍頭，覆銅面板應用喺手機、電腦、家電、汽車等。集團為滿足5G需求，今年將會增加產能。建滔板上月公佈業績倒退，股價高位回落超過兩成，近日喘穩，周一更衝高5.4%。該股除咗受惠5G發展，亦受惠家電補貼，不妨留意。<br><br>割柑人<br>本欄逢周二刊出</p></body></html>