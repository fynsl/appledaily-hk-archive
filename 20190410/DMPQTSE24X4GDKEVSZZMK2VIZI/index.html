<html><header><meta charset="utf-8"><title>中環在線：羅康瑞：妒忌港企成功拓一帶一路 - 李華華</title></header><body><h1>中環在線：羅康瑞：妒忌港企成功拓一帶一路 - 李華華</h1><p>有「上海姑爺」之稱嘅貿發局主席羅康瑞（Vincent），今年5月底正式卸任，由林建岳（岳少）接手，當年佢上任時同華華講過三個宏願，包括發展一帶一路、降低創業板門檻、增加展覽場地，四年過去有冇達成心願呢？佢又畀自己幾多分呢？<br><br>Vincent話，打分就唔應該自己畀自己，不過覺得近年推動到港企去一帶一路好重要，有信心嚟緊貿發局都會擔任呢個角色。另外政府都講過話灣仔北三幢政府大樓會拆卸，會多咗展覽空間。</p><p>卸任貿發局　戲言搵緊工</p><p>同場有唔少喺一帶一路幾成功嘅企業，包括何設計、兆豐科技、威裕環球等等，Vincent不諱言話好妒忌佢哋發展好成功，「如果我後生啲就同呢班後生砌過！」至於離開貿發局之後有咩去向，佢講笑話：「你記得寫話我搵緊工。」後尾又話將重心放返去自己私人生意，仲會抆衫尾同呢班企業投資。<br><br>華華就覺得，Vincent把聲沙沙地，原來佢已經患咗流感一個月，睇嚟卸任之後最緊要係抖多啲。<br><br>李華華<br>mailto:LiWaWa@AppleDaily.com</p></body></html>