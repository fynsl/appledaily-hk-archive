<html><header><meta charset="utf-8"><title>冰說聰明：極罕公用收息股 - 青冰</title></header><body><h1>冰說聰明：極罕公用收息股 - 青冰</h1><p>息口見頂，個個都想搵收息股，但穩陣嘅全部已經搶貴晒，中電（002）、煤氣（003）、港鐵（066）及領展（823），股息率只有二至三厘，電能（006）就好啲，有5厘，不過Victor領軍始終令人打咗個折扣嘅。以上都算係公用事業，特別吸引食息族，如果稍為退而求其次，可以諗吓載通（062）。<br><br>載通主要經營九巴，一直以來都是母公司新地（016）的現金牛，現時股息率有5厘，絕唔失禮，最近六年的股息都係穩步向上。同以上幾隻一線收息股比，載通的業務比較近似港鐵，只是規模不及而已。港鐵成日被人鬧，高鐵超支，沙中綫又出事，公眾形象負面，但股價卻接連創新高，最主要原因就係地產業務貢獻大，既可起樓又有舖位及寫字樓收租，爽皮。<br><br>位於荔枝角的豪宅曼克頓山，前身係九巴車廠，是當年載通跟新地合作改建而成，賺到盤滿缽滿，所以載通在2007至2008年，可以兩度豪派特別息共3.5元。現時曼克頓山的商場曼坊，仍由載通持有，帶來穩定收入。<br><br>10年前佢哋決定將觀塘巧明街車廠改用途，轉為非住宅商業項目，將50%擁有權賣畀新地，不過呢個項目都算拖得耐，搞到2016年先補地價43億，直至去年12月，才委託新地旗下的建築公司，發展該項目，塊地足足封咗塵十年。巧明街項目跟APM只是一街之隔，將有協同效應，重建後將是兩座37層的office，樓面面積達115萬平方呎，即係差不多兩個APM咁大。<br><br>不過呢個項目就要2022年先落成，仲有大把時間畀你買。有5厘息又有大project在手，可謂進可攻進可守，與其繼續高搶嗰三幾隻收息股，不如分啲資金去買載通啦。<br><br><br>青冰<br> http://fb.com/chingbing888 <br>本欄逢周四刊出<br></p></body></html>