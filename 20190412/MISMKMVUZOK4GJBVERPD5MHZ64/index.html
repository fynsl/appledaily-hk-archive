<html><header><meta charset="utf-8"><title>【有限創意】何苦蹧蹋飲食 - 余家強</title></header><body><h1>【有限創意】何苦蹧蹋飲食 - 余家強</h1><p>將軍澳天晉匯二期魚米家──要清楚列明地址事關令人髮指，在收銀機當眼處貼出告示：返工要先換好制服才打咭　收工要先打咭才去換制服。<br><br>算死草無以復加。僅僅趕得切的員工本來唔遲到，換埋衫便遲到了；本來2200落班，換埋衫起碼要2205至走得。可想而知，不達標者恐被罰被扣薪金。個別員工不準時，容或是事實，那麼，靠員工之間互相提醒行不行？靠分店經理警誡行不行？甚至口頭無效，非貼示不可的話，貼在更衣室豈不更合理更應景？<br><br>於是你明白，貼在收銀機當眼處的目的，是鼓勵檢舉、讓顧客一同監察，店方故意令員工難堪，big brother is watching you啊！不知伙計怎樣想：我們就係咁懶散，中國人就是要管的。趕喉趕命更衣打咭，裙拉褲甩，制服穿得肉酸，自我形象低落，勢利顧客睇死彼等不受老闆尊重，愈發頤指氣使，對服務諸般挑剔，大家沒好處。<br><br>我不願再去光顧，因為不想做專制統治的幫兇，因為，我都係打工仔。<br><br>市道不景，人工可以壓低，人格不可以壓低。<br><br>我窮，日常食廉價餐廳，眼見近年普遍現象人手不足，樓面落單阿姐要兼埋清潔和收銀，戥她們辛苦，也戥她們牙煙，幾個人輪流操作收銀機喎，唔啱數邊個孭？一般說法業界招聘困難，真的嗎？觀乎魚米家作風，錙銖必較，算盡伙計換衫的幾分鐘，引申出來，我覺得乾脆資方孤寒，一人做兩人份，你死你賤。<br><br>飲和食德，飲食原該開心事，本篇說「何苦蹧蹋飲食」，不單指浪費食物，餐廳，也不應淪為血汗工廠，會食不下嚥的。<br><br>吾友邵子風（歌手龍小菌經理人）近日在新蒲崗開辦蛋糕自助烘焙。據他說，有贏無輸：「人人有生日，男朋友生日又整，女朋友生日又整，家爺仔乸生日又整。製作蛋糕很科學化，份量和時間精準就成功率百分百，而且我強調顧客參與，親手心意，怎不開心share？必然有口碑。」<br><br>果真咁筍？不得而知，我欣賞邵兄的樂觀和態度正確。這盤生意其實源於拍檔卸膊留下的爛攤子，一條麻甩佬局住從頭學起，周身病痛，又遭逢亞視裁員（自嘲末代節目主持），邵子風反而愈做愈走出陰霾。<br><br>飲食原該開心事。</p></body></html>