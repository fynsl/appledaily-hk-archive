<html><header><meta charset="utf-8"><title>【姐匙Talk】燒肉瞞娶烏賊激親阿媽</title></header><body><h1>【姐匙Talk】燒肉瞞娶烏賊激親阿媽</h1><p>唔少人嫁入豪門，都俾人用高攀嚟形容，就知道大戶人家好多時都希望門當戶對，某程度都係一種潛規則。好似「大宅門」嘅喜事，嚟得好低調，由「燒肉」、「烏賊」認識，到拍拖訂婚，都係低調到好似冇發生過咁。男嘅從未孖住女方出席任何公開場合，只係咁啱畀傳媒影到，先至由唔認到改口風，雖然佢哋之後都有間唔中貼相放閃，之前仲喺無預告之下，原來已結埋婚，全部都係閃電式進行，連佢哋嘅家人都夾晒口供，出嚟見人都唔多提起。</p><p>亂作家庭背景</p><p>話晒大宅門都有頭有面，但係點解會將婚事咁低調，據接近佢哋呢家人嘅朋友講，燒肉有次返內地喺一個party識咗烏賊，而烏賊就好識鋪排，講到自己係官二代後人，又暗示自己有親戚同內地老大家族有關係，燒肉唔知頭唔知路，就以為大家背景好襯，仲即刻展開追求，冇幾耐已去到同居階段，火速程度當然搞到燒肉阿媽唔太高興，覺得燒肉未睇清楚對方嘅人品，就瞓身落呢段感情。<br><br>阿媽一直以嚟都好錫燒肉，見到記者亦都好合作好nice，不過今次畀燒肉先斬後奏結埋婚，阿媽見到人就被問點睇燒肉嘅另一半時，佢就真性情流露，唔笑之餘仲黑晒口面，懶得交戲，加上阿媽似乎發現咗烏賊亂作家底，但係燒肉婚已結，作為父母又可以點。<br>撰文：Jessie</p><p>姐匙Talk</p><p>我姐匙縱橫歌影視幕後，咁多年嚟冷眼旁觀，娛樂圈大小事都走唔過我雙眼，真係頂唔順要爆啦！歡迎大家嚟剝花生。</p></body></html>