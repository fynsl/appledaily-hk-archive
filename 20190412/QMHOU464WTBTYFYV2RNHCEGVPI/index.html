<html><header><meta charset="utf-8"><title>古巨基紅館騷唔怕再跌落大窿</title></header><body><h1>古巨基紅館騷唔怕再跌落大窿</h1><p>古巨基「WE我們世界巡迴演唱會—香港站Part 2」昨晚於紅館舉行頭場，三面台全場爆滿。黃子華、周慧敏、倪震、陳敏之及蔡一智到場睇騷，容祖兒則是首晚表演嘉賓。演唱會於晚上8時40分開始，基仔身穿全身銀色閃閃歌衫現身，他坐在銀色時光機在半空唱《爆了》出場，然後他唱出《夢中人》及《必殺技》。</p><p>去年基仔在紅館開part 1時，有一晚唱完《爆了》之後不慎跌落舞台中心大窿，後來發現弄傷了頸部。基仔昨晚舊事重提：「上次有少少意外，就係呢個窿（手指舞台），今次個台闊好多。」基仔表示今次開騷獲不少粉絲關心：「今次開part 2最多人叫我唔係good show，而係叫我小心啲，睇住個窿。所以希望大家提提我，將你哋嘅擔憂講出嚟，想借大家聲音大叫：『睇路呀靚仔』。」然後觀眾照做，逗得基仔大笑：「好低B，竟然有人喺紅館咁做。」</p><p>檢查所有機關位</p><p>其實基仔今次都十分小心，昨日開騷前基仔在紅館拜神，他表示前晚總綵排時已經特別小心所有機關位，連細微位都逐一排一次，結果排到凌晨4時。基仔表示今次連舞台側邊視線受阻位都應要求推出發售：「好多歌迷都明知視線受阻都即刻去買飛，為咗答謝佢哋咁支持，我會行多啲過去同佢哋握手。」<br>採訪：曹家誠<br>攝影：葉君海</p></body></html>