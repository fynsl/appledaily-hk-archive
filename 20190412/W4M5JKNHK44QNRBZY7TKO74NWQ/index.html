<html><header><meta charset="utf-8"><title>中環在線：港鐵事故多　梁國權大減薪 - 李華華</title></header><body><h1>中環在線：港鐵事故多　梁國權大減薪 - 李華華</h1><p>港鐵（066）刊出年報，前行政總裁梁國權舊年薪酬由1,520萬跌到1,180萬元，主因「與表現掛鈎的薪酬」由450萬跌至70萬元，跌幅差唔多有84%。點解跌咁多？先有沙中綫偷工減料、舊年10月港鐵四線故障、上月港鐵測試撞車，華華諗都唔使解釋咁多。<br><br>至於新任行政總裁金澤培，舊年人工就由980萬跳到去1,140萬元，升幅差唔多有16%，當中主要係表現費升咗120萬元，升幅有55%。之前任常務總監嘅佢，值唔值呢個升幅？呢個要由市民去評價，不過本月履新嘅佢就話港鐵金漆招牌受損，現時首要任務係重建公司聲譽。</p><p>馬時亨凍薪  維持170萬</p><p>至於主席「OK亨」馬時亨就凍薪，維持170萬元。整體而言，成個董事局人工只係加咗20萬咁大把，夾理有1.022億元，當中「與表現掛鈎的薪酬」就由1,950萬升至2,310萬元。查實港鐵車務舊年一塌糊塗，但商場同埋物業發展做得唔錯，股價係咁升，唔知係咪咁，所以仲有少少人工加呢？<br><br>李華華<br>mailto:LiWaWa@AppleDaily.com</p></body></html>