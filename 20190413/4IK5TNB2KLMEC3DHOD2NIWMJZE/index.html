<html><header><meta charset="utf-8"><title>基仔開騷冧老婆　祖兒眼冤</title></header><body><h1>基仔開騷冧老婆　祖兒眼冤</h1><p>古巨基前晚在紅館為一連四場「WE我們世界巡迴演唱會——香港站Part 2」揭開序幕，基仔開三面台，全場爆滿。首場邀得容祖兒做表演嘉賓，她大爆基仔內幕，指他不會錯失任何機會向古太Lorraine表達愛意，連食餐飯也不放過。</p><p>睇婚照保鮮</p><p>自從升呢人夫，基仔不時都會在社交網放閃晒恩愛，他前晚又分享跟老婆Lorraine的相處方式，首先透過台上螢光幕播出自己的錄音聲帶：「今年係我同古太結婚第五年，有人問我同古太成日一齊工作成日見，婚姻點handle？但其實就算唔係一齊做嘢嘅婚姻好易handle咩？家家有本難念的經，我同古太係二十幾年嘅工作夥伴，大家一路為事業夢想衝，反而結婚後呢幾年我哋追番時間，體驗吓以前錯過咗嘅嘢。至於婚姻點樣保鮮？我會久唔久攞番結婚相嚟睇，睇吓我哋當時嘅開心樣，再諗吓大家點樣由情侶變成親人。」<br><br>基仔之後換上禮服，與二十位穿上婚紗的新娘上台，他說：「我結咗婚幾年，今晚帶咗二十位新娘上嚟考考我定力，希望透過佢哋回味一吓我同太太嘅點滴。」基仔接着唱出《愛的解釋》，續說：「呢首係我初出道時，佢帶我去電台宣傳嘅第一首歌。」其後再唱了《一生何求》及《我與你》等。</p><p>隻手不停摸</p><p>其後容祖兒以嘉實身份出場，和基仔合唱一曲《狂串樂基兒》，祖兒向基仔說：「話說上次Part 1我睇完，簡直覺得係洋溢愛意，你完全唔錯失任何機會對古太表達愛意，究竟你想點呢？」<br></p><p>祖兒繼續爆料，笑說：「我哋一班朋友同基仔有時食飯聚會，大家包括我都有個問號，點解一餐飯入面你同古太孖公仔咁，隻手一定要不停摸住古太，真係好眼冤好火滾。」在旁的基仔尷尬地答：「佢有駝背，我幫佢搓番直。」安哥部份，基仔換上紅色歌衫唱出《友共情》和《愛與誠》等多首金曲，令歌迷拍爛手掌。<br>採訪：曹家誠<br>攝影：葉君海</p></body></html>