<html><header><meta charset="utf-8"><title>【識飲惜食】村屋中邊食邊傾心事　馬鞍山的秘密樹窿</title></header><body><h1>【識飲惜食】村屋中邊食邊傾心事　馬鞍山的秘密樹窿</h1><p>對於各區「美食沙漠」這說法，早已聽得煩厭。人說你說，似是理所當然。現實是，「綠洲」隱藏於馬鞍山不同地方，既滿足胃袋，又能修補心靈裂痕，就看人們是否有心細看。</p><p>大水坑村的村屋之間，唯獨一處鋪滿草皮。推門內進，有餐牌卻沒價錢，這處費用由顧客自定。「食物只係前菜，其實最希望係同大家交個朋友，一齊傾偈。」「秘密花園」主理人葉引蘭（黃太）如是說。<br><br>開業兩年多，餐品由一眾義工主理，每日提供兩款午餐及下午茶，包括餐飲與甜點。「花園」採取預約制，不過黃太也從不拒絕walk in客，總是一副招呼朋友的態度，請客人入內。</p><p>吃喝放鬆　「好過差到盡先去救」</p><p>若說只為交朋友而開業，似乎說不過去，「過去因工作關係，接觸好多家庭，見到家人間的關係越來越差，往往去到最差先搵人幫，太遲了。」曾處理青年輔導工作的她，見盡不少冇得救的關係。愛避重就輕的香港人常因工作忙，或不知從何入手，往往等到避無可避，方「勇敢」面對，「所以我希望以一個吃喝玩樂的平台，讓大家的關係未惡化之前，透過飲飲食食放鬆返，好過等差到盡先去救。」<br><br>黃太有時亦會擔當聆聽者的角色，若怕談話內容被其他顧客聽到，可到VIP房盡情傾訴。房內裝滿隔音棉，可以安心講秘密。有人來說難以與母親相處，有人來說與太太出現信心危機，更有人來問為何絕症要選中自己……</p><p>做聆聽者　當客人是朋友</p><p>「很多人苦無傾訴對象，或者身邊的朋友已經聽厭，唔想再聽。慢慢地將心事鬱在心中，唔再打開心門。」曾修讀婚姻及家庭治療的黃太說，比起開辦一間輔導室，更想以朋友身份代入其中，「就算你見我的一小時覺得幾舒服都好，一行出輔導室門口，你就要面對生活，所以我們要結合生活。我唔會分客人或朋友，來花園的都係朋友。」<br><br>訪問那天，黃太不時回覆WhatsApp，不是電話癮，而是朋友們有急事，「一兩句簡單說話，其實可以幫到很多人。」<br><br>「秘密花園」雖說是成人們放下心結的地方，又出奇地聚集了一班小孩，他們都是黃太口中的VIP，有的下課後急急跑來，有的則是約齊朋友來下午茶。「現在的小朋友好聰明，唔會輕易話你知唔開心，但跟他們玩時，對話時字裏行間你就會了解到他們。」<br><br>每位VIP都有任務在身，就是要請校內唔開心或較內向的同學到「花園」，一齊玩，一齊傾偈。</p><p>自由定價　望重塑人間有情</p><p>這種「我為人人」的精神，得追溯至黃太的童年。<br><br>曾經歷過「獅子山下」年代的，都想把當時守望相助的精神重現。回想兒時，黃太家住山頂石屋，那是鄰里關係緊密的年代。「當時人人都好開心，只要有一家人煲糖水或整茶粿，就會派街坊。我其實好想重塑細個時人間有情的生活環境。」當時人們的生活水平不高，但簡單易滿足；相反今日，經濟更勝從前，但人際關係卻大倒退。「現在人與人之間都築起一道牆，看似好安全，其實不然。」眼見如此，她願意「拋磚引玉」，以「自由定價」作招徠，與人們做朋友、講心事。</p><p>耗盡百萬　街坊義工同撐住</p><p>在香港生活，樣樣都係錢，由顧客自定價錢的食肆，可想而知定必蝕多過賺。<br><br>「第一年我已經用盡100萬預算，今年係第三年，你話幾驚。」只打算經營兩年多，今年又迎來第三個年頭，「諗住捱完兩年就算，雖然唔係捱，呢兩年我好開心，但會問自己第三年係咪仲係想有呢個心理負擔。」負擔，源自財政。靠自由定價的收入，根本追不上每個月的恒常開支。剛好那時遇上業主加租，心想不如就此作罷，誰知義工同事們反說夾錢讓花園繼續經營。「我班同事不是有錢人，但竟然問返我﹕『業主加幾多，我哋夾畀你。』」同事以外，又有街坊專程走去送支票，受助過的朋友也紛紛支持，「係感動到唔捨得唔做。」從早忙到晚，晚上八時終能閒坐家中，讓腦袋放空，這時才覺得累，「但諗返朋友的情況，例如小朋友長大了，情緒又變好，都會替他們開心，攰都值得。」</p><p>（a）秘密花園<br>馬鞍山大水坑村155號地舖<br><br>採訪﹕梁苡珊<br>攝影﹕倫星揚、廖璟熹</p></body></html>