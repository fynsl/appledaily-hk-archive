<html><header><meta charset="utf-8"><title>梁家輝認宅佬少跑步</title></header><body><h1>梁家輝認宅佬少跑步</h1><p>梁家輝昨日到西貢出席傷健共融活動，首次為傷健人士擔任領跑員，他說：「我平時都冇跑開，係一個宅佬，第一次嘅三公里，氣氛好好，下個月去跑多次五公里。」梁家輝透露為擔任領跑員，特意提前個多月接受訓練：「真係落跑道跑得三次，不過我哋今朝都完成晒，唔係包尾嗰隻，我覺得心情同狀態都可以。」他表示往後會盡力保持跑步：「希望多啲義工參加，帶多啲對社會有障礙嘅人落跑道，唔好成日困喺屋企，多啲做運動。」<br><br>提到早前於戲院中以呂奇腔平息觀眾罵戰，梁家輝笑謂：「黑麻麻我先夠膽，大家都係去欣賞電影，無謂畀啲咁少嘅事影響。如果我呢個腔可以平息到，咁我以後用多啲。」<br>採訪、攝影：盧妹</p></body></html>