<html><header><meta charset="utf-8"><title>44年載過7位老闆　駕駛最坐得安心路線渣打大班司機曾遇械劫案</title></header><body><h1>44年載過7位老闆　駕駛最坐得安心路線<br>渣打大班司機曾遇械劫案</h1><p>【財經專訪】「我係Albert Chan（陳祺威），1975年入渣打銀行做，1991年開始揸大班車（大班御用司機）。我的老闆有Tony Nicolle（黎恪義）、Ian Wilson（華禮信）、Mervyn Davies（戴維思）、Peter Wong（王冬勝）、Peter Sullivan（蘇利民）、Jaspal Bindra（白承睿）、同埋𠵱家嘅洪生（洪丕正）。」在渣打工作了44年的Albert，加入銀行第4年開始轉做司機，接載部門主管，再過了12年被委以重任，做大班御用司機；回歸前後共載過7位Big Boss，現時是這間發鈔行最資深員工之一。<br>記者：劉美儀</p><p>揸大班車，唔係揸大膽車，要眼觀六路，耳聽八方。陳祺威說做大班司機，不礙乎滿足四大條件：安全、準時、清楚（所去）位置、舒服。本港經常塞車，他要判斷路面變化揀最適合駕駛路線，讓老闆坐得安心，「唔好等佢chok吓chok吓」。自己是否達標？他敲兩下車身笑說：「so far touch wood（托賴）啦，我就好少甩漏。」</p><p>「揸住槍喺我車前面經過」</p><p>每天駕着寶馬房車在金融區游走，看似風光，但路上也可以暗藏風險，「驚險事情都發生過一次」。在1992年他在中環駕車路上，遇着轟動一時的周大福珠寶金行械劫案！<br><br>這天大班司機罕有走到鏡頭前，靦腆地述說他在渣打的駕駛歲月。「我本身好鍾意揸車，18歲一夠就考車牌，電單車、私家車牌一齊考。」朋友寫信求職，本來在工廠打工的他，搭順風車叫老友寫多封信去，結果獲渣打人事部回應，「我就膽粗粗試吓，一做就40幾年。」<br><br>八、九十年代，發生過不少珠寶錶行械劫、富商被綁架等大案，好多名車亦被偷返內地轉賣，試過有富豪的司機停車入油，人一落地車即被搶走。<br><br>陳祺威開工期間也遇過警匪駁火的場面。時光倒流至1992年3月12日下午，被稱為香港「四大賊王」之一的葉育生，夥三名賊人打劫皇后大道中周大福珠寶店，掠去約值1,200萬元名錶及珠寶金飾，四人逃離現場時遇警方攔截，開槍還擊。<br><br>「我當時都唔識驚，問題係點解突然間咁靜。」他記得大約是食晏時間，車內沒有載着老闆，行至畢打街口停紅綠燈，「但啲車唔行，我就奇怪點解啲車唔郁，見到有個人揸住枝槍，打橫咁喺我車前面經過，原來係當年最出名嘅中環珠寶搶䕃案，聽到兩下嘭嘭槍聲。」</p><p> 「架車係大班第二個寫字樓」</p><p>新世代房車都設自動鎖門裝置，那些年則未有。「以前我哋一上車，一停低，就會lock車門，最緊要係lock車門，唔好畀外面人入嚟。」<br><br>做大班御用司機，傍着Big Boss出入，是否會預早收到公司絕密消息？他糾正，「好多人以為我哋做大老闆司機，有好多內幕消息，其實呢個係謬誤嚟嘅。」大班們個個好專業，不會胡亂在車上講敏感資料，自己亦會懂得避忌，故很多重大消息包括老闆辭職或去留，「我都係睇報紙先知」。<br><br>服務過7位大班5位是洋人，當大班司機英文是否要特訓過？他笑稱，「可能老闆知我英文唔係咁掂，都會就住我嚟講，朝早見到老闆我會講早晨，佢哋都會回返Good Morning。」不過老闆口音各異，就得花時間適應。譬如第一位大班黎恪義聲調較沉，「要畀心機聽」；第二位老闆華禮信是蘇格蘭人，講嘢就好淡定有錢剩，「聽得舒服啲」。<br><br>另外，Albert發現大班唔易做，「我細過時聽人講，話做銀行大班好好做，其實好辛苦，一日時間真係唔夠用，個個都好忙無時停……架車係佢哋第二個寫字樓，個個都喺車上工作，睇文件、聯絡同事、吩咐做嘢。」<br><br>陳祺威說，如果時光倒流四十年，「我都係會行返呢條（司機）路，我喺渣打大半生，覺得自己幾好彩……渣打文化好融洽，讓我可以做到今時今日。」</p></body></html>