<html><header><meta charset="utf-8"><title>【馮仁昭四圍超】娛樂公司欠租被貼大字報顧問林敏驄：又關我事？</title></header><body><h1>【馮仁昭四圍超】<br>娛樂公司欠租被貼大字報<br>顧問林敏驄：又關我事？</h1><p>林敏驄喺賀歲片《如珠如寶》身兼編導演三職，該片就係冠軍娛樂出品，而創作歌手曹震豪上年<span style="font-family: Times New Roman, serif;">3</span> 月曾喺微博貼出喺冠軍娛樂嘅辦公室幫阿驄慶祝生日兼留言：「<span style="font-family: Times New Roman, serif;">@</span> 林敏驄，生日<span style="font-family: Times New Roman, serif;">party</span> 暨冠軍娛樂<span style="font-family: Times New Roman, serif;">soft-launch</span> ，祝大師生日快樂，新公司大展鴻圖！」</p><p>公司登記未結業</p><p>其中一張相，見到櫃入面放咗阿驄嘅音樂獎座、牆上又有佢嘅大相。根據公司註冊處紀錄，冠軍娛樂有限公司未結業。馮仁昭日前上過去觀塘冠軍娛樂，發現公司重門深鎖，似係人去樓空，公司玻璃門就俾管理處貼追租告示，因為公司係四個相連單位，據知每月租金總數約<span style="font-family: Times New Roman, serif;">57,220</span> 元，管理處指簽咗三年租約，但租咗一年就搬走兼欠租幾個月。<br><br>阿驄日前回覆否認係老闆：「吓！又有我份，咁又關我事？嗰間公司唔係我㗎，我幫佢哋做顧問，兼職接<span style="font-family: Times New Roman, serif;">job</span> 拍吓嘢，《如珠如寶》都拍完啦，叫好叫座，我又拍緊第二套，部部電影都唔同老闆，佢哋租約嘅嘢，我唔清楚，你哋問番佢哋。我只係幫佢哋搞創作，租約唔係我簽，我又未見過張租約，月租幾錢都唔知。」<br>撰文：馮仁昭</p></body></html>