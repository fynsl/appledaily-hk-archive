<html><header><meta charset="utf-8"><title>隔牆有耳：加強保安　六四館4.26誓如期重開 - 李八方</title></header><body><h1>隔牆有耳：<br>加強保安　六四館4.26誓如期重開 - 李八方</h1><p>支聯會嘅新六四紀念館月初俾人爆門入去破壞，唔止鐵閘、大門嘅鎖頭俾人爆開，連紀念館入面牆身嘅10個插座、總電掣同總電掣箱都俾鹽水淋濕，明顯係惡意破壞，雖然支聯會已報警處理，但外界關注六四紀念館可唔可以如期喺4月26日重開。八方噚日問咗支聯會秘書李卓人，佢話維修工作大致冇問題，可以按原訂計劃於4月26日重開「六四紀念館」，佢哋喺呢段時間會提升保安設施，防止再有人破壞。<br><br>阿人同八方講，俾人用鹽水淋濕嘅10個插座、總電掣同總電掣箱都已經更換，紀念館嘅電力系統亦冇問題，可以正常供電，所以阿人有信心六四紀念館應該可以如期重開。<br><br>另外支聯會為防再有類似事件發生，已決定會將六四紀念館保安提升，加裝更多保安設備，不過阿人就唔講會裝乜，以免俾賊人知道，由於安裝需時，喺新保安設備可以正式運作前，支聯會計劃派人留守六四紀念館做保安，即使再有人想搞破壞，都可以第一時間報警，防止再有人破壞。</p></body></html>