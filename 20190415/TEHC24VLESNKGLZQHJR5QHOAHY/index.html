<html><header><meta charset="utf-8"><title>在粵港澳大灣區生活的意向的主題性住戶調查 - 林夕</title></header><body><h1>在粵港澳大灣區生活的意向的主題性住戶調查 - 林夕</h1><p>平日對隨機抽樣的電話調查，都好聲好氣，打份工啫，都好有耐性配合，那天電話響，一來就問：你對大灣區XXXXXXX，本來想玩整蠱，我咪住喺大灣區香港囉，點知原來係錄音機器聲音，即時掛線都冇仇報。<br><br>這些所謂民調，有效受訪樣本一千個有找，就算成立，但依然沿用傳統室內電話，必然側重於上年紀人士，沒採納手機做打出對象，大概有心溝薄年輕人意見，而且時間是中午，中年人都外出上班，打這個室內電話問對大灣區發展意見？仲係聲帶錄音，算罷啦，老人家何來耐性？加權加到懵都唔會科學化，不如喜歡怎麼樣就怎麼樣，亂填數字豈不更省時省力。<br><br>昨日剛剛在老人家的家，收政府統計處的信件，老人家看到要統計，卻不知信為何物，不敢死生相許，委託我細看。中英文對照，兩千多字主力講述受訪過程以及隱私保密處理，題目則非常搶眼而囉嗦：「有關個人電腦和互聯網的普及程度、吸菸情況以及在粵港澳大灣區生活的意向的主題性住戶調查」，唸給老人家聽，啲公文中文好到聽不明白，她只說沒抽煙，問我什麼是「主體性住戶統計」。再看內文關於大灣區的，寫着：「在粵港澳大灣區就學、工作、開展/經營業務及居住的意向。」<br><br>我先問這位住戶，你有意向在大灣區居住嗎？老人家唔瞢塞嗰陣，其實都精靈得很，反問我：「仲使問，今次唔係問粵港澳大灣區嗎？我咪住喺香港囉，乜意向啫。」再問那大灣區呢？老人家受電視台薰陶有功，又立即明白少了粵港澳，大灣區即係好似包括香港，但係又唔係全包，因為樓價唔同，要過關出入，於是回答：「如果中山有平樓可以升值，都可以考慮，咁算唔算展開業務？意向嘅嘢好難講喎，你今日問我，梗係話有着數先啦，唔好講得咁死吖嘛。」<br><br>老人家以為要填表，但這調查是政府花錢委託私人機構處理，如果有興趣就按信件內指示，預約採訪員上來玩調查。如此這般，受訪者預約，等於自動投票，跟打電話出去或抽樣上門，結果也可以差很遠：民建聯工聯會地方動員能力強，隨時可以主動幫街坊約時間玩受訪。政府那麼想知道全民到大灣區在粵港澳大灣區就學、工作、開展/經營業務及居住的興趣，不如來個全民公投吖，笨。</p></body></html>