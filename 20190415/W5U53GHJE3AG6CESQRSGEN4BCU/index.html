<html><header><meta charset="utf-8"><title>愛化身鐵騎士自由馳騁</title></header><body><h1>愛化身鐵騎士自由馳騁</h1><p>「騎住架電單車感覺自由啲，覺得自己好似雀仔飛來飛去。」泊好房車，換上頭盔，渣打大班御用司機陳祺威化身鐵騎士，無拘無束馳騁於高速公路，回味着年輕時一度放下的「車手夢」。<br><br>男人愛車，如女人愛美，征戰澳門東望洋，更是男人的浪漫。「隔籬屋有朋友揸電單車，未考牌時，我已經坐佢車尾，順理成章，一考到牌，我就買電單車嚟揸……試過去澳門東望洋玩過。」<br><br>講起年輕時兩赴東望洋賽道，陳祺威即喜上眉梢，那種雀躍，彷彿車神再披甲上陣，笠上頭盔絕塵而去。<br><br>劉德華在《天若有情》騎電單車的場面已成經典，但他說自己並非嚮往「華Dee」。「那時啲飛仔真係揸電單車去追女仔，呢句真嘅，但我無咁諗過，我唔鍾意載人，嫌佢阻住我哋。」<br><br>飆車換來快感，卻因工作緣故，丟低鐵騎三十幾年，近年才重拾志趣，「最後又買返架電單車」。骨子裏雖仍是倜儻車手一名，但畢章年過六十，他坦言理解家人擔心，故向太太派定心丸，「我唔會亂嚟，都幾十歲人啦！」只是間中與友人遊車河，遠離市區繁囂。</p><p>回味昔日車手夢</p><p>大都會小人物，為生活放棄飆車追夢，卻未曾忘掉昔日公路上迎風奔馳的滋味，大抵是星爺電影《少林足球》內每個原型人物吧，陳祺威心中的一團火，相信仍未熄滅。<br>記者：黃珮琳</p></body></html>