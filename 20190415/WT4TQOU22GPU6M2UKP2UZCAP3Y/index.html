<html><header><meta charset="utf-8"><title>海外醫生免試 - 左丁山</title></header><body><h1>海外醫生免試 - 左丁山</h1><p>大編輯有位老友係金融界人物，在IFC返工，不時要出差外遊，生活節奏都幾緊湊。上個月，佢去完外地返到屋企，稍事整頓就上床，點知半夜夢醒，發覺成條頸都濕咗，大驚之下起床開燈照鏡，發覺係流鼻血，血水不停滲出，唯有用最古老方法暫時止血，用棉花濕水塞鼻，仰高個頭，再不能入睡，捱到天光，頂唔順咯，自己叫白車送入廣華醫院，大編輯聞訊走去醫院探佢，佢在急症室外攞咗第43號籌，因流鼻血暫時唔死得人，護士叫佢等吓先啦，卒之等到午飯時間，大編輯見佢件恤衫已經血紅，幾乎想代佢嗌救命。哦，輪到嘞，醫生同佢暫時止血，話仁濟醫院先至有耳鼻喉專家，將送佢去仁濟，入到仁濟醫院，全院滿座，叫做有一張病床，停在走廊牆邊，護理人員叫佢瞓上去，點知走廊冇插蘇，病床床頭不能用電力上升到四十度，佢唯有平卧身體，鼻血又流出嚟，大編輯睇見把幾火，想搵護士鬧，但嬲都冇用，醫院唔夠地方，唔夠護士，唔夠醫生，你估醫生有三頭六臂咩。卒之等到專科醫生來到，用電療方法（類似在鼻孔內燒焊），中止咗鼻血長流。<br><br>事後大編輯與朋友皆覺得香港嘅醫療系統已經崩潰，必須雙管齊下解決：（一）增設分區醫院，疏散分流病人，而地方多啲，大啲，醫生護士會覺得工作環境有改善，做起事嚟，不致阻手阻腳，黑口黑面，同病人交談都冇興趣；（二）必須增加醫生及護士數目，長期係擴大兩間大學醫學院收生名額（咁又牽涉到土地及人手問題），中短期就係輸入海外醫生護士，吸引佢地進入本地公立醫院工作。<br><br>幾年前林奮強主持嘅「黃金五十」，曾做過一份香港醫療報告，對上述兩項建議有詳細討論，但特區政府聽唔入耳，一講到輸入醫生，本地醫生組織就以林奮強為敵人。現在林奮強係醫管局董事，對本港醫療嘅瞭解更深，更覺得香港醫療體制擴容（醫院及人才）刻不容緩，因為幾年來特區政府冇做過嘢，而人口老化得更快，對醫療需求更加強勁。過往林奮強好似孤軍作戰，現在本港市民已支持擴容，只有醫生組織頑強反對，弄得伊利沙伯醫院年青醫生都要哀鳴：「香港人不要老，不要病」，呼聲淒厲。4月10日「團結香港基金」發表一份研究報告，建議參考新加坡做法，對來港公立醫院嘅有限度註冊醫生可免試成為正式註冊醫生。報告一出，醫生又嘈，當市民傻嘅，市民嘅容忍力係有限公司，遲早群起反對醫生專業霸權！</p></body></html>