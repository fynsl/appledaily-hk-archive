<html><header><meta charset="utf-8"><title>蘋人誌：法政匯思新班底　「幾時可摺埋？」</title></header><body><h1>蘋人誌：法政匯思新班底　<br>「幾時可摺埋？」</h1><p>2015年，「傘後組織」曾是不少傳媒、政客，日夜掛在口邊的詞彙。形形色色的專業團體、政治團體、地區組織，如雨後春筍，議政的議政，做區的做區，參選的參選。<br><br>四年後，曾經風頭一時無兩的政團如青年新政、本土民主前線，在政權強力反撲後，逐漸淡出公眾視線。或因公民社會疲勞，或缺乏再觸發一場大型運動的天時地利人和……無可否認，「傘後組織」已被不少人遺忘。<br><br>但有個法政匯思，近日仍頻頻開會，開記招、搞project、出聲明；本年初舉辦的四周年晚宴，成員、友好、議員，還坐滿了宴會廳十幾圍。當晚選出的新一屆召集人，甫上任就四處奔走，出席大大小小示威、集會場合，接受傳媒訪問……在大部份傘後組織已沉寂的氛圍下，法政匯思可謂搞得有聲有色。<br><br>記者相約三名新召集人，打算請他們一談法政匯思未來去向，豈料他們仨劈頭一句：「其實我們最大嘅希望，係個組織可以解散。」<br><br>撰文：梁凱澄<br>攝影：黃奕聰</p><p>說話的是剛連任第二屆召集人，大律師吳宗鑾。整個訪問當中，他和另外兩位新任召集人，大律師李安然和美國律師Jason Y. Ng沒有多說剛上任的鴻圖偉略，反而開口埋口都是——法政匯思幾時可以「摺埋」？<br><br>「根據2012到現在嘅趨勢來看，我們摺埋嘅機會好細囉……」潑冷水的是Jason Ng，「你見到政府踩過來嘅速度、力度，都係不斷增加，由梁振英上任，到雨傘，到傘後，都係越來越放肆」。<br><br>搞組織，最重要懂得發掘議題，但對法政匯思而言，似乎不用發掘，議題都自動搵上門，甚至應接不暇，「剛剛先搞《國歌法》，跟住又《逃犯條例》，隨時再嚟23條，一浪打過來，一浪『杰』過一浪」。<br><br>吳宗鑾自稱「宅男」，喃喃抱怨當上法政匯思召集人的過去一年，買回來的遊戲機都無時間玩，「好慘㗎，最新嘅遊戲買返嚟，全部都變晒過時，不如買過時遊戲玩仲好……」<br><br>風雨飄搖，耕耘和收穫注定不成正比，三人為何仍在此時接下火棒？<br><br></p><p>「畀我唞吓得唔得啊」</p><p>法政匯思在2015年1月成立，創會成員中最為人熟悉的，相信非任建峰莫屬。當時法政在成立宣言中明言，在這歪理當道的時代，一群律師希望利用法律專業及思維，維護香港法治、關心政制、推廣進步思維。四年過去，召集人換了三次，成立開始就一直擔任召集人的文浩正，今年終於卸任時，在facebook形容是「當堂甩難」。<br><br>吳宗鑾不諱言，找到兩個肯「落叠」做新召集人的夥伴，殊不容易。不難理解，當召集人要拋頭露面，一方面是怕說錯話，惹人笑話，另一方面，當然怕被政治清算。<br><br>「就算平時例會，影大合照，都要影兩張，一張出得街，一張唔出得街」，Jason Ng說，部份成員在與大陸有頻繁來往的跨國企業工作，他們可以做後援，可以幫手寫文，但要露面的話，自然有所顧慮。<br><br>李安然和吳宗鑾一樣是大律師，屬於自僱，雖然算是毋須擔心得罪老闆。但李安然2016年才正式執業（行內稱Call Bar），又是三人中最年輕的一員。不時自嘲拉高了法政成員平均年齡的吳宗鑾，有時會替他擔心。<br><br>「其實（法律界）係一個相對比較保守嘅行業，你走得咁前，尤其係Billy（李安然），剛剛practice，有時啲前輩見到，哇！你乜嘢新絲蘿蔔皮啊！」吳宗鑾說，「可能有Junior會擔心——會唔會影響到第日生意？好多考量。」<br><br>不過李安然有不同看法，「可以好多因素：啲人覺得我唔叻，都可以唔搵我（打官司）啦，唔一定因為我有政治背景。」<br><br>「其實有政黨背景而做法官、做資深大律師嘅，過去都出現過。我又唔係好睇到，有乜迹象要令我特別擔心。」<br><br>2014年後，香港反對運動遭政府大力打壓，有社運人士入獄，有政黨被取締，民主派在選舉中輸完一次又一次，人人把「無力感」掛在口邊。去年吳宗鑾和前立法會議員吳靄儀於一講座中同場，吳宗鑾提到港府「輸打贏要」，動輒要求人大釋法，令香港法律界瀰漫負面氣氛；不過說法其後被吳靄儀反駁：她不相信甚麼無力感，這是懶惰。<br><br>法政匯思雖不至苟延殘喘，但也不能倖免於整體公民社會的低氣壓。三人說，就算成員數目過去幾年無大流失，但逾一百個成員當中，只剩約三、四十人仍較活躍，部份成員對群組訊息「已讀不回」，慢慢變成組織中的「沉默大多數」，卻也是事實。<br><br>法政匯思最近編寫關於香港法治的年度報告，匯輯了2018年牽涉法治的重大事件，以法律角度分析，提出改善建議，再繙譯成中英對照……一寫，報告沉甸甸的逾300頁。<br><br>正在校對的李安然，也發現好些去年震盪社會一時的事件，如今印象竟已模糊，「成日有句說話，話香港人善忘，但其實我越擺心機落去做，就發覺根本唔係善忘……」<br><br>「……如果架船越來越多窿，能夠補嘅，都嘗試去補過，但補極都係越來越多窿嘅時候，咁都會攰㗎。」<br><br>「有時都話，你畀我唞吓得唔得啊？」吳宗鑾打趣道。<br><br></p><p>「無人是一張白紙」
</p><p>法政匯思四周年晚宴後兩日，某民主黨成員在facebook發帖，將李安然當選新一屆召集人的消息，與一則2009年的《明報》報道並列。報道提及，時任城大學生會會長李安然，在一場交流活動中擁抱解放軍副政委，又盛讚解放軍如家人般親切，感激他們保衞香港。<br><br>帖文一出，有人質疑法政匯思被滲透；又有人質疑發帖者舊事重提，居心叵測。<br><br>李安然則記得：2009年6月六四20周年，他在時代廣場外絕食64小時，至10月，他隨香港政要到北京觀看國慶60周年閱兵。記者問：這不是太矛盾了嗎？<br><br>「其實我當時冇一個好清晰嘅政治立場，仲係一個摸索階段。2009年初我做好多關於民主嘅行動，其實更大嘅原因，係因為學生會會長嘅崗位」，李安然坦言，「我就諗啦，究竟自己係因為掌聲去做，定真係因為認同個價值呢？」<br><br>李安然憶述，到其後上京和重要人物握過手，見過國慶60周年的盛大場面，卻令他更感親北京陣營的虛偽，「我去完北京，慢慢就開始知道，我自己接受唔到嗰套價值觀」。<br><br>當年學界上京的只有李安然一人，他返港後出席學聯會議，很明顯成為了異類，不過他仍感激其他學聯成員在記者前維護他，說他只是誤把今日的解放軍與當年屠城的切割。至電腦科學系本科畢業後，李安然毅然修讀法律課程，過程中對法治、自由、民主等價值的追求越來越牢固。<br><br>吳宗鑾和Jason Ng異口同聲道，法政成員早已知道李安然這一段往事，邀請他加入核心小組前也討論過：法政能否信任他？如果有人提出質疑，法政如何應對？<br><br>成員商議後得出結論，認為如果組織因李安然讀書時做過比較具爭議性的事，就永遠將其排拒於外，這與法政匯思的理念背道而馳。<br><br>「其實由頭到尾，我們唔想做嘅就係圍爐取暖：大家都係所謂『黃絲』，就圍內『圍威喂』。」吳宗鑾坦言，其實法政成員中，有人以前屬建制陣營，有人自認本土派，有人較保守，有人更前衞，他覺得最正常不過。如果有人提出質疑，他們會維護李安然。<br><br>「無人背景是一張白紙，我們唔會因為大家理念唔係100%一樣，而排斥佢。」Jason Ng說，「如果咁做，你就真係一個echo chamber（回音室），聽來聽去都係自己把聲」。<br><br>吳宗鑾又笑言，律師通常都是自大狂：自我中心，堅持己見，嘴巴不饒人。一向有參與其他公民社會組織的Jason Ng憶述，他第一次參與法政例會，大驚：幾十個律師共聚一堂，竟無上演世界大戰，反而合作無間。「可能大家知道對方都同自己一樣，就預先收斂咗。」他笑道。<br><br>李安然說，記得很多次在他上完庭，一打開手機，法政匯思群組中飛來百幾二百個未讀的訊息：原來政府再次對法治下戰書，成員紛紛討論如何備戰。<br><br>「一個士兵上戰場，可以係因為國家，可以因為正義，可以因為光榮，但當佢見到戰場嘅真實情況，仲留喺度，只會係因為佢班戰友。」李安然想起這句話。<br><br></p><p>「我對香港律師有信心」
</p><p>外界對法政匯思最深刻的印象，相信是在2014年8月14日，早於組織成立前，其班底成功對律師會前會長林新強提出不信任動議。「倒林」主要推手，其後成為法政第一屆召集人的任建峰，當時發表勝利宣言：「律師終於能為這行業感到自豪。」《蘋果日報》翌日頭條還形容這天是法律界「大奇蹟日」。<br><br>2019年的香港，還信有「奇蹟」嗎？<br><br>吳宗鑾認為，「大奇蹟日」好難常常發生，但他仍有信心：不僅對法政匯思，也對法律界，對香港有信心。<br><br>對法律界的信心並非盲信，李安然認為，歷屆的立法會法律界議席，民主派從未失守，正是一個客觀指標。<br><br>有人說律師只顧賺錢，有人說法官判案過於保守。但吳宗鑾仍相信，接受普通法教育的律師，或多或少都認同人權、自由、民主等價值，分歧只在於如何去爭取。<br><br>「我覺得，當一些真係大是大非嘅議題出現，我對香港律師好有信心，就好似我們香港市民一樣。<br><br>「就算啲人幾死心、幾沉寂，去到某一個位嘅時候呢，我覺得佢哋一定會走出來。」吳宗鑾說，「我相信有奇蹟」。</p></body></html>