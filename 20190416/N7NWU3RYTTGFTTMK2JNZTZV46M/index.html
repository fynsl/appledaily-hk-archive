<html><header><meta charset="utf-8"><title>魚樂無窮：騰訊概念炒呢隻 - 唐牛</title></header><body><h1>魚樂無窮：騰訊概念炒呢隻 - 唐牛</h1><p>要數近期最爆紅的股份，騰訊（700）當之無愧，轉眼已重見400元大關，強勢逼人。與其沾上關係的股份，更是升價十倍︰雷蛇（1337）上月宣佈與騰訊合作拓手遊軟硬件，不足一個月炒高六成，視蟹貨如無物；微盟（2013）仲誇張，獲騰訊子公司由2.92%增持至7.73%後，8個交易日狂升近七成，破頂再破頂。從呢個灘路出發，下隻喪炒的騰訊概念股，必數都市麗人（2298）。<br><br>「賣胸圍底褲關企鵝乜事？」當然關事，皆因騰訊正是都市麗人股東之一，2018年透過附屬以每股4.2元入股近1%股權，同期入場的還有京東及唯品會，可謂星光熠熠，以現價2.66元計，重返騰訊入場價，水位高達六成！<br><br>都市麗人炒作概念，亦唔止騰訊光環咁簡單，阿爺谷狂經濟，內需先行，全方位減稅降費，都市麗人肯定受惠，最新公佈業績亦唔失禮，各類產品銷售全線上升，帶動盈利升19%，連特別息共派息10.9仙，股息率近五厘。<br><br>還有一點要留意，業績後公司積極回購，出手更是越來越高，由最初2.3元升至最新2.6元，證明現價極具競爭力，隨時係最後上車機會！<br><br>唐牛<br> http://fb.com/tongcow88 <br>本欄逢周二、四刊出</p></body></html>