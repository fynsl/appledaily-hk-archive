<html><header><meta charset="utf-8"><title>金手指：左右藍黃忽然齊心 - 孫柏文</title></header><body><h1>金手指：左右藍黃忽然齊心 - 孫柏文</h1><p>孫柏文曾經喺本欄分享過，由上世紀中創立標普500指數以來，表現最好就係賣萬寶路嘅Altri，理由係政府越管，就越冇對手越好賺。不過呢刻，煙仔真係出現強勁對手。就係電子蒸氣煙，Vape。<br><br>呢邊廂香港醫生、AO等大聲疾呼話有害要禁。那邊廂全球歷史最悠久反癌慈善組織Cancer Research UK話如電子蒸氣煙普及，會少好多人患肺癌。英國醫管局NHS內部智庫則建議，英國公立醫喺啲戒煙貼旁賣蒸氣煙。咁信香港醫生定係英國醫生？我梗係信英國醫生啦。<br><br>上周六，立法會就政府禁售蒸氣煙，畀市民發言。首先，我，自由市場塔利班、長毛，馬克思主義者、曾話過「每次聽到國歌，我都想嘔」嘅張倩盈、同一個用普通話講「我們一向都是愛國愛黨的」商會代表，全部異口同聲大力反對政府呢個建議。特首林鄭月娥話過想解除香港內部矛盾，電子蒸氣煙居然能令右、左、黃、藍企喺同一邊。林鄭真係好勁！<br><br>第二，發言反對嘅全部係好真心、好激動去反。發言支持嘅，聽落似中學辯論咁。點知真係被本報爆出港大迫啲學生撐政府。<br><br>最後，點解香港人記住殖民時代，覺得特區政府好廢？答案係當年打白粉，大幅補貼美沙酮。今日打煙仔，就諗住禁蒸氣煙。<br><br>孫柏文<br>獨立股評人<br> http://fb.com/shuen <br>本欄逢周二刊出</p></body></html>