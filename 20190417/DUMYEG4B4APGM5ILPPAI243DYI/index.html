<html><header><meta charset="utf-8"><title>【馮仁昭四圍超】靚靚嘲Chilam減肥得把口</title></header><body><h1>【馮仁昭四圍超】靚靚嘲Chilam減肥得把口</h1><p>袁詠儀（靚靚）、郭富城及丁子高等，噚日到尖沙嘴出席化妝品牌活動，靚靚仲性感現身，不過講到老公張智霖（Chilam）誓言要減肥，靚靚笑住咁話：「Chilam身形步向多啦A夢，佢成日喺我耳邊話減肥，一方面又話食得唔好嘥，食埋今餐先，冇啲自制能力，中央肥胖對身體都唔好，佢身體差抵抗力又弱，佢話要減肥減到令人心痛，我就放長雙眼睇，佢起碼都要減20磅。」</p><p>城城囡囡搽唇膏</p><p>同場嘅城城分享護膚心得，佢話：「我20幾歲開始學護膚，當時有位年長女化妝師同我講，做呢行一定要護膚，所以我𠵱家54歲，30年嚟都好努力去護膚，自己好有心得，會做運動，最重要休息。之前拍《麥路人》同《西遊記》系列扮馬騮，都要做深層護膚，facial半年做一次，阿女喺屋企會幫媽咪搽面，仲拎住個手袋仔，入面有冇化妝品就唔知，不過佢會扮媽咪搽唇膏扮靚。」問到第二胎是否快出世？城城避談：「下次見面，再同大家分享。」<br>撰文：馮仁昭</p></body></html>