<html><header><meta charset="utf-8"><title>袁詠儀擔心Sammi</title></header><body><h1>袁詠儀擔心Sammi</h1><p>「安心偷食」曝光後，震驚娛圈和觀眾粉絲，圈中藝人也議論紛紛。本報昨日在銅鑼灣作街頭訪問近五十人，幾乎一致認為黃心穎姣力十足，更戥鄭秀文（Sammi）和馬國明慘。</p><p>袁詠儀：<br>「自己老公成日都話，冇話冇咗邊個唔得，唔係𥄫住就得，要做好自己，任何事都要自強，我同Sammi熟啲，內心係有少少擔心Sammi。」</p><p>跟黃心穎合作《學是學非》的劉穎鏇：<br>「佢嘅私人生活唔知，因為我哋唔係咁close，一齊工作就有傾偈，但私下就冇約會。」</p><p>跟馬國明合作《降魔的2》的譚凱琪：<br>「馬明唔會主動談感情事，佢唔主動講我哋唔會去了解，呢幾日大家都要開工。」</p><p>吳浩康：<br>「車鏡頭本身為道路安全係好普遍，自己經歷咁多事，喺行為上會收斂啲，講嘢都唔敢粗魯。」</p><p>李思捷：<br>「外人冇資格去講，兩個我都識，唔想傷害佢哋，唔講係對佢哋嘅尊重，我知道咗個心都好唔舒服。男歡女愛，外人唔知道個故事，咁多年嘅成就因為呢件事而影響到，身為藝人會覺得好心噏，真相係點得佢哋先知，希望佢哋快啲搵到快樂，我唔敢睇條片。」</p></body></html>