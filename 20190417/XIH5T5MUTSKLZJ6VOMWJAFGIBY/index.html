<html><header><meta charset="utf-8"><title>學校講Talk注意事項 - 曾志豪</title></header><body><h1>學校講Talk注意事項 - 曾志豪</h1><p>除非你是陳奕迅，否則你到學校講Talk遇到不專心的情況，也只能啞子吃黃連，不能發作怪責同學。<br><br>我到過大學中學講Talk，基本上你要有心理準備：台下的同學是隨時會瞓覺走神。聽Talk瞓覺是定律。因為許多時候學校的講座都安排在1300之後，正是飯氣攻心、上了半天課的疲累時刻，除非你上台自帶荷里活電影爆破特技音響，否則在禮堂冷氣或者風扇帶動下，他們真的很快入睡。<br><br>另一個心理準備便是，邀請你講Talk是老師而不是學生，即是說，覺得你有趣、好想聽你講嘢分享的人，是老師，而不是同學。<br><br>所以講者千萬不要發怒：你地請我嚟講Talk點解自己又瞓晒覺？唔想聽唔好嚟啊嘛！<br><br>Sorry，講者們，同學如果可以選擇，他們還真的不想來，只是出於學校的安排，他們才現身。即是說，如果你的講題內容不是特別吸引，或者你沒有黃子華的棟篤笑功力，他們實在沒有必要應酬你。<br><br>所以我每次到學校講Talk，我都告訴自己：他們現在只是肉身安坐，靈魂未歸位，我的目標便是希望講座完畢，可以用內容把他們的靈魂召來。<br><br>我慣用技巧：開場白不要長篇大論，多些台下參與。例如問：我叫曾志豪，做香港電台「瘋Show快活人」。有無人聽過？舉手睇吓。「頭條新聞」有無睇過呢？我喺蘋果寫專欄，仲有無人會買報紙睇㗎？<br><br>一連串的問題，讓同學覺得有份參與，需要表態，正常可以把睡意驅走。<br><br>然後嘗試把你的主講題目，化成問題，交由同學回應。譬如你要講六四，可以先化成問題：知道六四係乜嘢嘅舉手。去過六四燭光集會嘅舉手。<br><br>同學有份參與，容易集中精神。有了同學意見的鋪墊，你再講自己的講題，水到渠成。<br><br>那天我在講座尾聲時問了同學一個問題：你鍾意依家嘅香港嗎？<br><br>他們呆住了，但又忍不住互相討論。沒有標準答案，你又鍾意依家嘅香港咩呢？</p></body></html>