<html><header><meta charset="utf-8"><title>中環在線：新創建旗下公路　1秒偵測拋錨 - 李華華</title></header><body><h1>中環在線：新創建旗下公路　1秒偵測拋錨 - 李華華</h1><p>鄭家純（純官）二仔鄭志明（Brian）有份幫手嘅新創建（659），旗下業務多不勝數，不過要數現金流最穩定嘅業務，當然要數收費公路啦。呢門生意除咗講車流量同收費標準，原來科技元素都有幫助，甚至架車拋錨後，1秒就可以偵測到，究竟點做到呢？<br><br>新創建旗下嘅杭州繞城公路，舊年8月參與阿里巴巴有份搞嘅「杭州城市大腦2.0」，利用視頻圖像同大數據，向所有車輛進行即時分析，1秒察覺路面情況、10秒提出自動預警，更有效處理違規停車、塞車、拋錨等問題，例如立刻派拖車，再以車牌號碼尋找司機聯絡方式，令到道路暢通，車流量提升，保障路費收入。<br><br>杭州繞城公路全長103.4公里，正計劃全線安裝314套攝像機，其中209套已經用緊，其餘105套預計於今年完成安裝。華華都想睇下係咪咁犀利。  <br><br>李華華<br>mailto:LiWaWa@AppleDaily.com</p></body></html>