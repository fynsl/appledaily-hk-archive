<html><header><meta charset="utf-8"><title>冰說聰明：新地也是收息股 - 青冰</title></header><body><h1>冰說聰明：新地也是收息股 - 青冰</h1><p>上星期講咗可攻可守的收息股載通（062），唔少戰友都有正面反應，今次就講吓佢阿媽新地（016）。查實新地又有乜好講呀，新地樓大家都知係好，當然亦以溢價賣畀你，除了早幾年的賄賂事件，新地的管治一向被市場信賴，從股價比資產折讓之少，冠絕華資，不過坊間主要都當佢係地產股，冇認為佢係收息股，錯晒。<br><br>新地今年累升20%，跑贏大市4個百分點，表現可人，現價股息率有3.5%，比藍籌內房內銀係不足，但息率已比逾一半藍籌高，當中包括全城信賴的幾隻收息股領展（823）、港鐵（066）、中電（002）及煤氣（003），以上四股因有其公用特性，派息穩定，才得來殿堂級地位。<br><br>只要翻查吓數據，新地係嗒得杯落嘅，從2002年開始，派息從未減少，這個往績相當驚人，作為地產股，這17年來經歷沙士及雷曼兩大風暴，但當年派息都只係持平，由2011至2015年度，雖連續5年沒增派息，但這段日子是新地最黑暗的年代，集團主席郭炳江及郭炳聯被ICAC起訴，最終郭炳江被判有罪，上月才刑滿出獄，那幾年新地的作風亦轉保守，大動作也較少，冇增派息都係情有可原呀。<br><br>除了載通，系內的上市公司還有數碼通（315）及新意網（1686），但市值都只係百零億，而新地手上的商場、寫字樓及酒店項目，全部都價值連城，早前傳媒報道，新地三兄弟的三位公子，開始分掌唔同部門，雖說重組分拆未必會在短期內發生，但掌舵人郭炳江歸來，停頓多年的發展或大動作，或於未來一兩年陸續來，你睇吓九倉（004）及太古（019）都分別將商場及寫字樓拆出來獨立上市，體現價值，其他華資早年亦將資產打包成REITs上市，新地優質嘢咁多，幻想空間夠晒大喇，所以揸新地當收租股，相信性價比一定比買磚頭高囉。<br><br>青冰<br> http://fb.com/chingbing888 <br>本欄逢周四刊出<br></p></body></html>