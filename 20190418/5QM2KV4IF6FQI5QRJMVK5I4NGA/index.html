<html><header><meta charset="utf-8"><title>【馮仁昭四圍超】鍾嘉欣杏兒聚會BB搶靚媽鏡</title></header><body><h1>【馮仁昭四圍超】鍾嘉欣杏兒聚會BB搶靚媽鏡</h1><p>圈中近年掀起一片生B潮，女星紛紛做媽咪享家庭樂外，自己亦保養得宜，好似已有3名子女嘅陳茵媺，日前先喺Instagram晒火辣水着照。另一邊廂，上星期啱啱滿35歲嘅鍾嘉欣，先後已生咗一子一女，依然keep得好好，佢前日就喺Instagram貼出同另一位靚媽咪胡杏兒見面相片。媽媽聚會，當然會帶埋子女同行，所以鍾嘉欣有帶埋兩歲半女兒梁愛晨（Kelly），同就嚟八個月大嘅細仔Jared一齊同一歲幾嘅李奕霆 （Brendan）見面，三個得意BB再加兩位靚媽咪，成個畫面好sweet、好溫馨。</p><p>呆望可愛</p><p>嘉欣用英文留言，講到自己離開香港到溫哥華定居已有三年幾，仲係兩個小朋友嘅媽咪，而胡杏兒生咗一個又陀住一個，更大讚杏兒令佢感到非常自豪，因為對方勤力工作、堅強而且有愛嘅女性，又祝願杏兒順利生第二名BB，嘉欣仲話自己就真係非常期待。<br><br>喺相入面，Brendan呆呆咁望住鏡頭，而只得幾個月大嘅Jared坐喺媽媽鍾嘉欣身上，亦係一臉呆呆，非常可愛；而Kelly則甜蜜地攬住媽媽，笑容同鍾嘉欣一樣甜美。<br>撰文：馮仁昭</p></body></html>