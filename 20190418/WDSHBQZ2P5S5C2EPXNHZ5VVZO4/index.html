<html><header><meta charset="utf-8"><title>隔牆有耳：入冊前還書債　李永達送回憶 - 李八方</title></header><body><h1>隔牆有耳：入冊前還書債　李永達送回憶 - 李八方</h1><p>佔中九子案下星期判刑期，九子喺呢段自由嘅時間各有各忙，其中民主黨李永達呢排趕喺判刑前周圍「找數」，全因佢欠落一身「債」，一定要喺坐監前搞掂呢條數，仲已經同老友單仲偕、張文光交代定「後事」，萬一佢入監前搞唔掂，就由佢兩個幫手搞埋啲尾數。八方好奇問高達有爭人錢咩？高達話唔係爭人錢，係欠好多人佢本回憶錄嘅書債，喺家仲要唔多夠書還債㖭！</p><p>暫不加印 節錄網上公開</p><p>原來高達本回憶錄印咗1,000本，佢諗住一部份拎嚟賣，幫守護公義基金籌款，其他就送畀一班相識多年嘅各方好友，點知佢一話賣書，以前嘅大學同學及不同圈子朋友就十本八本咁同佢買，搞到有樓上書店想問佢拎書賣都冇得畀人。至於送書方面，佢送送吓先發現唔夠書送，所以趁呢幾日仲有時間，佢就去民主黨、教協有寄賣佢本回憶錄嘅地方，收返部份未賣嘅書用嚟送畀人。<br><br>高達話原本有好多老朋友想親自送書畀佢哋，好似飛哥、田少、周梁咁，但因為判刑前真係太忙，真係冇時間送書，高達講唔好意思之餘，仲向單仲偕、張文光交代定「後事」，叫佢哋兩個喺自己坐監之後幫手送書還書債。由於高達暫時唔諗住加印回憶錄，好多市民又話買唔到佢本書，所以佢已同網媒眾新聞傾好咗，會將本書入面最多人講、最精采嘅三部份，包括談及已故支聯會主席司徒華、中共地下黨及民主派滲透等放上網，等買唔到書嘅市民可以睇到。<br><br>李八方</p></body></html>