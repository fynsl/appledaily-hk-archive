<html><header><meta charset="utf-8"><title>六四30年：前六四館長自號藍絲學與紅線共存</title></header><body><h1>六四30年：前六四館長自號藍絲<br>學與紅線共存</h1><p>「你見到我一頭藍髮，就知我係藍絲。」甫見面，林漢堅就來個先聲奪人。其實香港地，藍黃也是一種顏色，奇怪在他是「前六四館館長」，這個時局，如此敏感的身份，就是被指「黃底」的泛民，怕且也不是人人敢做。記者就很好奇，這個自號藍絲的資深策展人，何苦接過這燙手山芋？「學生不是叛亂，呢樣係歷史事實，咁多年其實一直好清楚。」研究文化藝術史出身的他說，還原客觀歷史事實，是想做也是應做的事。只是六四30周年，支聯會捲土重來再設新館，轉任顧問的他，就明言不會再做館長：「現在要學習與紅線共存。」藍黃之後，香港已進入紅色新時代？<br>記者︰呂麗嬋<br>攝影︰許頌明<br><br>林漢堅的工作室，在賽馬會創意藝術中心七樓，60後的他，是資深策展人，早在90年代已推動前衞的裝置藝術，又擔任過多間藝術館的策劃和館長。訪問當天正值藝術中心開放日，各駐場藝術家搞了一個聯展。林漢堅的作品放正入口中庭，是個粉紅色大貨櫃，參觀者內進，投影是驚濤駭浪，就如置身將沉未沉的小船。「係咪有啲似今日嘅香港？」他笑着問記者。這還未夠，原來貨櫃頂有乾坤：「貨櫃頂有條紅線，喺地下你唔會睇到，要企到七、八樓望落嚟，先會見到。」</p><p>「呢條紅線其實係不斷變，內地同香港嘅標準亦不同，如果通過咗23條立法，六四館隨時就係非法組織。」</p><p>佈置展品時，作家馬健被拒入境參加香港國際文學節講座，公眾譁然，引發林漢堅為作品增添「彩蛋」：「其實要整咩展品，要先交計劃書畀中心審批，之前冇提過呢條紅線，提咗唔知會唔會唔畀加？」這種憂慮，也許並非無的放矢。訪問後，林漢堅就傳來一張2012年的相片，背景仍是創意藝術中心，其時臨時六四館仍在深水埗社協會址，跨區懸掛的宣傳大橫幅以外，是一幅巨型坦克車，林指這幅相注定成為絕響：「中心之前已出咗通告，涉政治性的標語和海報，一律不能在公眾地方展示。」<br><br>一葉，大概就可以知秋。最重視自由創作的藝術空間，一樣有禁區，那條紅線，原來就無處不在。「呢條紅線其實係不斷變，內地同香港嘅標準亦不同，如果通過咗23條立法，六四館隨時就係非法組織，你做館長，真係有機會被拉」。不做館長，繼續做顧問就好。自尖沙嘴舊館因被興訟而關閉，支聯會上年底通過再購入旺角一個商業單位捲土重來，簽約前，支聯會常委兼六四紀念館管理委員會主席麥海華，就與多個成員來到林的工作室，聽取他的意見，為今年4月新館開幕做準備。<br><br>事實上，由2012年開始，兩年三遷的六四館，由深水埗社協、城大學生會旁空地，到2014年正式落戶尖沙嘴，林漢堅都是義務顧問。只是物換星移，由早年萬人空巷、市民要輪候參觀，到永久館長期籌款卻反應不理想。30年過去，大國崛起，香港也似變了樣，有人淡忘，有人無感，有人指控悼念就是大中華膠劃清界線，香港四分五裂，自嘲是「文化界方國珊」和「藝術界民協」的林漢堅，直言討厭樣板化的標籤，但有些大是大非，還是不能不守。</p><p>「任何人參與悼念六四的活動，都肯定不會是處於有利的位置……但歷史的客觀現實係：學生唔係叛亂。」</p><p>「任何人參與悼念六四的活動，自89年開始，都肯定不會是處於有利的位置……但歷史的客觀現實係：學生唔係叛亂，呢樣係歷史事實，咁多年一直好清楚」。做過醫學博物館館長，又做過何志平文化研究助理的他，89年在中大中國文化研究所攻讀藝術系碩士，師隨國學大師饒宗頤學習文化藝術史，又在當時的理工學院教設計。「我讀研究院已叫隔一重，當年藝術系好多師弟妹都好投入，製作民主女神像，有個師弟甚至參加咗黃雀行動，收留咗個逃來香港嘅民運人士。」<br><br>八九民運，全城聲援，不少大學生帶着物資自發北上支援。「我係理大嘅學生，約埋我上北京，但因為遇正學校考試結果冇上到……」局勢隨後急轉直下，當權者對訴求轉趨強硬，廣場熄燈，六四屠城，外媒陸續撤走，但一幕幕血染長安大街的新聞圖片，仍然震動全球。「一直好想為啲學生做啲嘢」。2012年，機會來了，透過何俊仁介紹，義務參與深水埗臨時館策展，協助整理有關六四的文物和珍貴相片，又為支聯會提供意見，包括落實2014年首個永久館的設計概念，在800呎的有限空間下採用「迷宮」的設計，制訂參觀路線。<br><br>「設立六四館的目的是傳承和教育，我希望參觀者可以不同角度深入認識六四，包括當時共產政權的角度、學生工人的角度，還有零八憲章的國際角度，以及參觀者的角度等，有多啲嘅互動。」與支聯會就設計討論磨合，在時間有限資源有限之下，聘用建築師落實設計概念，讓紀念館這個實體，可以實在地抗衡遺忘。可惜，六四紀念館是全球首間，也是唯一公開紀念六四的博物館，最終只能生存數年，但林漢堅這個「短命館長」，將注定被歷史記下一筆。<br><br>「記唔記得都冇所謂……不過有樣嘢你記住要寫：我唔反對平反六四，但唔係要推翻一黨專政……」林不忘叮囑。這大抵就如他早年為攝影師楊德銘策展、名為「八九風光如此美好」的攝影展，香港從來都有一個不可思議的平行時空。「其實2014年嘅雨傘運動，我都收集咗好多嗰時嘅嘢，呢啲都係文物，不過五年實在太短，十年後回望，或者先最適合。」搞傘運展嗎？到時香港會不會再無機構願批出場地？記者掃興的問。「咪喺外國搞囉，外國人未見過咪仲好。」既然紅線無處不在，不如學習與紅線共存，頂着一頭藍髮的林漢堅，說時仍是那個頑童式的招牌笑容。</p></body></html>