<html><header><meta charset="utf-8"><title>隔牆有耳：張宇人遲到三分鐘「譴責許智峯」小組流會 - 李八方</title></header><body><h1>隔牆有耳：張宇人遲到三分鐘<br>「譴責許智峯」小組流會 - 李八方</h1><p>立法會大會前日先至因為未有足夠建制派趕返會議廳開會，流會收場，估唔到噚日，歷史又重演，今次開唔成會嘅，係根據《議事規則》譴責許智峯涉搶手機事件而成立嘅調查委員會，身為委員會副主席嘅自由黨張宇人遲到咗三分鐘，造就流會局面。</p><p>僅兩委員在席</p><p>話說委員會原定噚日朝早8點半開會，但因人數不足而流會，由於內容屬機密，委員會主席麥美娟話不便透露邊啲議員缺席而導致流會。佢堅稱有關會議「其實冇乜嘢」，只係處理一啲行政同手續問題，下次開會再跟進已可，所以流咗會都冇乜嘢。佢之後會同委員「夾時間」，或要本月尾或下月初才再召開會議。<br><br>呢個委員會有七名委員，除咗主席麥美娟，副主席為謝偉俊，委員包括張宇人、梁繼昌、郭榮鏗、張國鈞及謝偉銓。根據會議規定，委員會連同主席在內需要五人先可開會，據知部份委員早已請假，最終只有麥美娟同謝偉銓在席。張宇人向八方證實8點48分先趕返會議廳，即係距離點人數鐘結束後三分鐘，結果會議欠一名法定人數而收檔。</p></body></html>