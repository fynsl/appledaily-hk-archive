<html><header><meta charset="utf-8"><title>求驗客手記：普巴迪基亞要大幅加薪蘇B嬲爆：面對現實</title></header><body><h1>求驗客手記：普巴迪基亞要大幅加薪<br>蘇B嬲爆：面對現實</h1><p>曼聯近期戰績越踢越沉，英超已跌落第六位，歐聯亦喺八強出局，下屆有冇得踢歐聯都成問題，據講曼聯球員份約寫明，踢唔到歐聯就自動減底薪25%，所以有傳中場保羅普巴同埋龍門迪基亞，趕頭趕命喺呢個季尾階段，要求紅魔提供大幅加薪嘅新約，務求打定底先，嬲到領隊蘇斯克查叫部份球員面對現實！</p><p>驚死冇歐聯踢要減薪</p><p>曼聯喺蘇斯克查坐正之後，喺歐聯同英足盃出局，聯賽4場都只係2勝2負，家陣喺英超以64分排第6位，落後排第4嘅阿仙奴同埋踢多場排第5嘅車路士2分，爭前四形勢被動，而且紅魔下周中仲要鬥曼城，要搶分唔容易。<br><br>如果曼聯最後冇歐聯踢，球員底薪可能要減25%，同2016年錯過歐聯時情況一樣。《泰晤士報》聲稱，普巴同迪基亞相當清楚呢個情況，所以趁家陣情況未明朗嘅時候，就要求大幅加薪。同曼聯仲有兩年約嘅普巴，周薪係29萬鎊，至於新合約談判已經膠着咗幾個月嘅迪基亞，家陣周薪就係20萬鎊，但就未知佢哋要求嘅加幅係幾多。而之前亦都有傳聞話，喺20年同曼聯約滿嘅青訓產品拉舒福特都要求加人工，雖然球會到時可以自動續約一年，不過有傳今季喺英超入咗10球嘅福仔要求加薪去到20萬鎊，想加咁多人工會係佢同曼聯傾新約嘅最大障礙。</p><p>暗示馬迪爾能力有限</p><p>一向畀人溫和感覺嘅蘇斯克查，亦都喺上星期五嘅記者會開火，直指隊內部份球員係時候面對現實：「球隊入面大部份球員，態度都的確令我留低好深刻嘅印象。不過，某啲球員就係時候面對現實，當你喺練習場同比賽時，冇辦法唔見真章，大家都清楚你嘅能力去到邊。」睇嚟蘇B好唔妥某啲球員自視過高，畀得唔夠多心機進步，不過蘇B就梗係冇指名道姓。記者追問佢，係咪講緊年初續約後表現大幅下滑嘅法國前鋒安東尼馬迪爾，蘇B就冇正面回應問題，「我同好多球員傾過我對佢哋嘅期望，馬迪爾一定係其中一位。佢有相當好嘅天賦，佢知道球隊需要佢，所以佢要繼續努力。」<br><br>曼聯越嚟越亂，前英格蘭國腳贊拿斯仲加把口：「我認為曼聯搵蘇B坐正，只係個情感上嘅決定，唔係一個深思熟慮嘅長遠之計。」</p></body></html>