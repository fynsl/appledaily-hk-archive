<html><header><meta charset="utf-8"><title>【娛樂人物】澄清未到70歲　潮人拍新嘢陳曼娜唔返無綫　「流水作業做唔到」</title></header><body><h1>【娛樂人物】澄清未到70歲　潮人拍新嘢<br>陳曼娜唔返無綫　「流水作業做唔到」</h1><p>資深演員陳曼娜曾效力無綫逾20年，但她自11年轉投港視，拍過三部劇集後卻鮮有再拍劇。不過，陳曼娜近日就與麥子樂及組合Super Girls成員李靜儀（Heidi）拍新嘢，參演編劇鮑偉聰打造的每集5分鐘的單元網劇，劇中更要飾演一名新潮奶奶。陳曼娜早前接受《蘋果》專訪，她表示不喜歡流水作業，所以不考慮重返無綫。她更把握機會澄清自己仍未有70歲。<br><br>採訪：張俊銘<br>攝影：仇志德</p><p>陳曼娜日前在觀塘為新網劇《如何對付我的港女新抱》進行拍攝，她在劇中飾演惡奶奶，麥子樂飾演其子，李靜儀飾演其新抱。陳曼娜接受《蘋果》專訪時說：「齣劇講我點同新抱相處，呢個時代婆媳都有好多拗撬，我係一個又潮、又辣嘅奶奶。我唔係野蠻奶奶，只係有頭腦、新潮，講我如何同新抱相處。」</p><p>揀好劇本拍</p><p>離開無綫逾7年的陳曼娜，對於自己少了在幕前演出，她表示是不想自己太辛苦：「健康緊要啲，我已經拍咗幾十年戲，我唔慣以前做無綫時，日以繼夜、捱更抵夜嘅工作我做唔到，我接一啲自己鍾意嘅劇，會畀時間我休息，唔會24小時工作。」她強調不是不拍劇，只是會選擇來拍：「我會接啲劇本製作認真嘅劇，最近都做完ViuTV劉美君做監製嘅電視劇。」<br><br>陳曼娜拒絕重返無綫，她說：「唔會考慮返TVB，我應付唔到佢哋模式顛倒日夜，唔想令到自己身體有損害，要享受人生，自己唔需要考慮產量，以前我好在乎，現在每日活在當下，享受每日吃喝玩樂，同朋友跳舞、旅行，同家人相處。拍嘢一定要有休息時間，充足精神，要有時間讀劇本，流水作業我做唔到，以前冇得揀。」她透露希望多點新嘗試：「好似拍電影《P風暴》，黃百鳴係我好朋友，可以畀我新嘗試，拍戲好舒服，拍得靚啲，網劇製作都認真，劇本好緊要。」</p><p>湊孫萬事足</p><p>陳曼娜育有一子一女，女兒鄭祖兒前年產女，陳曼娜透露孫女現在1歲多，每天返playgroup學習群體生活。現時湊孫為樂的陳曼娜說：「有時放假，我去幫手睇個孫，我成日都去睇個孫，因為我好掛住佢。」雖已榮升祖母級，但陳曼娜笑指實際年齡卻不是網上媒體所說的年齡，她說：「早幾年寫我70多歲，其實我𠵱家都未到，又將我同一些資歷深嘅藝人相比，以年齡將我排第一，有朋友幫我上網更正番，但之後又被人改番大幾年。雖然我唔係年輕，但我仍未到70。」<br><br>離婚多年的陳曼娜，近年感情也是一片空白，但她表示享受單身生活：「可能我結過婚，一朝被蛇咬，令我好驚，我喜歡瀟灑自在，想去邊玩唔需要同人交代，唔需要牽掛一個人，唔想人哋掛我，我覺得好大壓力，我𠵱家最掛住我個孫，我好享受，見到個孫比見到錢更開心。」</p></body></html>