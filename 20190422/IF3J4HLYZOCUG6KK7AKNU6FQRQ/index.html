<html><header><meta charset="utf-8"><title>陳展鵬單文柔新手爸媽被小公主笑容融化</title></header><body><h1>陳展鵬單文柔新手爸媽<br>被小公主笑容融化</h1><p>現年42歲無綫視帝陳展鵬去年10月迎娶細他13年、16年落選港姐單文柔，兩人新婚一個月就報喜會做豬爸媽，昨日陳展鵬在社交網公告小公主出世，結婚半年就榮升做父母，陳展鵬留言：「Welcome to our home！小豬比來了」，並貼一家三口相，相中見老婆單文柔抱着小公主，兩人笑容滿瀉。</p><p>笑女兒曳</p><p>穿上粉紅色衫的小公主正在甜睡，肥肥白白好可愛，新任爸爸陳展鵬在Ig限時動態，上載抱住小公主，流露對小情人的慈父眼神。陳展鵬回覆傳媒時表示B女未改中文名：「太太餵人奶。」之後他表示自己正在工作中，未能詳談。至於新手媽媽單文柔受訪時表示：「𠵱家休息緊，所有嘢都好好！小豬比成日笑，好得意，希望佢健康長大。」</p><p>陳展鵬昨日在電視城開工，他接受訪問時表示女兒已出世一星期，提到湊B生活，他自言一額汗，因為他請的陪月旅行返港，碰上麻疹爆發，他與太太擔心大家受感染，故要陪月做抗體測試。提到囡囡，他笑言很曳：「第一日餵奶畀佢，未夠飽又喊，尿片濕咗又喊，包得唔夠貼身又喊。」</p><p>親剪臍帶</p><p>問到單文柔分娩過程，陳展鵬表示全程照顧太太及有剪臍帶：「我當然有剪臍帶啦，唔剪臍帶俾差人拉。」問到B女出世時有否感動流淚，他說：「當時要安撫老婆，自己又驚，見到佢打針話痛，開刀生BB又要捱一刀，我都發現生BB好辛苦，未見到BB出世之前，我係覺得好難受同好心痛。」問到為何叫BB做小豬比，他說：「個女生肖屬豬、老婆菲比個比字，所以就叫小豬比。」<br>採訪：魯吉、嵐山</p></body></html>