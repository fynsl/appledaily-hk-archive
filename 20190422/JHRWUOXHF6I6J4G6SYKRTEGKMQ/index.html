<html><header><meta charset="utf-8"><title>隔牆有耳：fb join乜谷？　689關注　色女心理　男星生理 - 李八方</title></header><body><h1>隔牆有耳：<br>fb join乜谷？　<br>689關注　色女心理　男星生理 - 李八方</h1><p>689冇得做特首後，相當沉迷於facebook，除咗經常出文攻擊《蘋果》，大家估唔估到佢對乜嘢群組有興趣？八方早喺689隱藏有關資料之前睇過，噚日再上有關群組核實，發現689嘅興趣，有啲真係非常人會估到！</p><p>緬懷特首時光　「監察林鄭」</p><p>其中最出奇嘅可能係「色女群戀愛心理學」，當中帖文由「人間陽壽將近的15個徵兆」、「拍吻戲時，為了防止男明星起『生理反應』，女明星的做法」，到「為何軌道上看不到『火車廁所排出的糞便』」都有，題材真係十分廣泛。至於乜嘢吸引689要加入呢個群組？真係689至知嘞！一直力銷大灣區、仲成立埋「大灣區香港中心有限公司」嘅689，去年1月加入咗個叫「粵港澳大灣區投資筍盤」嘅群組，唔知又有冇早着領導人先機，入咗乜嘢筍盤？<br><br>毫不意外，689應該幾緬懷做特首嘅短短五年時光，去年9月加入咗叫做「七百萬人是一家 支持特首梁振英」嘅群組。查實冇得做特首後做乜好？應該包括睇吓接手嗰位做成點囉，所以689早喺2017年4月4日已經入咗個叫做「監察林鄭施政巿民留言區」，但似乎只愛做「CD-ROM」，至今未見留言。物以類聚，其他689有加入嘅群組包括不時「開工」狙擊民主派的「愛港力」、「愛港行動」同「保衛香港運動」等藍絲組織。<br><br>李八方</p></body></html>