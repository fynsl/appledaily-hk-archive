<html><header><meta charset="utf-8"><title>【馮仁昭四圍超】圈中藝人空群捧場　阿姐讚劉松仁Good Show</title></header><body><h1>【馮仁昭四圍超】<br>圈中藝人空群捧場　<br>阿姐讚劉松仁Good Show</h1><p>劉松仁和杜琪峯共同策劃，足足籌備兩年幾嘅音樂舞台劇《利瑪竇》大前晚喺香港文化中心大劇院公演，呢齣音樂劇由王梓軒同陳潔儀主演，王梓軒扮演意大利神父利瑪竇，而陳潔儀嘅角色就叫麥小妹。</p><p>林鄭小鳳姐齊現身</p><p>阿姐汪明荃前晚就去咗捧舊拍檔劉松仁場，之後阿姐仲喺社交網貼相，繼續用「汪阿tag」寫上大合照人名，阿姐喺Ig留言：「原創大型音樂劇《利瑪竇》。恭喜劉松仁及團體的付出、努力得到了觀眾熱情的回報。Good show！」其實，當晚仲有相當多人去捧場，除了圈中人徐小鳳、薛家燕、胡楓、張衞健、方力申同李璧琦外，特首林鄭月娥、前特首曾蔭權仲同太太現身支持，不過「林鄭」同曾蔭權相隔兩個座位坐。<br><br>至於，身為主角嘅陳潔儀都有喺fb貼出同藝人喺後台嘅合照，然後留言話：「首個一連兩場的公演日，只見『麥小妹』和團隊在台上揮灑自如，大家賣力的演出也獲得觀眾的熱烈支持。也感謝前來支持《利瑪竇》音樂劇的好友鄧萃雯、蘇永康，還有遠道而來的太合集團好友Tim和Sam-你們看陳老闆（陳潔儀）開心得還沒卸下（老）妝也要拍照。辛苦喇大家，王梓軒今晚好好休息，明天再演兩場！陳老闆加油——小仙」。<br>撰文：馮仁昭</p></body></html>