<html><header><meta charset="utf-8"><title>美容店劏客新手法美男團色誘女客做facial</title></header><body><h1>美容店劏客新手法<br>美男團色誘女客做facial</h1><p>【本報訊】美容業投訴每年多達千宗，雖然去年有中介被判罪成，成為本港首宗案例，但《蘋果》發現黑店並未收斂。旺角街頭近日有一批夾着手提包、打扮姿整的「花樣男子」穿梭不同大廈，將一個個從網上或交友App結識的女子帶上美容院「做facial」，她們均被美容院劏到一頸血，甚至碌爆卡買療程。記者花一個月跟蹤這批男子，發現有黑店利用「MK美男」當中介，不但動用價值200萬元的瑪莎拉蒂跑車引獵物上釣，還在旺角一幢大廈租下寫字樓作「心戰室」，教導媾女技巧。<br>記者：莊建鑫　黎少英　阮　斌　劉敬德</p><p>去年底39歲港女Kerry透過交友App認識一名叫Simon的男子：「佢冇提過自己做美容，我只係知佢生活質素好好，佢間屋好靚，有名車、手錶，令我覺得同佢一齊生活都會好。」Simon炫富有一手，除駕駛超跑，還會坐遊艇出海，經常幫襯高級餐廳及到美國看NBA。初次見面他已噓寒問暖，還說「放假當然係想同你開開心心咁過」、「我plan吓有啲咩節目可以同你一齊享受嗰刻嘅時光」，Kerry聽到心花怒放，結果跟隨他到美容院，以試做價2,300元即場做facial，噩夢隨之而來。</p><p>受害者不敢去旺角</p><p>美容師不斷大讚Simon，「話佢第一次帶女仔上嚟，問我係咪佢女朋友，當時我好開心，覺得可以發展」。之後職員推介價值13.8萬元的60次美容療程，Kerry根本無力支付，對方着她先買30次，價錢減半即約6.9萬元，當她猶豫之際，Simon使出致命一擊，「佢話如果我唔參加，就即係唔當佢係男朋友」。誰知碌卡後情況大逆轉，Kerry再無法聯絡Simon，手機App亦被封鎖，她始知受騙。<br><br>拍過一次拖的Kerry以為遇到真命天子，卻換來一身卡數，在超巿工作的她月入僅1.3萬元，將所有積蓄清還卡數仍欠兩萬多元：「我諗住係時候拍拖結婚，所以先至上網識人，𠵱家旺角都唔敢去，去到就會諗番起自己咁蠢。」<br><br>另一受害人P小姐則認識肥仔駿揚，同樣被炫富手段打動芳心，「佢成日一身名牌又揸靚車」。首次試做facial後，她即場買下萬多元療程，之後駿揚每次都陪她到美容院，「每次都話有優惠」。她無奈加碼，不斷還債後至今仍欠三萬元卡數。<br><br>記者根據受害人提供的線索，在旺角街頭見到幾乎每天下午3時後就出現的Simon，他駕着價值200萬元的白色瑪莎拉蒂招搖過市，有時違例泊於上海街萬事昌商業中心外。居於旺角波鞋街SKYPARK的Simon，到萬事昌商業中心僅約五分鐘路程，但都會揸超跑現身，一時是hip-hop造型，一時變身金融MK，架上眼鏡、周身名牌再配男士手提包；有時更會以格仔恤衫乖仔look出現。在他身邊總有一批年齡20至30多歲、打扮如金融MK的男子出沒，原來這班「美男團」都是美容中介。商業中心一個辦公室是他們的「心戰室」，他們在該處上網或以WeChat、WhatsApp冧客，當有獵物上釣就會相約在朗豪坊見面。<br><br>「美男團」一般在每日傍晚或周六、日出動，在朗豪坊迎接客人後先去飲咖啡，或甫見面即以「booking夠鐘」為由將客人帶到樓上美容院。他們平均每日有四、五人返工，每人至少拉一名客人到美容院，以試做價做一次療程，五女當中約有三人「落叠」。一般來說，每個客人平均買10次療程（每次2,680元），有的會被迫買下60個甚至近百個療程。</p><p>分佣一成　月入近百萬</p><p>有不願透露姓名的「美男」向記者表示，他去年開始做中介，每天到心戰室上班，有人教媾女技巧及在交友App開戶。美男團多勞多得，每張單分佣一成，「10萬蚊拆到差唔多一萬」。他直言團隊內有不少「金牌美男」，每日至少有三個客，有人一張單分佣數萬元，月入近百萬。</p></body></html>