<html><header><meta charset="utf-8"><title>中環在線：MPF蝕50萬　冼國林炮轟政府 - 李華華</title></header><body><h1>中環在線：MPF蝕50萬　冼國林炮轟政府 - 李華華</h1><p>從事財仔生意嘅冼國林（圖）身家億萬，但都敵唔過俾MPF洗劫嘅命運。噚日冼師傅喺fb自貼MPF年結單，截至舊年底戶口本身有444萬元，不過累計虧損達49萬元，結餘得返395萬元，強積金受託人係BCT銀聯。<br><br>冼師傅喺fb向政府發炮：「強積金（管理局）管理層薪高糧準，但所有工作卻外判，對於基金經理表現如何卻完全不理，任由基金經理抽取巨額管理費。」冼又鬧：「如果是私人機構一早人頭落地。我工作一生供了強積金400多萬，但一下子卻輸掉近50萬。這是許多人一生積蓄啊。政府有必要檢討一下強積金計劃及運作，對市民作出一個交代。」<br><br>華華打畀冼師傅問，佢話嗰400餘萬元係佢工作30年來嘅退休儲蓄（包括公積金），「咁多年我轉過幾次倉，保守基金又輸，進取基金又輸，現時100%穩健基金都係咁！」佢提議MPF提升自由度，例如容許購入政府債、港鐵債，更加要仿效新加坡政府容許強積金買樓。<br><br>BCT銀聯發言人就唔評論冼師傅，但話舊年環球市況波動，今年首季表現已經有所回升喎。<br><br>李華華<br>mailto:LiWaWa@AppleDaily.com</p></body></html>