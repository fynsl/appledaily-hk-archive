<html><header><meta charset="utf-8"><title>隔牆有耳：陳曉峰遞補港區人大 - 李八方</title></header><body><h1>隔牆有耳：陳曉峰遞補港區人大 - 李八方</h1><p>上個月北京人大政協兩會期間，港區人大代表王敏剛突然因病離世。要填補呢個人大議席出缺，唔使選舉㗎，強國喎，遞補咪得囉。噚日全國人大常委會傾咗遞補人選問題，一如外界所料由自由黨黨員、香港律師會理事、撐政府修訂《逃犯條例》嘅陳曉峰（圖）頂上，自由黨亦因此有返人大代表。<br><br>全國人大常委譚耀宗噚日喺北京人大常委會後指，席間商討陳曉峰遞補事宜，據主持會議嘅人大憲法和法律委員會主任委員李飛所講，其他省分嘅人大係冇遞補機制嘅，香港就有，所以港區人大有出缺就跟機制做，但現時仲要等人大常委會確認、發公告，陳曉峰先可以正式參與人大嘅工作。<br><br>自由黨過去有劉健儀做港區人大，但前年人大改選時劉冇參選，陳曉峰得票僅排第37，最終成為遞補名單嘅第一人。</p></body></html>