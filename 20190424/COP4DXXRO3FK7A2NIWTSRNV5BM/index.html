<html><header><meta charset="utf-8"><title>智取大市：睇實自駕車浪潮 - 晉佳</title></header><body><h1>智取大市：睇實自駕車浪潮 - 晉佳</h1><p>4月上旬，港股上升數目一路保持800隻以上，每日過半數股份上升。踏入中旬，指數唔見得弱，但升股比例越嚟越少。再睇50億市值以上股份升跌排行榜，噚日升3%或以上得17隻，跌3%以上有93隻，內房、水泥、航空等等之前強勢周期板塊全線調整。<br><br>5G概念自然要講自動駕駛，Tesla Elon Musk講到出年要推出自駕的士，股價反應一般，但證明最先進嘅汽車生產商發展自駕車進度加速，剩下來係5G網絡等配套及政策能否支持，似乎最有條件先做到自動駕駛嘅國家係中國。值得留意，Tesla放棄NVIDIA作為自動駕駛汽車晶片，改用自家晶片，然後由韓國三星代工。父親係南非白人、母親係加拿大人嘅Elon Musk，年初獲李克強高規格接待，似乎一心劍指中國。<br><br>自駕車進度比預期快，資金一面倒炒鐵塔（788），之前講過真正受惠股美團（3690）股價穩步上揚，成交增加，近期減少燒錢、提高費率可能拖低活躍用戶數，但壟斷地位相信能保住。放眼海外就睇荷蘭上市光刻機龍頭ASML，股價慢慢升，上返高位，PE賣到30倍，龍頭兼半導體行業受惠自駕汽車對晶片需求增，仍物有所值，係自駕概念穩陣之選。<br><br><br>晉佳<br> http://fb.com/advanceguy1 <br>本欄逢周一、三、五刊出<br></p></body></html>