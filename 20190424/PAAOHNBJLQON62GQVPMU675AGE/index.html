<html><header><meta charset="utf-8"><title>求驗客手記：女球迷餵BB式攬實慶祝希古恩嬲到掟樽</title></header><body><h1>求驗客手記：女球迷餵BB式攬實慶祝<br>希古恩嬲到掟樽</h1><p>車路士前鋒希古恩，星期一英超就打破五場聯賽入球荒，射入幫車仔一度反超前2:1嘅一球，去到場邊慶祝時仲俾個身形豐滿嘅女球迷，雙手攬實個頭落心口，不過車仔最後主場都係俾般尼逼和2:2，踢多場下以1分超越阿仙奴升上第4位，但前四席位一啲都唔穩！</p><p>打破入球荒後被換走</p><p>今場車仔主場出擊，但開波八分鐘就俾般尼嘅軒迪克先開紀錄，失咗佢哋踢英超以嚟第1,000球，係第9隊波去到4位數，好彩12分鐘由尼高路簡迪接應夏薩特傳送射入，14分鐘希古恩禁區右路窄位狂抽網頂，射個靚波幫車仔反超2:1，而希古恩跑去場邊慶祝就仲精采，事關觀眾席有個黑衫嘅女球迷，就雙龍出海攬實希古恩個頭，非常肉緊咁扯佢落心口，經歷咗一段未必唞到氣嘅時光，雖然希古恩身邊有赫臣奧杜爾、艾斯派古達、佐真奴費路等隊友掩護，但都俾眼利嘅網民發現咗，仲講笑話呢個係年度最佳慶祝！<br><br>不過好快之後，般尼喺24分鐘由艾殊利班尼斯近射扳平，就咁同車仔打和2:2。希古恩亦喺77分鐘被換出，由基奧特入替，但希古恩似乎唔多開心，嬲到喺後備席掟水樽發洩，唔知佢係唔滿意自己表現，定係唔妥領隊沙利換走佢喇。場波去到尾段，仲有沙利同客軍後備席上人員爭執被逐，係佢做車仔領隊以來第一次，副手蘇拿就話，當時般尼嘅人員講啲侮辱性嘅說話，先令到沙利咁躁。</p><p>沙利被逐　奧杜爾收「咧」</p><p>呢場車仔有赫臣奧杜爾同尼高路簡迪傷出，前者更加跟腱斷裂提早收「咧」，好彩後者據報傷勢唔嚴重，只係安全起見先換佢出嚟，而呢場波車仔痛失兩分，把握唔到今個星期爭前四對手熱刺、阿仙奴同曼聯一齊輸波嘅良機。賽後車仔以67分升上第4，同第三嘅熱刺同分，比身後嘅阿仙奴同曼聯分別多1同3分，但車仔比呢3隊踢多1場，所以形勢算係被動，下星期日作客曼聯，隨時係前四關鍵戰，好彩車仔仲有歐霸盃可以爭，佢哋就算英超有乜「冬瓜豆腐」，只要贏到歐霸盃冠軍，一樣可以踢下屆歐聯，目前佢哋已經殺入四強會鬥法蘭克福。</p></body></html>