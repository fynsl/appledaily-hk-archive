<html><header><meta charset="utf-8"><title>隔牆有耳：九子陳情有聲書　為公義留聲余若薇「聲演」鍾耀華   - 李八方</title></header><body><h1>隔牆有耳：九子陳情有聲書　為公義留聲<br>余若薇「聲演」鍾耀華   - 李八方</h1><p>佔中九子早前被裁定罪成後，各人喺法院發表嘅陳情，都透過文字喺網上公開，觸動咗唔少香港人。網台D100為咗「為公義留聲」，早前喺審訊結束後，即時邀請佔中九子親自讀出庭上陳情，並製成《不是九個人的審判》有聲書，想為佔中案留下更完整嘅歷史紀錄。據知最早現身D100錄音室嘅朱耀明，由於讀起《敲鐘者言》陳情時情緒波動，所以要返屋企休息先，再由囝囝幫佢喺家中完成錄音。<br><br>八方同唔少人一樣，最想聽嘅可能係鍾耀華陳情－－「我沒有甚麼需要陳情。我們，包括在座的各位，是有責任走出法庭／議事庭／媒體／一切中介去親自理解世界，體悟世情。這全都不是這個法庭可以告知」。如果有得聽佢親口讀出，相信好有感染力，之但係九子中唯獨佢冇回覆，結果由公民黨創黨黨魁余若薇代為聲演。</p><p>免費收聽下載</p><p>八方問過D100主持人李慧玲，佢話有聲書嘅靈感嚟自「佔中九子」之一、鍾耀華喺庭上表示「今次唔係一個人的審訊」發言，希望藉今次行動，令港人知道今次不單係對佔中九子嘅審訊，而係每個香港人都關事，指九子嘅陳情令好多港人諗返當年好多傘運嘅情景同反思，由於現時巿面上只有文字版本，感覺相對冷冰冰，所以希望透過佔中九子親自聲演，令去唔到法庭聽審嘅香港人都可以明白九子嘅心路歷程。只要大家去到D100網站，就可免費收聽同下載。<br><br>李八方</p></body></html>