<html><header><meta charset="utf-8"><title>中環在線：陳民亮阿哥開驗血公司 - 李華華</title></header><body><h1>中環在線：陳民亮阿哥開驗血公司 - 李華華</h1><p>大家應該對雷蛇創辦人陳民亮仲有印象，原來佢有個做醫生嘅阿哥陳民漢（圖），仲開創咗一間專門做血液檢驗癌症嘅公司，香港都有開拓業務，今年5月就會推出一個針對肺癌嘅Guideline88，另外有已經面世針對14種癌症嘅檢測，幫助病人同醫生搵出最有效標靶治療。<br><br>以往癌症病人檢測需要抽取活體組織，陳民漢話需要時間長，而且切割組織係侵入性，對人體始終有害，抽血價錢比較平，而且更快有結果，佢話喺香港開業一年大約已有1,000個經由醫生轉介病人做血液檢測，未來開拓大灣區市場，拎到更多數據可以幫到研究發展，遲下做臨床研究將抽血檢測技術精準應用落早期癌症篩查。<br><br>路勝2017年獲920萬種子基金，投資者包括新加坡主權基金淡馬錫，當然唔少得細佬陳民亮，而陳民漢都明顯係雷蛇忠實粉絲，琴日present都係用雷蛇出品notebook，果然兩兄弟拍住上！<br><br>李華華<br>mailto:LiWaWa@AppleDaily.com</p></body></html>