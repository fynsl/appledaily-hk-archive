<html><header><meta charset="utf-8"><title>【黑鏡線索】棄YouTube取Netflix</title></header><body><h1>【黑鏡線索】棄YouTube取Netflix</h1><p>【黑鏡線索】<br>我有兩個女兒，一個八歲，一個五歲。小朋友睇電視，以前，主要畀佢哋睇YouTube，但而家已經唔再睇。</p><p>YouTube最大問題，係如果你由得個小朋友自己㩒㩒㩒，冇幾耐之後，睇吓佢哋睇乜，往往會發現，佢哋睇緊啲怪怪哋嘅片。乜係怪怪哋？例如，條片裏面有個小朋友不停咁喺度整爛啲玩具，又或者，喺度玩醫生病人，可能係自己形住，但係啲表情硬係奇奇怪怪咁。</p><p>YouTube任人上載　篩選有困難</p><p>主要原因，係因為YouTube嘅DNA，係任人上載。YouTube自己吹噓，每過一日，就有多65年長度嘅片上載。任人上載嘅優勢好明顯，就係個片庫會增長好快，長到好大。片庫越大，越包羅萬有，即係越多用戶搵到自己想睇嘅嘢，越吸引到人上嚟用YouTube。<br><br>但任人上載，當然會有好多唔出得街嘅片，片多嘅問題係，如果用人肉篩選，要有十萬個人每日不停全職睇片先篩得晒。有人問，乜唔係YouTube有大數據人工智能乜乜物物去篩選啲片嘅咩？首先，人工智能係有用，但係有極限。頭先講嗰啲針對小朋友睇嘅怪怪哋嘅片，唔係明顯血腥色情，老實講，連人肉球證都未必肯定知點判。<br><br>更重要嘅，係YouTube受自己嘅business model影響，其實幾有心去做好篩選？YouTube主要收入，係廣告。用戶越睇得多片，即係越睇得多廣告，YouTube就越賺得多。2012年，YouTube內部，就訂下咗公司目標：一日要有總共十億個鐘頭嘅播放。呢啲目標，行內叫True North，即係無論幾迷失，總之向住個True North，就一定冇死錯人。<br><br>點樣去達標？一係多啲片，更重要嘅係，幫用戶搵下一條自動播嘅片，搵得醒目啲。YouTube投放大量資源去後者嘅algorithm，終於喺2016年達標。而呢啲algorithm，係會咬住你唔放，一旦搵到你心裏面嗰粒掣，就會瘋狂地餵你。對小朋友嚟講，絕對可以係一個問題。拍片公司拍一啲針對小朋友嘅怪怪哋嘅片放上YouTube，YouTube就會好有效率咁播畀好多小朋友睇，然後YouTube同間拍片公司就袋廣告費。</p><p>Netflix靠訂閱　啱家長需要</p><p>追求高增長當中嘅取捨，唔係YouTube獨有嘅問題，所有靠廣告收入為生嘅公司，都會遇到。我自己第一間startup，一半係靠廣告收入，用戶寫嘅書評，當然我哋唔想篩選，大佬咁煩，同埋，做科技呢一行，好少人有興趣做道德判官，呢啲麻煩嘢，當然避得就避。有報道指，YouTube內部有員工建議公司主動啲去搵有啲問題嘅片去特別處理，例如唔畀呢啲片喺推薦清單出現，即係只可能特登搵嚟睇，唔會自動播畀你睇。但YouTube就叫大家唔好提，因為唔提就可以話唔知，提咗就日後可能有法律責任。<br><br>結果，而家兩個女主要睇Netflix，因為Netflix嘅business model，唔係廣告，而係月費訂閱，取捨誘因同YouTube截然不同，個business model同家長嘅需要高度脗合。呢個係明顯例子，唔同嘅business model，例如廣告vs訂閱，個分別絕對唔係起個pay wall咁簡單。</p><p>撰文：宋漢生</p></body></html>