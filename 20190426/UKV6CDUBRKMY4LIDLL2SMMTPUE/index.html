<html><header><meta charset="utf-8"><title>六四30年：回流黃雀嘆港法治淪喪「九七後放咗班賊入嚟」</title></header><body><h1>六四30年：回流黃雀嘆港法治淪喪<br>「九七後放咗班賊入嚟」</h1><p>移民到美國，因天安門廣場的槍聲，放下哥倫比亞大學的教席，逆流回到香港，「六四確實改變咗好多人嘅命運」。30年過去，有一張照片吳錦祥一直帶在身邊，相片中有五個人，除了他，還有項小吉和吳德華，都是當年獲「黃雀行動」營救的流亡學生，吳錦祥在紐約負責接待他們，身邊還有因佔中剛被定罪的朱耀明，和早與泛民若即若離的劉千石，「小吉喺美國做咗律師，吳德華唔習慣美國生活，千方百計偷渡返大陸……」都說中國人是逃難的民族，有人逃出去，有人逃回來。去年退休的吳老，現長居夏威夷，他苦笑是二度移民，儘管離家千里，他說香港仍是他最愛的家。<br>記者：呂麗嬋</p><p>短留香港兩日探訪94歲的媽媽，記者相約吳錦祥在港大受訪，談六四、談黃雀行動、談今日中國，翌日他又飛開羅，風塵僕僕，「約我喺國殤之柱傾最好不過，佢運嚟港大，學生同警方發生推撞，我都有嚟聲援」。<br><br>1972年港大醫學院畢業，1976年離港赴美攻讀公共衞生及流行病學，完成博士學位後留在哥大任教。留美17年，這個當年的天子門生，六四後回流香港首度回母校，他說想不到就爆發了一場小衝突，與師弟妹並肩，護送象徵天安門慘劇的國殤之柱安放在大學。<br><br>「六四（屠城）太震撼，有少少良知嘅都唔可能忘記」，71歲的他像個老頑童，退休後周遊列國，只是一說起屠城夜，收起笑容，語氣沒半點轉彎餘地。但其實1989年那場民主運動，吳錦祥身在紐約，在當地結婚生子落地生根。「唔係六四，我估我會繼續喺哥大教書，唔會返香港」，正因厭倦隔岸觀火，在當年勁吹的移民潮下，1993年他毅然舉家回流香港。是時代把當年正好男人四十的他拉了回來。<br><br>「六四之後好多香港人移民加拿大、美國，都係為咗下一代，我同佢哋講，你哋走啦，我返香港幫你睇住個門口，確保唔會俾人偷走晒啲自由同法治，就嚟九七，香港唔可以失守，點知個門囗睇唔住，放咗班賊入嚟……」往事如煙，他感嘆。事實上，他真的坐言起行，回港後翌年，與羅沃啟等人創立「香港人權監察」，那些年，中國尚未加入世界貿易組織（WTO），每年仍需為爭取最惠國待遇游說西方國家，每逢關鍵時刻總會釋放一些異見人士以示善意，對西方的經濟制裁到底投鼠忌器。</p><p>「佢越唔想你提，你更加要提，因為正正反映呢個係佢嘅痛點，一個國家殺和平爭取民主嘅人民，點可能係啱？」</p><p>只是今時不同往日，大國崛起了，進一步鎖國，對異見分子的壓迫越加肆無忌憚。「你鍾唔鍾意都好，喺外國咁多年，人哋見你黃皮膚，就係中國人，我都希望中國富強，但唔係今日咁只係靠惡……」政治制度大倒退，依賴領導人一時開明的良好願望，總是失望而回，六四至今在內地仍是禁語，30周年內地更如驚弓之鳥，香港記者北上採訪被跟蹤阻撓，天安門母親和維權人士被嚴密監控，民主路越走越窄。<br><br>「佢越唔想你提，你更加要提，因為正正反映呢個係佢嘅痛點，一個國家殺和平爭取民主嘅人民，點可能係啱？」吳錦祥反問。<br><br>30年過去，有人堅持平反，更多人選擇遺忘，明明越界的黑手越來越張狂，部份年輕人認為是「鄰國的事」，維園的燭光時明時晦，昔日的新聞變了今天的歷史，褪色了；雪落無痕，雁過留聲，吳說就如有些感情沉澱了，就成了記憶忘不了。「過去咁多年，搬過好多次，好多舊相都留咗喺紐約，都冇特別留底，係你問起我，我先搵到呢張相，原來咁多年一直留喺身邊」，微黃的照片上是一字排開的五個人，背景是吳錦祥當年任教的哥大校園，站在他左右兩邊的，是親身護送兩名流亡學生到美國的朱耀明和劉千石。<br><br>其時，朱與劉都是支聯會常委。其時，香港人很齊心，左中右不分政治，齊聲譴責屠城。「項小吉同吳德華係首批流亡到美國嘅學生，企喺最左面嘅小吉，係當時高校學生對話團召集人，後來喺哥大讀法律，𠵱家喺美國係執業律師。另外嗰個係吳德華，人好純，但英文冇小吉咁好，嚟到美國好唔習慣，我惟有成日陪住佢，又介紹啲美國朋友畀佢認識，不過讀咗兩年都千方百計、堅持要返大陸……」六四之後，當權者展開大搜捕，除了通緝名單上的21名學生領袖，不少人亦受到牽連被迫逃亡，透過黃雀行動經香港流亡到不同國家尋求政治庇護，惟有吳德華選擇逃回去。<br><br>「係有大風險，勸佢都唔聽，經澳門偷渡返去……聽聞佢女友嘅爸爸係高幹，所以冇特別追究」，在兵荒馬亂的時代，很多人來了又走，成了生命中的過客，沒再相見卻總記在心頭。「六四前係好有希望，海外留學生都好留意北京民運發展，絕大部份人都支持和同情學生」，及後情況急轉直下，解放軍入城、天安門關燈，槍聲響起，死傷枕藉，舉世震驚。「好難過，望住個電視喺度喊，難以置信」，來自三藩市、紐約和芝加哥的留學生，都自發到中國領事館抗議。<br><br>「身在美國，但好多人其實都好想做啲嘢，只係唔知仲可以做啲乜」，有海外華僑越洋在港登報齊聲譴責，六四後民運人士經香港流亡海外，不論明星、黑社會大佬還是升斗市民，或明或暗積極協助，吳錦祥正是其中之一。</p><p>「人權係普世價值，喺內地生活嘅中國人唔能夠暢所欲言，香港有佢嘅特殊性，我覺得我有責任為佢哋發聲。」</p><p>「嗰時我喺哥大教書，就替流亡學生申請學生簽證同張羅住宿，除咗學生，仲有武警同電台廣播員，前後接待過廿幾人」，行動中因而認識了朱耀明牧師，也認識了後來成為知交的司徒華。「華叔係一個好有策略、組織力好強嘅人，冇佢亦唔會有華人聯會」，他聯繫美國不同大學的中國留學生聚集一起，又協助組織成立美國香港華人聯會，與香港連線參與營救行動。<br><br>吳錦祥當時擔任聯會主席，又自費到瑞士日內瓦出席聯合國聽證會，以來自香港的美籍華人身份，關注內地人權狀況，「人權係普世價值，喺內地生活嘅中國人唔能夠暢所欲言，香港有佢嘅特殊性，我覺得我有責任為佢哋發聲」。及至1991年香港舉行歷史性首次立法局直選，身在美國的他發起「毋忘香港根」運動，在美國街頭為香港人登記做選民，組團回港投票，「我記得華叔講過，你哋返嚟啦，唔使從政甚至毋須加入政黨，只要喺自己事業上盡力、對社會有貢獻就夠」。做好本份，還包括守住一段血染的歷史，莫失莫忘，吳錦祥說。</p></body></html>