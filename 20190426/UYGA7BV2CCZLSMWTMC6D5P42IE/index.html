<html><header><meta charset="utf-8"><title>WeChat Pay出招打擊「積分黨」 - 李華華</title></header><body><h1>WeChat Pay出招打擊「積分黨」 - 李華華</h1><p>【中環在線】香港有班利用儲值支付工具（SVF）賺里數嘅「積分黨」，每月例行公事就係碌信用卡，轉賬去另一個電子錢包無本生利賺積分，陰啲陰啲都可以換到張機票，不過搵食空間越嚟越細。<br><br>事關WeChat Pay HK今年5月起，每月嘅信用卡朋友轉賬交易額度再一次降低，今次仲要係所有用戶劃一由5,000蚊，減至得1,000蚊，超過咗仲要畀2.5%手續費，「積分黨」簡直係冇啖好食。舉個例，假設每簽6蚊，可以賺1里飛行里數，現時每個月足足賺少咗666里；又或者當信用卡簽賬有1%回贈，咁就少咗40蚊。<br><br>諗住開多幾個account就無事？冇咁簡單啊。WeChat Pay HK話如果係同一個身份開幾個account，都要share呢個1,000蚊嘅免費交易額度。華華覺得似乎係想打擊「積分黨」。至於AlipayHK、PayMe每月信用卡轉賬或增值額度暫時維持喺5,000元，唔知幾時會削減呢？<br><br>李華華<br>mailto:LiWaWa@AppleDaily.com</p></body></html>