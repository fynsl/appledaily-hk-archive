<html><header><meta charset="utf-8"><title>媽祖寄言受命於天 - 左丁山</title></header><body><h1>媽祖寄言受命於天 - 左丁山</h1><p>郭台銘宣佈參加國民黨總統候選人初選，一時間人氣大盛，民望高漲，遠超蔡英文、賴清德，似乎大有機會與佢位老友記特朗普看齊，登上總統寶座。到時佢可以同特朗普講電話，大家一句Donald，一句Terry，好不過癮，習近平看在眼裏，會唔會怒火中燒呢？Terry在大陸嘅工廠，僱用近一百萬工人，大客戶係美國蘋果手機，既然有咁龐大投資在大陸，習近平想搞吓Terry，話都冇咁易，手中握有大量把柄，Terry如何應付呀？中共唔慣搞政經分離呢一套，鍾意株連同一系統，如果台灣人真係選咗了Terry Gou做總統，台商好易變成北京經濟俘虜，反而朱立倫或王金平仲可以同北京扭吓計。<br><br>特朗普治國，自把自為，但穆勒報告顯示，美國有不少人願意緊守原則，不盲目追隨服從特朗普命令，例如司法部人員情願辭職，都唔肯聽話，去炒穆勒魷魚，表明美國政治傳統與守法比聽命令更重要。但郭台銘做咗翻版特朗普之後，台灣是否有如此人才為信守政治原則而唔聽郭台銘命令？中國人性格四海如一，怕好難咯，擦鞋保職位梗係緊要過守規矩啦，昔日蔣介石及蔣經國主政初期，行威權政治，但內閣還有俞大維、俞國華、李國鼎、孫運璿、錢復、錢思亮、錢純等人輔助，皆有學問，有操守，忠心盡力建設台灣之輩。今日台灣，還有誰人可比？<br><br>郭台銘雖縱橫商界，海內外揚名，但從他的「媽祖報夢，關公顯靈」的言論看，他內心還是一個迷信的傳統中國人，自己有政治野心（講得好聽是有救民之心），但不敢直說，反而取巧，說是媽祖寄夢，不知媽祖會不會對佢講：「大陸大軍壓境，將有一場超級颱風橫掃台灣海峽，把解放軍艦艇埋葬於海底？」這種受命於天，捨我其誰的心態，在21世紀的台灣還有市場的話，台灣人枉讀書了。<br><br>不知是否綠營文宣出動了，郭台銘「媽祖寄夢」之說已有台灣網上笑話發放：那晚郭台銘睡覺夢見媽祖，媽祖沒說甚麼，一覺醒來後，發覺「脖子酸，膝蓋腫，頭很痛，綜合感覺是酸腫痛，參詳其中微言大義，就是媽祖叫他『選總統』！」郭台銘選總統，最不缺的就是銀紙，大可高價聘任兩三打文膽為他打網絡文宣戰，第一炮不如大捧特捧黃袍加身論，造成「斯人不出，如蒼生何」的大氣氛！祝台灣人好運。</p></body></html>