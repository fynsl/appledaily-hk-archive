<html><header><meta charset="utf-8"><title>【智取大市】股神頭痕新世代 - 晉佳</title></header><body><h1>【智取大市】股神頭痕新世代 - 晉佳</h1><p>股神畢菲特苦無收購對象多時，於是打算用千億美金回購自己股份好過，因為巴郡仲抵買過標普500指數。大型資產管理公司GMO創辦人Jeremy Grantham講到，由於𠵱家股票估值太高，所以長期投資喺未來20年，每年回報得返2至3%，對長期投資者嚟講簡直係一場災難。<br><br>標普500指數市盈率超過20倍成為常態，喺盈利增長不算十分亮麗下，估值去到咁高，一個字講晒，錢作怪，絕對係環球寬鬆貨幣政策帶嚟嘅結果。長線投資的確面對長期低回報。<br><br>喺港股市場，開始呈現品牌效應嘅增長消費股，波司登（3998）、李寧（2331）同頤海（1579）PE分別超過30倍、40倍同60倍。<br><br>鐵塔（788）情況亦相若，估值解釋唔到咁高之下都仲買上，皆因比較實在嘅5G概念股係得咁多隻，僧多粥少，5G概念又無理由唔下注，於是隻隻基金買少少都足以搶到高一高，正正係錢供應多，好股供應少，於是焗住搶高一眾潛力股（都唔敢講係咪優質）。小弟近年睇好自駕車概念，原因係錢多之下苦無投資對象，呢個大浪潮遲早每人掟少少錢落去，都遲早有得炒。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>