<html><header><meta charset="utf-8"><title>【娛樂人物】脫離負債生活江若琳冇得再衰</title></header><body><h1>【娛樂人物】脫離負債生活<br>江若琳冇得再衰</h1><p>31歲的江若琳去年嫁作人婦，減少內地工作，只因「婚姻需要維繫，唔能夠為工作而放棄」，回想四年多前合約糾紛負債每月跑數，現在是快樂情債。<br><br>江若琳現在一副幸福人妻模樣，當年備受合約糾紛壓力，她也選擇做個快樂人，「唔需要永遠愁雲慘霧，再衰都經歷咗，𠵱家懂得快樂活得開心，有得繼續做鍾意做嘅嘢，食我鍾意食嘅嘢，搵到一個自己好愛嘅人，條命冇得輸，比以前更開心。」2014年江若琳與前經理人公司因合約糾紛對簿公堂，每月要賺六位數才可夠生活費和支付律師費。有指三年間官司使費過百萬，面對龐大支出，她要趁拍戲空檔搭飛機、轉車，到內地登台唱兩首歌賺取酬勞，再返劇組捱眼瞓。</p><p>謝絕親熱</p><p>現在的江若琳無債一身輕，去年底嫁給生煎包王子蕭潤邦，婚後將家庭放在第一位，減少內地工作，「以前半年以上喺內地做嘢，婚姻需要維繫，唔能夠為工作而放棄，返內地工作幾個月見唔到面，老公都唔可以時常放低生意搵我，我會衡量呢點，內地搵錢收入可觀，但有得有失，我覺得好值得。舊年有電視劇搵我，都差唔多傾成，但要我結婚前十日先煞科，冇可能啦，就算收入好可觀我都要犧牲，唔可能大家籌備婚禮，丟低佢自己一個搞，結婚唔係一個騷，我知道要點樣選擇。」除此，江若琳表示現在拍戲會謝絕親熱場景。<br><br>江若琳續說：「嫁畀我老公最重要係佢好支持我夢想，佢成日都同我講如果我冇夢想，佢都唔會揀我，雖然佢有叫我嫁畀佢後可以生活安穩，唔使好大壓力，唔使好似以前跑山跑海，佢最緊要係我開心，唔係以前為生活做生做死嗰種，佢會覺得寧願成為我嘅海港。」</p><p>冇耍花槍</p><p>兩公婆婚前婚後都經常公開耍花槍，江若琳笑謂：「一向咁溝通，我哋冇乜好浪漫，基本上互相醜化對方笑吓對方，佢係一個每日令到我好快樂嘅人，一見到佢就冇壓力，乜都笑餐飽。」說到「造人計劃」，她指一直都在進行中，但只能隨緣不能強求，現在勤力做運動鍛煉身體。<br>撰文：卓寶花<br>攝影：葉君海<br>服裝提供：Blugirl<br>髮型：Terry Yeung of Hair Corner<br>場地提供：Harlan's</p></body></html>