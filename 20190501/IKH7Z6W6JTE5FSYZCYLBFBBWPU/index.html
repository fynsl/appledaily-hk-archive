<html><header><meta charset="utf-8"><title>蘋人誌：坪洲，可能係全港Artist密度最高嘅地方</title></header><body><h1>蘋人誌：坪洲，可能係全港<br>Artist密度最高嘅地方</h1><p>微風細雨出發去離島，島雖離岸不遠，半小時的船程，但風雨下倍覺顛簸。坪洲景點不多，就一個海灘，幾間廟宇。相對長洲、南丫島，坪洲名氣缺缺，如此低調、如此平凡，近年竟成為藝文界聚居的熱點。<br><br>相約香港作曲家鄺展維（Charles）於東灣龍母廟，橫風橫雨之下，他撐着傘從容不迫地走來，剛好遇上另一隊人無懼風雨繼續拍攝——正是攝影師張志偉。二人寒暄幾句之後，Charles移步回到碼頭，在島上唯一咖啡店避雨。<br><br>雨停了，他再帶路散步到與坪洲一橋相連的大利島，回程時遇上畫家馬琼珠帶着女兒在海濱遊樂場散步嬉戲。<br><br>面積只有0.99平方公里的坪洲，住上十多個藝文界從業員，不定期旅居於此的更不計其數。百米之內就有一個文化人，密過便利店，總有一個喺左近。從東灣走到大利島，不過是二、三十分鐘的腳程，我們跟着Charles隨意出行已經遇上其中兩個，不禁令人驚嘆：坪洲，好可能係全香港artist密度最高嘅地方！<br><br>撰文：黎家怡　攝影：黃奕聰</p><p>坪洲有乜咁好住？</p><p>你可能會問，坪洲有咩咁特別，特別吸引文化人聚居？有無諗過，環境未必最關鍵，而是人搭人，搭出個藝術社群？<br><br>就像原居觀塘的作曲家Charles，2015年到圈內朋友在坪洲的單位短住，一邊度假一邊創作，與小島結緣。與普羅大眾一樣，藝術家都要食飯交租。同年，他受壓於工作室大幅加租，把心一橫決定搬出來，既可創作又可自住，一舉兩得。由於大部份工作須於港島進行，但港島租金貴絕全港，他便想起旅居過的坪洲，朋友幫忙搵盤之下，他成為「島民」。 <br><br>朋友搭朋友搵屋搵到入坪洲的，不只Charles一個，還有從事裝置創作的藝術家葉啟俊。兩年前，阿俊剛從外國回來，計劃搬出來自住。原本住在深水埗的他，一心打算遷入鄉郊避靜。同樣經圈中熟人介紹，他在坪洲找到合乎預算的單位，至今已經住了兩年。<br><br>最誇張的要算詩人羅樂敏（Louise）。她也是先借住朋友的家，初次遷入坪洲。這時候，她認識一名陶藝家正要搬走，便承接了那個單位。來到今年年初，Louise搬回市區，同一單位承租的也是圈中朋友。同一個單位，前後三手租戶都是圈中人，她笑言：「大家都好鍾意寧靜，想要一個可以居住、休息嘅地方，所以啲人就搬晒入去。」</p><p>喺坪洲搞咩藝術？</p><p>環境清幽，休息放鬆，人有閒暇，自然有心情搞文化。常言道，藝術家取材於生活，他們住在坪洲，又有甚麼創作與居住地相關？<br><br>Louise直言坪洲帶來靈感，尤其喜歡大利島。大利島是坪洲「最篤篤嘅地方」，入夜後容易看到星星，站在碼頭能夠直接擁抱大海，「好似可以去到一個無人嘅地方，係一個好寧靜嘅環境」。她曾忽發奇想，光着雙腳漫步到大利島，感受足下土地，融入自然，寫成題為〈赤腳步入大利島〉的詩。 就像去年出版的詩集《而又彷佛》，大部份作品都在島上寫成，有如她坪洲生活的札記。<br><br>大利島抓住Louise的心神，也打動了Charles。大利島與坪洲只有一條窄橋相通，橋左是一個上落貨碼頭，供石油氣、垃圾等出入運輸；橋右是小沙灘，島民自製鞦遷和木椅，供人休憩。Charles說：「業權上可能寫明由某某管理，但呢個地方個個都可以行到過去。佢係咪屬於任何人呢？define唔到。」介乎個人與公共之間，大利島有如坪洲的縮影，難分你我就成了大家的社區。去年，他策劃的場域特定音樂作品《亞特拉斯》，其中一場便在大利島進行。碼頭上彈古箏，大石上吹簫，海浪不絕拍岸，人與自然的合奏。好些街坊散步路過，不小心闖進 Charles建構的音樂世界，「反應都好positive，甚至有街坊推薦去島上某個地方再做。我聽到都好開心，原來佢哋都歡迎同欣賞。」<br><br>Charles在大利島做音樂表演當日，阿俊在島的另一面舉行「日日為食」的藝術活動。他與另外三名藝術家在坪洲的公共空間，嘗試以食物思考城鄉關係。身為客家人的他，近年多項創作與客家文化相關。據他所知，最先住進坪洲的其中一個族群也是客家人，而遊客最愛在坪洲買回家的也是客家茶粿，於是便想到找出傳統大石磨，與公眾一起做「雞屎藤」。活動當日，阿俊一搬出大石磨已經相當矚目，特別是老一輩，見到大石磨就自動走近，他就講古仔，教大家怎樣用石磨，又分享各人自家做雞屎藤的方法，「擺咗個陣喺度，即時交往就好似可以發生」。不像市區家家戶戶重門深鎖，各家自掃門前雪，小島的社區氣氛，讓人與人重拾對話的樂趣。</p><p>唔使返工住邊都得？</p><p>島內社區人情味濃厚，打動來自市區的藝術家；但創作唔係變魔術，唔係練仙，藝術家不能長年閉關於深山，也得工作賺錢養活自己。再者，香港藝術活動集中維港兩岸，住坪洲也免不了每日涉水出中環。<br><br>在香港小交響樂團從事當代音樂研究的Charles，幾乎日日出市區，「距離中環不過半小時船程，喺東灣都見青馬大橋，其實好近香港」。他很喜歡搭船的過程，不但可以看風景放鬆，更不時遇到「藝術街坊」，交流彼此創作動向。就算晚上9點過後，坪洲店舖幾乎全關，他也覺得不成問題，更反問「好多時我哋搞到所謂好方便咁，其實可能係不必要嘅方便，反而令到好多人要付出好大嘅代價」。<br><br>從鬧市遷入的阿俊亦有同感。他坦言搬入坪洲之後，生活作息變得有規律。以前住深水埗，夜深睡覺前突然肚餓的話，他便會落街買消夜，「食完又瞓，好似無乜節制」。來到坪洲，他脫胎換骨，進化成一個早睡早起的人，笑言「報紙檔和肉檔都好早被人掃晒貨，所以一定要早起先可以買到」。加上，藝術活動大多在市區進行。他雖然住在坪洲，但籌備展覽、開會等工作，難免仍要頻頻出中環。他認為通勤並未構成負擔，只要每日行程都預先排好，規劃好要哪班船出發、哪班船回家便問題不大。 <br><br>香港雖小，市區都有港島、九龍之分，尤其離島出發，活動範圍有所限制。Louise坦言住坪洲好難入新界，甚至「新界地方有show都會選擇唔去」。藝術活動尚可選擇去與不去，但工點都係要返，甚至地區都未必有得你揀。隨着出任水煮魚文化製作有限公司的行政總監以來，Louise每日來往新蒲崗的辦公室，交通時間長達三小時，愜意生活便變得磨人。加上，她丈夫工作近月也遷到九龍，二人便決心搬回市區，「雖然慢慢都會慣，車程可以做好多唔同嘅嘢，但長時間始終都會覺得攰，所以要換一種生活方式。」</p><p>住坪洲又有咩好怕喎？</p><p>依賴渡船出入，是坪洲的優勢，也是坪洲的限制。當Louise受不住長時間搭車又搭船的通勤時，坪洲他朝卻可能陸路可達。去年10月，特首林鄭月娥發表《施政報告》，提出「明日大嶼」發展計劃，在坪洲、交椅洲、喜靈洲及周公島一帶進行大規模填海。寧靜小島不再寧靜，坪洲成了新聞焦點。Louise記得搬回市區之前，與街坊之一的前輩詩人飲江談起填海，苦笑道：「第時嚟探你，可能踩單車就可以」。<br><br>玩笑背後，可謂笑中有淚。去年12月，「守護大嶼聯盟」邀請藝術家程展緯和導演馬智恆策劃藝術行動，在海灣上用沙畫砌出字句，回應填海計劃。時為島民的Louise獲邀，為項目題字。她寫道：<br><br>「他們將看不到<br><br>浪抵着今天的陽光<br><br>你變小、沉默 <br><br>預想再來的風暴」<br><br>對於填海，Louise坦言無奈。不獨「明日大嶼」，甚至近日的《逃犯條例》同樣乏人關注，她認為香港現時整體陷入社運低潮，即使再努力抗議填海，方案也似乎難有退讓空間，「可能要去到將來某個局面，可能要再等一個generation，啲人先會再有反抗嘅力量」。<br><br>未有計劃遷出坪洲的阿俊更是激動，「梗係超擔心啦！睇到嗰個填海圖，我覺得好似亂畫咁，無用腦諗過就喺海中心一個窿填出個島」。他擔心填海污染水質，不但可能不再適合游泳，更有機會影響漁民生計，直言「再填海，即係將漁民釘蓋」。居於市區的朋友未必明白，但他親身帶友人來坪洲走一趟，指出填海的位置和範圍，島外人大多理解坪洲人何以如此憤怒。<br><br>「喺坪洲令人擔心嘅，其實都係香港令人擔心嘅嘢啦！」Charles指坪洲是香港境內的離島，島民面對的問題大多都適用於全香港。物價、政局，乃至填海，市區、離島分別不大，「唔係話喺你屋企門前倒泥你先憤怒，而係會造成對成個大自然環境造成好大嘅破壞。擔心，唔係因為我住坪洲先擔心，而係香港人都應該會擔心。」<br><br>因為填海，所以憤怒；因為貴租，所以搬入離島。藝術家並非超然的生物。他們創作取材自生活，也必先顧及生存。坪洲即使是「全香港artist密度最高嘅地方」又何足為怪？他們是藝術家，是坪洲居民，也是香港人。我們同喜同悲。</p></body></html>