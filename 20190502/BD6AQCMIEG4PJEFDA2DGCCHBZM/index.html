<html><header><meta charset="utf-8"><title>冰說聰明：兩大含金航運股 - 青冰</title></header><body><h1>冰說聰明：兩大含金航運股 - 青冰</h1><p>董伯伯家族的東方海外（316），兩年前蒙國家的寵召，將控股權賣予中遠海控（1919），單刁要通過中美歐三地的反壟斷審查先至成事，中歐最快OK，美國守尾門自然留難吓你啦，最終去年獲批，但就要你出售加州長島貨櫃碼頭予第三方，好喇，最終東方海外成功投共，中遠海控持75%股權。<br><br>賣長島碼頭單嘢，星期二終於落實，由於都算係舊聞，市場似乎不太注視，但個作價就真係大新聞了，係140億港元，按初步估算，東方海外會獲利101.5億。由於通告中冇提及派息回饋股東，所以股價反應都只係好溫和，但大嗱嗱101.5億喎，東方海外市值只係331億，等於三分一的市值，含金量極高。之不過咁，去年被全購後貨源歸晒國家嗰邊，加埋誠哥手貨，街貨所餘無幾，獲利百億的消息，也只有不足4萬股的成交，證明「定價權」明顯在國家手裏 ，相信派息分錢畀自己友，只是時間問題。<br><br>同是航運相關的勝獅貨櫃（716），3月時公佈就潛在出售訂框架協議，旗下5間做集裝箱的附屬公司，將打包出售，斷估買家都係國企吧，預計作價係35至40億人仔，即係價值可高達46億港元，而勝獅現時市值只有34億，相比之下，這單刁比東方海外賣碼頭的影響，來得更巨大。當然，這只是個框架協議，十劃都未有一撇，但又溫馨提示番，如果真係有實際交易細節及特殊收益的數字，市值仲點會停留在三十零億吖。<br><br>股價在3月19日出通告前，3天內累升27%，明顯是春江鴨所為，經過個半月的調整，在1.3元呢啲位，似乎搵到支持，近期成交大為縮減，但股價未見回到起步點，如果戰友唔怕悶，現價值博率不俗，若自命眼明手快不想呆等，就睇實鴨仔幾時再開波，到時跟風入場喇。<br><br>青冰<br> http://fb.com/chingbing888 <br>本欄逢周四刊出</p></body></html>