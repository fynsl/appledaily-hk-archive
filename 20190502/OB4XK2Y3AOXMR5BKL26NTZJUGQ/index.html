<html><header><meta charset="utf-8"><title>就業語言 - 左丁山</title></header><body><h1>就業語言 - 左丁山</h1><p>陳惜姿在專欄講在復活節假期要填寫中學派位表，好緊張。所有學生都可以入到中學，家長之所以緊張，係驚住子女入唔到EMI（英中），因所有英中都係Band  1學校，零舍馨香，如果唔介意子女讀中中，就完全唔駛緊張啦。住在沙田，其實入讀英中機會較好㗎嘞，4900名升中生爭967個英中學位，比例係5.1，深水埗係7.7，荃灣7.2，最低嘅地區係灣仔2.4，中西區3.6，最高係南區12.6。南區居民咪最驚？之不過南區有不少國際學校，富有子弟唔會同普羅市民學生爭位啩，中西區、灣仔區係全港家庭收入最高地區，樓價極高，入EMI容易可能係一個推高樓價因素。<br><br>大概因為逃避升中抽籤派位，逃避DSE之死亡科中文，愈來愈多學生入直資學校攻讀IB課程，變相放棄中文。除咗英語之外，點都要多修一科語言啩？法文從來都係富有子弟嘅第三語言首選，法國文化協會之法文班常滿，有沙田家長在沙田搵唔到學額，每星期要帶子女到炮台山學法文。其次呢，似乎係西班牙文，左丁山之寫字房位於中環某條橫街丙級商廈，大廈內有西班牙文及英文補習社，只見每日好多名校學生到補習社上課，皆由家長或菲傭陪同。補英語唔奇吖，何解西班牙文補習社/學習班都有咁多學童（七、八歲至十三、十四歲）就讀，除咗係考IB之外，諗唔到有其他理由。<br><br>孩童細細個就修讀英文、法文或西班牙文，仲有冇時間讀中文呀？睇嚟會差啲咯，如果兒女唔識中文或中文程度差，家長要負責任，要諗清楚至好。一個全球就業網站最近做咗一個英國就業語言調查，訪問英國僱主，問甚麼語言對搵工最有幫助，發現專找懂得德文法文嘅職位最多，一百萬有1200個位（即0.12%），識中文（國語及廣東話）排第三，西班牙文排第四，懂日文排到第八。以三年來總增長率計，需要懂中文嘅職位增長最勁升35.3%，德語職位升11.5%，法語升1.17%，西班牙語跌9.5%，日語跌3.78%，阿拉伯語跌21.74%。英國僱主發現，就業語言當然以英語最重要，但要對雙語甚至三語嘅需求愈來愈大，英國教育系統完全落後於形勢，難以培養學生熟習第二及第三語言。（CNBC刊原文：The top foreign language that UK employers want you to have）。嗱，香港家長要聽嘞，英國情況如此，美國何嘗不然，任由子女放棄中文，兒女長大後搵工可能怪責阿爸阿媽！</p></body></html>