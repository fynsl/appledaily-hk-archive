<html><header><meta charset="utf-8"><title>【娛樂人物】盧巧音衝擊感官</title></header><body><h1>【娛樂人物】盧巧音衝擊感官</h1><p>盧巧音（Candy）繼2017年底的「RE:TURN」演出後，相隔18個月再開騷，她表示這次選曲會以sidetrack為主，還會應蔡卓妍要求點唱《一毫米》。不過今次演出，Candy不會找老公蘇浩才（Sammy）上台，她認為有時二人分開演出，各自坐在台下做觀眾，才會帶來新衝擊。<br><br>盧巧音將於今個月24、25日在旺角麥花臣演出兩場以「感」為題的演唱會，她日前在尖沙嘴接受《蘋果》專訪，講到這次以感官做主題，她說：「我覺得世界𠵱家變得好冷漠，人同人之間喺互聯網上好抽離，希望用啲真實感覺做呢次演唱會，想用感覺觸動觀眾，希望大家可以放低壓力去欣賞。」</p><p>Hit歌有價值</p><p>這次選曲會以sidetrack為主，Candy說：「《命犯桃花》、《逆插玫瑰》同《風吹不走笑容》都有人投票話想聽，呢啲歌當年唔係主打，但都畀心機去做。」問到可會再唱經典的《好心分手》和《三角誌》？她說：「有可能唔唱，不過hit歌始終有佢嘅價值同力量，否則你哋又點會識我呢？」她還大爆蔡卓妍點唱《一毫米》。<br><br>老公Sammy會擔當甚麼角色？Candy笑稱：「佢好自責，Kolor咁啱又有演出，各自修行，大家返到屋企有工作上同八卦嘢分享，兩個人久唔久分開工作都幾得意。」她承認近來抗拒夫妻同台演出：「感覺好似影響咗佢哋，調轉可能佢哋都會咁諗，所以不如分開玩，大家以觀眾身份去睇，咁先會有新衝擊。」</p><p>以前好情緒化</p><p>近年愛上跑步，Candy說：「性格變開懷咗，以前諗嘢好負面，𠵱家懂得向好方向諗，而且學懂適當時候放鬆自己，以前會發台瘟好情緒化，𠵱家識享受台上表演時間。」<br><br>採訪：曹家誠<br>攝影：陳俊強<br>髮型：Tommy Tom of Xenter Salon<br>化妝：Macy Chan<br>場地提供：九龍香格里拉大酒店香宮中菜廳</p></body></html>