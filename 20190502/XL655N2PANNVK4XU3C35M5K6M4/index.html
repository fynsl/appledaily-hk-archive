<html><header><meta charset="utf-8"><title>向莊陳有取經　籌劃「黑暗」生活</title></header><body><h1>向莊陳有取經　籌劃「黑暗」生活</h1><p>早於13年前驗出患青光眼的一刻，鄭柏禮已有失明的心理準備，於是決定及早計劃未來。2012年，鄭柏禮偶然認識著名失明人士莊陳有，並自薦為其寫傳記。當時他用幾個月時間訪問及觀察莊陳有，「佢生活好正常，成就好高，嗰時就發現盲都唔係咁可怕」。之後更合作舉辦工作坊，帶領大眾體驗失明滋味及突破框框。「工作坊做咗廿幾次，心理同實質準備做齊，到我盲咗就將自己設計嘅重演出嚟」。過去的自己成為今天的導師，可謂最有力的證明。</p><p>難忘朋友窩心三句話</p><p>還記得失明初期，不少朋友都紛紛予以關心，「九百幾人問候話：『冇事吖嘛、唔使擔心、實好得番』，但其實都冇企喺我處境去諗」。沒有實質內容的安慰，鄭柏禮聽在耳裏反覺冰冷。只有一位朋友的問候令他頓覺溫暖，「佢一打嚟就話：『咁大鑊、𠵱家點生活、有啲乜要幫手出聲。』三句說話已令我個心好甜」。同理心的問候比起噓寒問暖還來得實際。<br><br>「失明係有趣經歷，唔係想像中咁慘」。聽來輕描淡寫得有點荒謬，但對於經歷兩年失明日子的鄭柏禮而言，是最真實的寫照。失明翻轉了他的人生，小如生活瑣事，大如工作逸事，都要適應、調校再適應。雖然失去視力，但其他感官自動補位，讓鄭柏禮重新感受世界。白杖敲地下會知道質地、能感受陽光風向、有聲音能分辨方位。「觸覺，味覺都靈敏咗，唔知係咪見唔到賣相，嘢食好食咗，哈哈！」</p></body></html>