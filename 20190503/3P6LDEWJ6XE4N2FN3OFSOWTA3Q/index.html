<html><header><meta charset="utf-8"><title>【廣告經綸】國歌快閃廣告確係倒米 - 文廸晞</title></header><body><h1>【廣告經綸】國歌快閃廣告確係倒米 - 文廸晞</h1><p>今年五一勞動節，香港各界青少年活動委員會，發佈了一條長約3分鐘的國歌宣傳片，大概是為國歌法立法打氣吧。<br><br>演員由小孩、學生、市民、藝人成龍、譚詠麟、鄺美雲、外籍遊客，以至蘭桂坊之父盛智文、高永文、霍啟剛、郭晶晶等等合共差不多200人，以快聚快閃形式（Flash mob），一齊唱國歌。<br><br>本來，製作規模唔係嘢少，但我前後睇咗幾次，就是覺得拍得不大對勁。今時今日，唔明總體製作點解可以如此老土及低質，可能恃住有一大班名人，可塑性理應不差。成條片見到製作背後的用心良苦，但宣傳信息實在太多太雜。做廣告宣傳和教育，目標信息要盡可能單一和集中（Single-minded &amp; Focused）。如果又要講對唱國歌的尊重、又要講作為一個中國人的驕傲、有家就要有國、又要讚美國歌的情與義、仲要想好好教育下一代、改變思想和行為……單憑一條3分鐘嘅廣告片，想表達咁多信息，似乎太貪心了點兒。<br><br>廣告拍攝手法上也有些值得斟酌的地方。既然想話唱國歌需要額外莊嚴及尊重，然而以快閃唱國歌作為execution，的確有點無厘頭。因為flash mob通常係要製造驚喜或娛樂性，使用這個手法似乎有點本末倒置。<br><br>另外，當中的演員包括不少外籍遊客，拍到連外國遊客都一齊肅立兼識得用普通話跟住唱，睇落不大可信。其中，有兩名在金紫荊廣場附近工作的年輕清潔女工及一位揸旅遊巴的司機叔叔，一聽到國歌高奏，竟然不約而同地放下手頭上的工作，齊齊高唱國歌。其中一個鏡頭，仲見到一個本來坐輪椅的婆婆，一聽到奏樂，竟然突然間雙腳重生，神蹟一樣成個人彈咗起身。<br><br>教育宣傳，但求「真」而不是「誇」，無論贊成國歌法與否，這條宣傳片似乎倒米多於一切。<br><br>文迪晞<br>mailto:heyadmen@gmail.com</p></body></html>