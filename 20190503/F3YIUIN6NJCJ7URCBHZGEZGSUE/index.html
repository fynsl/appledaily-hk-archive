<html><header><meta charset="utf-8"><title>【智取大市】破頂增長股候吸 - 晉佳</title></header><body><h1>【智取大市】破頂增長股候吸 - 晉佳</h1><p>之前提到資金多、增長股少，令到有持續增長潛力嘅股份，俾人搶到貴一貴。波司登（3998）、李寧（2331）同頤海（1579）由舊年第四季低位到近期高位，累積升幅有1倍。另一隻加入低位升1倍嘅股份，就有澳優（1717），近5個交易日升咗超過兩成。<br><br>澳優增長點來自羊奶粉，近年羊奶粉成為餵養寶寶嘅潮流，需求殷切但供應緊張。舊年澳優羊奶粉收入增長58.9%，至20.33億人幣，自家品牌配方羊奶粉比例由2017年32.6%，升至舊年37.7%，直逼牛奶粉嘅43.9%。<br><br>澳優整體收入舊年增長37.3%，經調整純利升88.7%至5.82億人仔，計返目前PE 31倍，講緊李寧PE超過40倍，頤海超過60倍。呢類股受市場歡迎，但已破頂再升15%之下，只能睇有冇調整機會。<br><br>汽車經銷商美東汽車（1268）近年股價跑贏同業，原因係佢基數低之餘，寶馬銷售點一年間由14個大增至24個，新增仲有保時捷銷售點，嚟緊可以保持增長。經濟回穩令豪華車表現跑贏中低檔次乘用車，美東汽車定位亦唔錯。最近3年收入及盈利均錄得上升，舊年多賺25%，市盈率得12.2倍似乎未見頂，經歷近3星期調整後，可考慮小注吸。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>