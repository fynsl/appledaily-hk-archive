<html><header><meta charset="utf-8"><title>千嬅睇好鄭秀文演出黎諾懿節目今重拍同心穎冇聯絡</title></header><body><h1>千嬅睇好鄭秀文演出<br>黎諾懿節目今重拍<br>同心穎冇聯絡</h1><p>【安心餘波】<br>黎諾懿與太太李潔瑩、楊千嬅及洪天明等昨日到山頂出席慈善步行活動，提到黃心穎早前和黎諾懿到馬來西亞拍新節目《懿想得到》，因發生「安心偷食」，黃心穎形象盡毀，最後黎諾懿找相識十六年的好友楊明頂替。今早與楊明出發到當地重拍節目，黎諾懿說：「今次有一半以上係馬來西亞旅遊局贊助，佢哋好支持，公司可能出少少，不過行程變短咗，去5日4夜。」</p><p>「對唔住唔重要」</p><p>對於今次需要重拍，黎諾懿直言感到可惜：「節目名係用我個名嚟開，所以要顧及大家同馬來西亞嘅感受，如果大家係接受重拍，呢個都係一個好好嘅解決方法。」問到黃心穎有否跟他道歉？黎諾懿說：「冇喇！冇聯絡喇！大家都係大人，好明白做緊啲乜，畀番啲空間佢，等佢沉澱、休息吓，其實一句對唔住已經唔係最重要。」<br><br>同場的千嬅被問到鄭秀文最近已投入工作為個唱排舞，千嬅說：「每個歌手都會為自己嘅演唱會而努力，我同佢都係潮州人，大家都係好有力量同智慧，我好期待佢嘅演出，希望唔好cut我飛。」會否擔心對方的狀態？千嬅說：「我哋係專業嘅藝人，對工作有熱誠，有專業嘅態度，呢樣嘢亦係一種意志，希望大家用支持嘅心態，正如我一樣，𠵱家做演唱會唔係容易，好多嘢都要安排，喺唔同嘅城市走嚟走去，你唔知有幾多突發嘢，所以幕後付出好多心機，如果大家將焦點放喺工作，藝人就會好開心同有滿足感。」</p><p>天明細仔發燒</p><p>同場的洪天明透露要趕返內地拍戲，但細仔抱恙發燒，令他相當擔心，太太周家蔚就留在家中照顧，天明說：「太太喺屋企照顧佢，我驚係手足口病，所以要隔離，佢燒到40幾度，睇咗醫生，食咗退燒藥，作為家長真係好心痛。」提到周家蔚想生多個小朋友，天明說：「我覺得兩個啱啱好，但我都想要個女，爺爺都想要孫女，如果想生女就要搵醫生幫手。」<br>採訪：黃曉妍<br>攝影：陳俊強</p></body></html>