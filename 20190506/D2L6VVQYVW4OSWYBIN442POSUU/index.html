<html><header><meta charset="utf-8"><title>【娛樂人物】拍《大時代》冇對白不如息影吳啟明Quality of Life</title></header><body><h1>【娛樂人物】<br>拍《大時代》冇對白不如息影<br>吳啟明Quality of Life</h1><p>吳啟明在神劇《大時代》旺蟹一角，為人認識，但事實他是因為角色毫無發揮，把心一橫轉行，他意難平的說：「啲戲份少到呢，我真係unimaginable」。做股票經紀賺第一桶金後決定找回自己的夢，做廚師及唱歌，受訪這天便自彈自唱家中三角琴，分享自己的完美主義，quality of life跟錢更是無關。<br><br>撰文：何永寧<br>攝影：沈健程</p><p>現年55歲的吳啟明經過多年蟄伏，近日靜極思動，目的是圓出碟及當廚師的少年夢。早前他作的歌已成為韓劇《觸及真心》的片尾曲，他在上環的餐廳已上軌道，午市賣110多元的咖喱牛腩套餐，據知每日都供不應求。吳啟明早前在何文田過千呎的寓所接受《蘋果》訪問，自言「九龍仔」一名，每趟搬到港島區都有不愉快經歷，最經典是被全幢大廈投訴，家中傳出濃烈雪茄味。雪茄這回事，跟榴槤一樣只有「喜歡」與「不喜歡」，沒有中間落墨，結果是他重投九龍區懷抱。</p><p>拍落去感失望</p><p>當年跟弟弟吳啟華加入電視圈，吳啟明的代表作，普羅市民自然是想起無綫的經典劇集《大時代》，但當事人吳啟明並不認同：「講真，我真係唔鍾意《大時代》，對我唔係好有meaning，嗰時每個戲都會傾劇本，《大時代》監製係韋家輝，佢𠵱家都係個好出名嘅電影人。嗰時開會佢搭住我膊頭同我講：『啟明你有冇睇《教父》（The Godfather）呀？』我話有，佢話：『你呢個戲就係阿爾柏仙奴（Al Pacino）嘞！』我毛都鬆晒，乜阿爾柏仙奴個角色畀咗我做咩。一拍落去簡直失望到做完之後要離開娛樂圈，啲戲份少到呢，我真係unimaginable（不可想像），點解阿爾柏仙奴係冇對白嘅？我覺得戲裏面最似佢嘅地方係冇嘢講，當你一場戲成日都冇嘢講時，咁即係點做，所以拍完呢部戲之後，我覺得原來阿爾柏仙奴都不外如是啫。」要講到最喜歡的劇集，吳啟明表示時裝劇會揀同張衞健合作的《老友鬼鬼》：「佢成日諗嘢搞鬼，真係好開心。古裝劇就係《奇幻人間世》，當時天林叔做監製，佢好錫我，將我啲戲份加到好重，同埋個造型我好鍾意。」</p><p>退隱第一桶金</p><p>自《大時代》後急流勇退，吳啟明加入股票行做經紀，在消失的那幾年，賺來第一桶金，也為自己定好打算，搵錢之外要趁這段時間追回自己的夢。其中一樣是音樂上的造詣，出過雜錦碟，唱過三首歌，其中一首是跟方伊琪合唱，吳啟明說：「33歲開始第一次上鋼琴堂。因為太大先學，啲手指唔夠柔軟，彈起琴上嚟觀感冇咁好睇，呢樣係冇法彌補。第一首識彈嘅歌係《Today》。」訪問當日吳啟明坐在人手造的三角琴前，先後自彈自唱《Autumn Leaves》、《獅子山下》和《紅塵客棧》。</p><p>「我煮嘅係藝術」</p><p>另一樣要追回的就是廚藝，原因是每次外出用餐，吳啟明都有「中伏」的感覺：「我覺得好多餐廳煮嘢出嚟，只不過係完成一個差事。我煮嘅係藝術，你叫我一個人煮好多次、好多份。對唔住，我做唔到。好似畫一張畫，可以畫一次、兩次，但要不斷重複，已經唔係藝術品。」自言是完美主義者，也會追求生活品味，他說：「品味未必要好多錢去支持，quality of life好似曬太陽咁，係唔使錢或者好平已經可以做到。」<br><br>不過講到車方面，吳啟明開過的名車不少，法拉利、保時捷、林寶堅尼之外，因為喜歡《鐵甲奇俠》（Iron Man）而買Audi R8，他笑言人年紀長，開過的車種多，一點都不出奇。富貴如浮雲，他目前的車款是普通到不得了的舊款E-class平治，說起來又有段古：「老竇同我講佢架車舊咗，要買架新，我數一數銀包都有啲能力，送咗新嘅畀佢，自己就要咗佢部舊款平治。」</p></body></html>