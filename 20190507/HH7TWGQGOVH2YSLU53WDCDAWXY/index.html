<html><header><meta charset="utf-8"><title>【中環在線】李氏兄弟周三破天荒同場 - 李華華</title></header><body><h1>【中環在線】李氏兄弟周三破天荒同場 - 李華華</h1><p>「超人」李嘉誠作為一個老竇最想見到啲咩？梗係希望兩個仔都friend過打band啦。<br><br>話說早排細佬李澤楷（Richard）旗下富衛，承租咗大佬李澤鉅（Victor）旗下長實（1113）擁有嘅尖沙嘴「1881」古蹟酒店，可以話係兩兄弟罕見合作。喺本周三古蹟酒店嘅命名儀式上，兩兄弟仲會同場出席，呢件事可謂破天荒。<br><br>點解破天荒呢？因為以往兩兄弟現身嘅場合，好多時老竇李嘉誠都喺度，例如今年3月慈山寺開光典禮，都可以講話係捧老竇場，但今次係Victor同Richard兩間公司嘅合作，除咗係商業合作之外，兩位出席真係可以話係互相捧對方場，唔知當日會有咩火花。<br><br>查實誠哥本身處理兩個仔關係都有一手，以分身家為例，一早已經分勻畀兩兄弟，Victor擁有長和系王國，Richard就有現金支持收購業務，誠哥都話兩位業務同財產冇衝突，一定有兄弟做，今次公開合作真係誠哥見到都安慰啊。<br><br>李華華<br>mailto:LiWaWa@AppleDaily.com</p></body></html>