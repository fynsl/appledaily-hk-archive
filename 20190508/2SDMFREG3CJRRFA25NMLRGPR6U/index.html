<html><header><meta charset="utf-8"><title>霍泰輝籲輸入醫生 - 左丁山</title></header><body><h1>霍泰輝籲輸入醫生 - 左丁山</h1><p>今日醫委會舉行投票，一共有六個「方案」，睇吓班委員投票選擇邊一個，正是魔鬼在細節裏，六個方案無論邊一個得到過半數贊成票，同樣係保護主義掛帥，目的係令海外醫生為咗實習期，覺得冇面冇興趣，佢地又唔係在海外無飯開，駛乜來港受香港本地醫生侮辱啫，甚麼新方案都係想嚇怕佢地唔好嚟香港嘅啫。<br><br>睇吓醫管局公佈最新專科輪候時間，就知道本港公立醫生嚴重不足：（一）耳鼻喉科（最短輪候期）65個星期（港島東），最長112（九龍西）；眼科，最短63（港島西），最長158（九龍東）；婦科，最短40（九龍中），最長123（新界西）；內科，最短99（九龍西），最長121（九龍東）；骨科，最短106（九龍西），最長181（港島西）；兒科，最短12（港島東），最長37（新界西）；精神科，最短55（港島東），最長131（九龍東）；外科，最短51（九龍西），最長111（九龍東）。<br><br>輪候時間咁長，是否特區政府冇錢請醫生？非也，財政儲備有幾千至一萬億元，只不過係有錢都請唔到醫生啫。點解請唔到，咪因為醫委會呢個近乎怪胎嘅專業組織，居然有權唔畀政府向海外請醫生囉。佢地所持理由係乜？講就好聽，為咗維護香港醫生水準喎。香港醫生係乜水準？世界上排第幾？大家唔知，大概印象係香港醫生好專業，水平唔曳。但泰國醫生冇水平咩？英國醫生冇水平咩？加澳紐美醫生唔掂咩，中大港大醫學院院長都唔敢講到咁巴閉嘅啫。<br><br>中文大學原醫學院院長，現副校長霍泰輝教授係兒科專家，香港大學醫學院畢業，聲名卓著。霍教授於5月1日在信報發表文章：「吸引外援醫生，過時政策須檢討」，內云：「今日香港醫生人手的數目已遠低於國際水平，根據2017年食物及衞生局的調查顯示，香港有14290名正式註冊醫生，為接近740萬人提供服務，即是平均1000人只有1.9名醫生。相反新加坡平均有2.4名醫生……」香港咁少醫生，醫生何須保護，輸入多14290個，唔通香港現有醫生就要收取最低工資？笑話到極啦，增加大批海外醫生（已在外地正式註冊或來港考試及格而毋須再做實習），將上述專科等候期縮減一半，有乜唔好？市民點會反對？膝頭有事嘅話，在港島西要等181個星期（三年又25個星期），等到真正腳跛都未見到醫生，如此殘忍，香港醫委會諸公於心何忍？霍泰輝教授話：「我們還要等多久？為了市民的健康福祉，輸入外援醫生，改革過時政策實在刻不容緩！」</p></body></html>