<html><header><meta charset="utf-8"><title>【中環在線】吳宗權印尼出海開P慶生 - 李華華</title></header><body><h1>【中環在線】吳宗權印尼出海開P慶生 - 李華華</h1><p>講到香港城中最正富二代呢個名號，千億公子吳宗權（Douglas）話自己係第二，冇人敢話第一，皆因佢承繼咗老竇嘅會德豐（020）王國，近年密密買地好多搞作。而且Douglas平時鍾意運動，廣闊嘅胸肌再加六嚿腹肌，一眾女士見到都會尖叫，最重要嘅係，佢仲未結婚。</p><p>Douglas上個禮拜過咗41歲，同一大班朋友去咗印尼出海開P慶祝，呢個P係有名堂，叫做White Party，一班男男女女喺木船上穿上素色白衫，男嘅型仔，女嘅似仙女，膚色黝黑嘅Douglas着住件白色爆肌Tee，同一大班型男擺甫士合照，咁chill嘅畫面喺香港好難見。<br><br>華華前排收到料，話Douglas密友石詠婷（Pearl）都有一齊去印尼慶祝，其實Pearl喺香港名流圈好有名氣，佢喺英國帝國學院商學院畢業，返嚟香港開咗幾間餐廳，包括頗有名氣嘅泰式餐廳Apinara同Nara。華華聽聞佢家底唔小嘢，係「香港麻雀館大王」石家後人，身家都億億聲；而其中一位石家後人石恒聰，係蔡卓妍（阿Sa）個男朋友。<br><br>李華華<br>mailto:LiWaWa@AppleDaily.com</p></body></html>