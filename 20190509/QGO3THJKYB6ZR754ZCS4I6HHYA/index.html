<html><header><meta charset="utf-8"><title>隔牆有耳：立會狗仔隊開工睇波 - 李八方</title></header><body><h1>隔牆有耳：立會狗仔隊開工睇波 - 李八方</h1><p>立法會噚日審議財政預算案，本身因為《逃犯條例》修訂而打緊仗嘅立法會，大半日已經響鐘超過五次，政府當然照常出動由AO、EO組成嘅「狗仔隊」，全日留守會議廳外，確保有足夠議員開會，唔好搞到流會，唔知係咪建制派議員噚日太乖，冇人失場，定係狗仔隊人數太多所以太清閒，其中一名成員竟公然喺執行緊「通傳應變職務」期間睇波，仲要係利物浦大奇蹟日反勝巴塞殺入歐聯決賽嘅大戰。<br><br>嗰位狗仔隊成員佩戴「公職人員」證件，守候會議廳大門對外綠地毯位置，同其他狗仔隊一樣手上都拎住通訊器材，但佢唔係記錄議員出入，而係用iPad睇波，現場所見佢至少睇咗15分鐘，甚至喺會議廳內未有足夠法定人數而打緊鐘嘅時候都繼續低頭，專心望住螢幕另一塊「綠地毯」，其實呢名「狗仔」似乎知自己咁公然睇波俾人眼望望，所以不時轉姿勢角度，以為咁樣可以令旁邊嘅人睇唔到，但波就點都要照睇。八方見佢睇波冇乜表情，好難估呢名「狗仔」係利記定巴塞擁躉，不過返工睇波點都唔啱，如果一旦立法會流會，呢位「公職人員」該當何罪？算唔算「公職人員行為失當」呢？</p></body></html>