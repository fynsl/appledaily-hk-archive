<html><header><meta charset="utf-8"><title>【馮仁昭四圍超】王敏德睇女兒裸照：有啲尷尬</title></header><body><h1>【馮仁昭四圍超】王敏德睇女兒裸照：有啲尷尬</h1><p>王敏德、陳柏宇、何雁詩及鄭俊弘噚日喺粉嶺出席高爾夫球賽活動，王敏德提到前日同太太馬詩慧結婚27周年，佢話兩個囡囡帶佢哋去食鐵板燒慶祝，仲笑言互相喺銀行戶口過錢當禮物。<br><br>問到作為爸爸點睇大女王曼喜同細女王麗嘉頻頻喺社交網晒性感相？其中王麗嘉更展示全裸出浴相，王敏德指情況越見嚴重：「對爸爸嚟講就唔好，對男人嚟講就好，朋友拎相畀我睇，都有啲尷尬，但可以接受嘅，佢幫兩個內衣品牌影相。以佢哋為榮，好開心佢哋同媽咪都做到好模特兒。」問到王敏德覺得女兒定太太較靚？佢就話兩代都靚，因為遺傳好基因。</p><p>何雁詩帶傷拍拖出賽</p><p>另外，何雁詩與男友鄭俊弘，同埋陳柏宇合組打波，何雁詩左膝帶傷包住護墊出賽，佢指男友只有4個月波齡係「小BB」：「佢哋兩個打波時超夾，（陳柏宇）有運氣天份，（鄭俊弘）有姿勢天份。」鄭俊弘指曾打高爾夫球，但冇興趣就放下，何雁詩笑言：「當時未遇到我，我意思係波友。」黃心穎因桃色事件被飛出《法證先鋒IV》，鄭俊弘指劇集下月補拍，為連戲要把髮留長，湯洛雯頂上要先減10磅，佢話：「好快，相信佢得，或者全部人增肥也可。」<br>撰文：馮仁昭</p></body></html>