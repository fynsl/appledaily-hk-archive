<html><header><meta charset="utf-8"><title>【廣告經綸】阿Lam與他的名人歌迷 - 文廸晞</title></header><body><h1>【廣告經綸】阿Lam與他的名人歌迷 - 文廸晞</h1><p>要睇歌手的份量，識得睇，一定要睇歌迷的水平。以阿Lam林子祥來說，份量果然是當今數一數二，佢認第一，都冇人敢認第二了。<br><br>阿Lam上星期五在紅館開騷，首場觀眾席上的名人（不計藝人朋友），就有羅康瑞朱玲玲夫婦、嘉華國際集團主席呂志和、霍啟剛郭晶晶夫婦、葉國謙、張達明等。這些名人，如果唔係真心欣賞阿Lam，又點會乖乖地由頭坐到尾呢。<br><br>睇阿Lam唱歌，沒有太大的激情，而是靜靜地欣賞、默默地回味，細水長流、滿滿的、幸福的，歷久常新。假如阿Lam是一個品牌，可能是要有點經歷、慢慢㗳落先至識得欣賞的健力士黑啤，又或者一架積架古董跑車，平時唔會捨得揸、一揸出街就吸睛無數、任何時候、任何場合都一樣賞心悅目。如此一來，如果用阿Lam為品牌代言及推廣，可以選擇的大有人在，尤其是一些高檔得來有品味兼內函的，必能打動一些特別專業、高尚的目標受眾。<br><br>同期，另一邊廂五月天在迪士尼開演唱會。今年的「五月之約」，一班「五迷」，落住雨，二萬幾人穿着整齊藍色透明雨褸，隨着歌聲，又唱又跳，投入程度之高及那種同心一志，睇落有點兒像團契，落雨不怕、刮風也不怕的一種狂熱的追捧。就連接載歌迷的城巴也有特別的「Just Rock It」電子顯示牌供人打卡，回程時更在巴士車廂內播放五月天的歌曲，讓你一直聽住、唱住返屋企，熱情澎湃，keep住high。<br><br>五月天的歌迷跟阿Lam的比較，好像來自不一樣的時空，又可能係月球人跟火星人的大不同。假如五月天是一個品牌，大概是熱情又大眾化的可口可樂、青島啤酒、綠箭香口膠、BenQ電腦、hTC手機、Audi、7-Eleven……一樣米養百樣人，怎麼樣的偶像吸引怎麼樣的粉絲，商業品牌也如是。<br><br>文迪晞<br>mailto:heyadmen@gmail.com<br></p></body></html>