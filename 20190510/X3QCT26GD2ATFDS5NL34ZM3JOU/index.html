<html><header><meta charset="utf-8"><title>西環集中營：林鄭擺北京上枱擋子彈　挑中港矛盾 - 季陶</title></header><body><h1>西環集中營：林鄭擺北京上枱擋子彈　挑中港矛盾 - 季陶</h1><p>特首林鄭月娥昨於立法會特首答問大會中，以極強硬及傲慢態度反駁外界所有批評《逃犯條例》意見是廢話，有民主派中人更指，林鄭昨日發言最狠辣之處，並非鬧反對意見是廢話，而是將反對意見說成是「極端言論」，之後再扣上一頂「挑起了中央和香港、香港和內地之間的矛盾」的大帽子，「林鄭想將北京拎埋做擋箭牌，將所有反對意見、包括來自建制派，都打成反中央，想令呢班人收聲」。</p><p>京不想直接插手</p><p>該民主派中人指，面對13萬市民上街，再加上越來越多溫和建制派也對現方案有保留，更有人提出不同修改方案，「林鄭心知肚明，反對聲音只會越嚟越多、越嚟越大，而溫和派反對同修改建議，對林鄭『殺傷力』更大」，所以他估計林鄭將所有反對意見打成「極端言論」，再將北京擺上枱，「將反對逃犯修訂提升到挑起中央同香港矛頭嘅層次，想恐嚇溫和派同建制派，邊個再反對、再鬧政府唔肯改，就係挑戰中央、搞中央同香港有矛盾」。<br><br>不過也有政界人士認為，北京至今對逃犯修訂的表態，也是港府提出、中央支持，「中央唔想公然直接插手、更加唔想人覺得係中央指令去做」，而林鄭今次拿反對逃犯修訂等同挑起中央和香港矛盾做擋箭牌，「等同拉埋北京落水，要同林鄭一齊孭逃犯修訂呢隻鑊，但𠵱家北京自己都畀西方國家用經貿、人權議題圍攻緊，會唔會想孭埋《逃犯條例》上身，畀外國又多個理由話北京破壞一國兩制？」<br><br>季陶<br>周一、三、五刊出</p></body></html>