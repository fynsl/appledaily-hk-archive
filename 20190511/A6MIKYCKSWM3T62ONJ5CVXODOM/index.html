<html><header><meta charset="utf-8"><title>太子爺棄百萬年薪　幫父親改革平安包老店追上潮流</title></header><body><h1>太子爺棄百萬年薪　幫父親改革<br>平安包老店追上潮流</h1><p>【周末專題】香港地租金太高，人情味太少，「老字號」的生存空間日漸縮窄，屹立長洲40多年的郭錦記，十年前憑「太平清醮」出產平安包而為人所認識，短短數日內賣出逾6萬個平安包，惟單靠街坊生意難以繼續生存。今年68歲的老闆郭錦全，雙膝剛動了手術，一直萌生退休念頭，原想過光榮結業，將這個長洲老字號塵封下去，儘管長子郭宇鈿Martin想繼承衣鉢，但遭其反對。幾經掙扎，兩年多前Martin先斬後奏，辭去金融主管職位，放棄百萬年薪，由中環返回長洲，由辦公室踩入餅店，Martin娓娓道來這兩年如何面對老店褪色、師傅質疑以及老父不認同等挑戰。<br>記者：陳新政</p><p>我係Martin，今年37歲，畢業後做金融行業十幾年，6、7年前爸爸已經話想退休，我一直同佢商討，想返嚟接手間舖頭，但佢都唔同意，唔想我入行，因為爸爸覺得做金融收入唔錯，做包整餅收入低又辛苦。但我覺得郭錦記就好似未打磨嘅鑽石，爸爸佢喺礦山開探出來，但佢老啦，我有責任、情意結，將粒石打磨，將舖頭做落去。</p><p>今年推蜘蛛俠平安包</p><p>雖然爸爸咁多年都反對，但我兩年半前，喺公司望住個海，覺得等吓又一年，等吓又兩年，心諗係時候要跳出comfort zone，於是私底下辭職，返到長洲同爸爸講，我返嚟幫手啦！<br><br>雖然過去每年嘅太平清醮，我都有請假返舖頭幫手，但現在全職做好唔同，發現做街坊生意，根本回唔到本，主要做定單，一年四季做時節嘢，去年太平清醮就賣咗六萬個平安包，不過我哋冇加價，仲係賣9元，但背後嘅成本加咗百分之十以上。我有個計劃，想將郭錦記衝出長洲，成為手信禮品，所以我同好多商家合作，去年就有Hello Kitty平安包，今年就有蜘蛛俠，仲喺百貨公司做pop up store，件事都好鼓舞，因為證明老店仲可以同大公司並肩，老餅都可以加新潮嘢。<br><br>不過經營舖頭簡直係裏外受敵，首先班老師傅初期唔認同我，因為平安包已經有三種餡料，我整Hello Kitty又加多四種料，工場做到踢晒腳，我要解釋畀佢哋知，咁樣做有咩好處，結果出到嚟幾好，佢哋認同我，其次係點樣對外推廣。其實我爸爸係好嚴格，返到嚟咁耐，都冇話過認唔認同我嘅表現。</p><p>我係郭錦全，今年68歲，郭錦記就係我個名改出嚟，一做就做咗40幾年，最初做花生糖，之後整平安包，養大咗間舖頭同屋企人。長洲有4間老字號因為冇下一代接手，關晒門啦，我幾年前開始諗退休，諗住喺太平清醮嗰三日，每日免費派5,000個平安包畀街坊，同大家講我光榮結業，點知個仔話返嚟幫手。其實我係反對嘅，因為太辛苦啦，佢做金融份工收入仲高啦，星期六日仲可以有家庭樂，好過日日都喺舖頭做嘢，幾辛苦呀！</p><p>「阿仔做得幾OK」</p><p>難聽啲講，佢唔做我仲開心，因為我唔使跟頭跟尾，平時有活動，我都同太太落去幫手。佢經驗又唔夠，同埋最困難係請員工做餅，因為冇人肯入行做，不過自從阿仔返嚟，我哋溝通都多咗，佢除咗經驗唔夠，同啲大公司合作嘅方法都幾好。我係潮州人，好少讚啲仔女，但我見阿仔現在都做得幾OK嘅，希望佢可以將郭錦記發揚光大啦。</p></body></html>