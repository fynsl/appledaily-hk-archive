<html><header><meta charset="utf-8"><title>達明傘運前大陸演唱　「差啲以為有改變」</title></header><body><h1>達明傘運前大陸演唱　<br>「差啲以為有改變」</h1><p>黃耀明跟周耀輝曾經兩度同遊西湖，六四前的1985年一起旅遊，雨傘運動前的2012年一起參加音樂節，那時，吹起的是相對自己之風，不是令百姓瑟縮恐懼的紫色煙和霞，明哥說，兩次都感覺中國或可變得美好，「（1985年）感覺呢個地方好似向緊好嘅方向，因為國家畀人民咁嘅方向，先喺1989年4月、5月出去天安門廣場」。2012年，明哥首次在大陸境內的西湖音樂節唱《天問》，翌年達明一派在廣州舉辦一場極具政治性的演唱會，「差啲以為係好嘅，差啲以為有改變」，惜美好社會終究未實現。<br><br>達明一派2012年開辦「兜兜轉轉演演唱唱會」，明哥笑言那是「非常之政治性、非常之大膽嘅一個演唱會」，反國教的前學民思潮召集人黃之鋒，正是香港場個唱嘉賓。少了黃之鋒、僅作少許修改，同一個演唱會翌年成功在廣州開騷，明哥說：「嗰陣係距離傘運一年，我冇諗過呢個演唱會可以喺廣州出現，當時我諗『係咪一個轉變嘅機會？』點知一年之後，8.31落閘，就一切都落閘。」<br><br></p><p>明哥：我頂得住，擔心新人
</p><p>六四屠城對黃耀明打擊雖大，但仍然心存希望，雨傘運動卻對明哥造成真正挫傷，「因為傘運嘅緣故，我係被懲罰」。不談北上，在香港甚至華人地區，演出機會都被剝奪，明哥指自己頂得住，只憂慮後起之秀，「我係OK嘅，因為我已經有自己嘅方法，或者我已經有established咗嘅渠道，但新嚟緊嘅musician（音樂人）或者創作人，佢哋冇嘅，佢哋係冇呢啲嘅成本同渠道」。<br><br></p><p>周耀輝：點樣傳達有好多方法
</p><p>千秋咒詛何時作罷？周耀輝表示，一個健康、寬容的社會，正正要容許自由聲音，慨嘆明哥遭封殺反映制度不公，但他不願意就此失望，「講真我哋何時真係經歷過美好社會？但要有想像囉，我個人要求好低，要繼續有遐想嘛」。<br><br>填詞人的想像，在歌詞中自會找到，周耀輝在《天問》外的歌詞有很多政治，例如達明一派《忘記他是她》、麥浚龍《雌雄同體》，「政治嘅理解如果狹義講政制，真係好難搞，但係假如我哋理解政治為關於權力分配，就算寫情歌，都可以寫性別嘅政治」。<br><br>他舉例指，獨立歌手Serrini、黃衍仁部份歌曲題材相對敏感，仍有機會在內地演出，「可能係用小眾嘅、另類啲嘅姿態，喺內地文化空間穿越緊，咁就用自己方法去寫，表達自己想爭取嘅嘢；支筆喺自己手上，點樣去寫、傳達，係有好多種方法」。</p></body></html>