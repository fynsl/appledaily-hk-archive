<html><header><meta charset="utf-8"><title>警冷嘲熱諷　一度拒立案調查</title></header><body><h1>警冷嘲熱諷　一度拒立案調查</h1><p>「咁細個追乜星吖，用咁多錢追星！」曾被警方拒立案的一眾學生事主，對警察的冷嘲熱諷記憶猶新，警員曾向學生稱涉及的金額太少、同類案件太多。所以在案發初期一度拒絕立案，直至Elsa聚集逾百人，加上找到證人才能令警方重視。立法會議員希望警方勿因金額太少等原因輕視調查，否則會助長同類罪案。</p><p>「等多啲人俾人呃先啦」
</p><p>案中姓黎騙子的手法多樣，包括向學生訛稱可供借貸買票。女學生Rin憶述，去年尾黎在網上得知她現金不足，稱可借錢，但最少要借1.1萬元，「要我入2,500蚊（保證金）畀佢」。她稱與黎對質時，他囂張地說：「報警都冇用，警察唔會做嘢。」<br><br>其後她與數名事主報案，警員卻敷衍指：「吓，又係演唱會呀？」然後稱現時證據很難立案，有警員更說：「只係你覺得自己俾人呃，冇證據話佢唔會畀飛你。」Elsa在案發初期報案同樣被拒，「我一直求個警察」。但警員不耐煩指：「等多啲人俾人呃先啦，等到30萬40萬，我哋就會處理。」直至Elsa在網上找到證人再次報案，警方才立案。「以前覺得警察好厲害，但原來我接觸到嘅警察，懶懶閒同你講『幫唔到你』，真係好失望」。她指騙徒曾用中銀、支付寶和PayMe等方式收錢，若警方認真調查，要抓到他並不難。<br><br>立法會議員鄺俊宇擔心警方因網購騙案太多而輕視個案，「覺得數目細就唔主動調查，或者係立案標準太苛刻」。他認為正因個案越來越多，警方才要打擊，「冇理由有晒（騙徒）資料都hea跟」。<br><br>記者就Elsa等4宗報案向警方查詢，獲回覆指均列作以欺騙手段取得財產罪調查，暫未有人被捕。<br>■記者李啟發</p></body></html>