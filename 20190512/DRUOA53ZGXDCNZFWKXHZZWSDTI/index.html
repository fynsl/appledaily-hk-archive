<html><header><meta charset="utf-8"><title>將軍逃犯 - 左丁山</title></header><body><h1>將軍逃犯 - 左丁山</h1><p>日前陶傑講逃犯條例之修訂，引張發奎將軍為例，勾起左丁山若干回憶。<br><br>修訂逃犯條例，目前已進入夾硬嚟階段，林鄭李家超猛話心急，都唔知急在那裏。疑犯香港人在台灣謀殺女朋友（香港人），基本上台灣並無強烈關注性，又唔係香港人在台灣謀殺台灣人吖嘛，睇真啲，台灣當局對此案毫無逼切破案之心，知道嫌疑犯潛逃返回香港，於是由非官方機構向香港間接交涉，得唔到回覆，也不緊張跟進，只係發出全球通緝令（長達37年），等逃犯無處容身，只能蝸居在港，咁就算係了事。呢位逃犯以後在香港會搵唔到工，冇朋友，連親戚都疏遠之，成為寡人一個，無依無靠，甚至有人知道佢姓名之後，冇法子搵到地方住，被社會徹底孤立。香港豈是呢位逃犯嘅天堂，直情係人間地獄也。林鄭李家超有乜好心急？不如急市民真正所急，解決醫委會保護主義啦。<br><br>1949以後，香港確是大陸不少難民之避秦天堂，不少係敗軍之將，國民黨軍官，在中共官方文件係通緝犯，人民敵人！好彩及早走咗嚟香港，而港英政府唔修訂甚麼條例，將佢地「送中」。呢班人後來由鑽石山，調景調，石硤尾，元朗走出嚟，培育下一代成材，貢獻香港甚多。范徐麗泰父親都係咁樣情況嘅啫，以此觀之，香港從來都係赤色中國之逃犯天堂，逃犯後人促進咗香港之社會及經濟成長。<br><br>上星期有建制派人士搞「快閃唱國歌」，搵埋年近七十歲嘅成龍，譚詠麟參加，都唔知對年輕人有甚麼吸引力，起碼都搵個中年古天樂吖！現時每日主要電視新聞播放之前，就會播出國歌，開其端者就係回歸後嘅公民教育委員會主席香灼璣，即曾蔭權之表哥。香灼璣父親係邊一位呢，就是香翰屏將軍，戰時與余漢謀將軍齊名（余叔韶先生之大作「與法有緣」有提過香翰屏將軍名字。）香翰屏係東莞名將之一，東莞橫瀝村頭村姓香，幾十年前有間新式小學，學生可受訓成為銀樂隊成員，創廣東先河。據先父講，間學校就係香翰屏捐贈興建嘅，鄉人十分感恩。1949年國軍敗走，張發奎香翰屏等逃亡到港，家產盡失，香翰屏在元朗屏山，因子女眾多，養家艱難，曾在石硤尾街頭擺賣書法，左丁山阿哥就買過一幅，可惜阿哥過身後，幅字不知去向。香將軍當然不容於共產黨，好彩港英政府冇將佢送中。至於兒子香灼璣日後愛黨愛國，不跟父親唱「三民主義，吾黨所宗」，改而發起電視台報告新聞前播義勇軍進行曲，則是另一回事了。</p></body></html>