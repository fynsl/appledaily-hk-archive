<html><header><meta charset="utf-8"><title>【娛樂人物】北京的藍天白雲　周海媚</title></header><body><h1>【娛樂人物】北京的藍天白雲　周海媚</h1><p>有些事情，自己相信便好。<br>周海媚很愛北京的生活。她說：「我好耐冇睇過港劇喇……最近好似話有部《鐵探》評論幾好嘅，但係我冇睇過。」更遑論ViuTV了，「之前返香港嘅時候，有朋友話過畀我聽有個咁嘅電視台囉，但係我都冇乜點睇過。」</p><p>2002年，她到北京拍戲，那年冬天下了一場大雪，周海媚呆在窗前，恰巧又聽着刀郎的一曲《2002年的第一場雪》，就此，決定要留在北京。此情此景，拍戲都冇咁浪漫。<br><br>今天呢，當人人都說北京空氣差又霧霾又沙塵暴，周海媚卻說是大誤會。她說2008年以後，實際情況已大不同，「𠵱家喺北京係經常見到藍天白雲嘅，同埋空氣係好清新咁樣囉！」<br>還說她北漂嗎？早已不用漂了，幾乎已是一個在地人。輾轉在北京16年、依然說着廣東話做訪問的周海媚說：「其實我𠵱家已經好少好少返香港！」<br><br>撰文：文嘉龍</p><p>個個都話北京天氣好差</p><p>晚晚在無綫播緊的《倚天屠龍記》，中港台版翻拍無數，今次的強國版輪到52歲周海媚飾演滅絕師太；二十五年前的台灣版中，她是周芷若。由周芷若變滅絕師太，就像演慣少女的，終有一天要變媽媽級，周海媚一點心理掙扎都沒有。「只係一個角色嚟啫，但係大家嘅反應好似比我本人仲要大囉，唔算係一個好大挑戰，我覺得喺我呢個年齡段，係好適合去演呢個角色囉！」<br><br>都52歲了，如果要演回周芷若，才出奇吧！她說：「喺某一方面，我覺得做人最緊要係不停咁向前行囉，我唔鍾意經常咁去睇番以前，或者係懷念過去點樣點樣，咁每個人都要向前走，一步一步咁走到今日，先有𠵱家嘅周海媚，我係好自在，亦唔會有啲乜奇怪嘅感覺囉，我覺得係好自然嘅。」<br><br>一步一步走到今天的周海媚，從香港到北京，當年為了北京一場雪而決定留下發展，她說：「北京嘅天氣，我覺得大家係有一個好深嘅誤會，個個都話北京嘅天氣好差呀，成日都有霧霾呀！其實初初我嚟到北京嘅時候，係有囉，冬天尤其是，因為燒煤，燒煤就真係會有污染嘅，但自從08年之後，搞咗奧運會啦，政府亦都治理咗好耐呢個污染問題，同埋沙塵暴嘅問題，政府係不停咁有去治理呢啲問題。𠵱家喺北京係經常見到藍天白雲嘅，同埋空氣係好清新囉！」<br><br>說到香港和北京的生活，周海媚說沒有大分別，早年初到貴境，比較不適應的只是乾燥問題。「唯一唔同係我初初嚟到北京，天氣係會比較乾燥，尤其是冬天，因為大家都會開暖氣，我就比較唔習慣冬天開暖氣，所以會流鼻血，但係經過咗兩年喺北京嘅生活，就已經習慣咗喇，冇乜呢個問題囉！」</p><p>我爸爸走嘅時候好突然</p><p>當年決定北上，周海媚的家人全部投反對票，她的胞弟更因為捨不得一向感情深厚的家姐，在家裏哭紅了眼。由細到大，周海媚與家人感情好好，前年爸爸病逝，她至今無法釋懷。<br><br>「我爸爸走嘅時候係好突然，雖然佢一直以嚟都係有cancer，係淋巴癌，但佢一直都維持得好好，同埋醫生睇驗血報告，都話佢維持得好好嘅，話冇乜特別事呀咁！平時睇佢都係好健壯，但係喺我拍緊戲嘅當中，突然間咁走囉！我真係好傷心，我當其時係拍緊《香蜜沉沉燼如霜》，我裏面演天后嘅，但係我唔可能因為父親嘅離世，而唔去做我嘅工作，咁我都要好好地去完成佢囉！」<br><br>爸爸離世後，周海媚在微博曾以「爸爸變成我的過去式」為題，發文寫下不捨之情，回憶小時候爸爸騎自行車帶她去看李小龍電影，還透露爸爸是滿族後裔，18歲那年和朋友從廣東游水偷渡到香港的往事，最後她寫下「爸爸您要去的世界……我不知道在哪？我要怎樣才能再見到您呢？」。<br><br>話走就走，人生就是很多突如其來的變化。多年來，一直有傳周海媚被「紅斑狼瘡症」困擾，對於這個醫不好的病，她一直都沒有親口承認，只說是謠傳。<br><br>今天她說，是最後一次回答。「唉，呢個話題呢，已經傳咗二十幾年喇，我唔知大家攰唔攰呢？但係我就覺得好攰喇！我最後最後一次回答，我冇大家所傳嘅呢一個病，我只係自細血小板低，我當時血小板低，學校係知道嘅，我當時係唔可以上體育課，因為血小板低會好容易撞傷撞瘀，所以我唔可以上體育課！但係我其他方面都係非常之正常同埋健康嘅！」</p><p>點解一定要去結婚</p><p>健康生活，最重要還是心態健康，周海媚說，常常緬懷過去是沒有意義的。被人說是美魔女，究竟怕唔怕老？「點解要怕老呢？我真係唔係好明囉，人梗係要向前走㗎啦，要不斷咁向前走，唔可以成日回頭望㗎，唔好回頭看好冇？成日去懷念有乜幫助呢？睇住前面嘅路，好好咁活好你自己，先至係正確嘅諗法囉！」<br><br>唔怕老，更加唔怕孤單。「其實好熱鬧㗎喎我屋企，我有狗狗啦，同埋屋企又有保母照顧啦，又有助手，點解要孤單呢？點解要覺得我孤單呢？」<br><br>其實周海媚在北京的日子，2015年之前一直有男友相伴，當然不孤單。2003年，她與內地建築師男友一見鍾情，愛情長跑了12年有多，可惜女方始終不想結婚，兩人三年前分手了。周海媚說：「係咪一定要結婚先至叫唔孤單呢？如果你結咗婚，但係個男方對你唔好，或者對你暴力，咁你咪又係好孤單！𠵱家我聽講有好多係寡婦式帶仔女，帶住啲小朋友，點解會咁講呢，其實有好多都係個丈夫出去工作，自己就一個人獨力帶大自己嘅小朋友，或者個丈夫係長期喺外地工作嘅，我經常聽到呢啲case囉！所以我覺得點解一定要去結一個婚，去鎖住自己嘅生活呢？我點解唔可以好自由自在、開開心心咁過我自己嘅生活呢？我覺得好正常吖！冇乜問題呀，順其自然囉做人！」<br><br>周海媚自由自在的生活，是這樣的：「我係比較宅啲嘅，我鍾意唔做嘢嘅時候就喺屋企啦，咁大家都知道我養咗啲寵物啦，係狗狗啦，咁我都希望唔工作嘅時候，過番一啲我自己想過嘅生活形式囉！」<br><br>反正結婚，周海媚又唔係未試過，大家仲記得的，是她與呂良偉的一段情。當年和呂良偉拍劇撻着，拍拖兩年就被爆曾在拉斯維加斯秘密登記結婚，周海媚當時只得21歲，不過兩人未有在一年內完成註冊，所以婚姻未有生效，周海媚亦從未後悔這段「婚姻」。</p><p>【後記】永瀨正敏</p><p>都說周海媚的花旦形象太深入民心，幾乎令人忘記，她其實是85年港姐出身的。關於海味的情史，最令人記得一定是呂良偉和黎明，說到最離奇，非永瀨正敏莫屬了。<br><br>時為1997年，當年周海媚到日本拍廣告，傳出戀上永瀨正敏，日本雜誌更指她介入永瀨正敏與小泉今日子的婚姻。今天說起，她依然覺得不可思議，「係呀，係奇怪得好異常囉！首先我覺得根本語言上一啲都溝通唔到，跟住只不過係拍咗一個廣告，一系列嘅廣告啦咁樣，咁就俾人炒作為一個新聞，其實當時我嘅感覺係好唔好㗎，亦都導致我後尾好唔鍾意去日本工作囉！」<br><br>不愛日本，還是覺得北京可愛。現在家有六隻金毛尋回犬相伴，雖然口說不孤單啫，但仍想有一個情人在身邊吧？周海媚說：「我覺得我頭先已經答得好詳細喇，我唔需要再答你呢個問題，所以我覺得唔需要囉！」<br><br>收到。都說周海媚演滅絕師太最好不過，峨嵋劍法就是——滴水不漏，偏重防守。</p></body></html>