<html><header><meta charset="utf-8"><title>遊澳洲同亨亨行機場免稅店李嘉欣容光煥發惹人望</title></header><body><h1>遊澳洲同亨亨行機場免稅店<br>李嘉欣容光煥發惹人望</h1><p>【爆相爆片】李嘉欣同老公許晉亨、囝囝許建彤（Jayden Max）經常一家三口齊齊去旅行享受家庭樂，尤其係去日本旅行，估計已經成為嘉欣最愛，間唔中就見佢喺Ig貼出去日本玩嘅旅遊相，不過最近佢哋一家三口就揀咗去澳洲度假。</p><p>《蘋果》讀者李小姐日前透過「爆相爆片」，分享喺澳洲機場巧遇嘉欣同老公許晉亨逛免稅店嘅相片。李小姐爆料指，當日澳洲時間晚上近8點，見到李嘉欣同老公喺澳洲機場入面嘅免稅店周圍逛：「因為見到有兩個人熟口熟面，而且發現女嘅好亮麗耀眼，所以就好奇望多幾眼，睇真啲就見到係李嘉欣同許晉亨。」</p><p>睇美容用品</p><p>據李小姐形容，當時嘉欣同許晉亨停留喺一個美容專櫃前好入神左揀右揀，但現場就見唔到囝囝Jayden嘅蹤影，李小姐因為趕時間離開，所以唔知道佢哋最終有冇買到心頭好。<br><br>其實，嘉欣日前都有喺Ig story post過囝囝身處原野嘅騎馬相，仲有張化咗淡妝嘅自拍照，寫住「Happy Trip」，估計嘉欣此行應係同老公帶埋個仔一齊去澳洲玩。另外，噚日嘉欣喺Ig貼出同囝囝Jayden玩得好開心嘅合照，並寫上「Happy mother's day」，慶祝母親節。</p></body></html>