<html><header><meta charset="utf-8"><title>學生達3萬　蘇志威跳舞學校掘金</title></header><body><h1>學生達3萬　蘇志威跳舞學校掘金</h1><p>【人物專訪】九十年代創業慘蝕過百萬，任憑演藝圈再好搵，對任何藝人來說也非常「肉赤」。不過，生意觸礁從未打擊蘇志威要做老闆的決心。十年後東山再起，跳舞學校生意有聲有色，惹來旗下導師大膽搶客另起爐灶，躊躇滿志欲嚐做老闆的滋味，卻踏上蘇老闆的舊路。<br>記者：邱曉欣</p><p>「佢哋唔明呢樣嘢，自己貿貿然開一間（跳舞學校）走去教啲學生，好慘淡收場」，正籌備開第五間跳舞學校的蘇志威說。「呢樣嘢」是甚麼？ 藝人做生意，起步無疑比一般人快，但生意要長做長有，關鍵不在於有明星坐鎮，而在於摸索出正確的營運模式。</p><p>導師自立門戶  客量或不足</p><p>開辦任何課程，學生數目是基礎。然而，有多少學生才養得起一所跳舞學校？「唔係話有十幾廿個學生跟你出去，呢30個學生跟住你走，離開我舖頭唔緊要，呢30個學生點樣養你呢？佢哋唔會同一時間上你個班；一個話5點、一個話6點、一個話7點鐘，一個話3點先得閒，你點就呢啲客呀？」<br><br>蘇志威坦言，近年曾有3名導師在其舞蹈學校建立一定的學生群後，帶走學生自立門戶，不過，由於學生數目太少且分開不同時段上課，大大加重經營成本，一般營運不足一年便虧損收場。死症是忽略了客量夠多才得以支撐收入基礎的道理。<br><br>蘇志威與數名拍檔在港經營四間跳舞學校，總學生人數達3萬名，每間學校近萬呎，共3個班房。「同一時間，30，30，30，我差唔多100人，一個鐘頭有100個學生，跟我3個導師跳舞」，有足夠的學生，課堂輕易額滿，每小時收入有保證，學校才有足夠營運資金。</p><p>開設3間西裝禮服店</p><p>第五間位於鰂魚涌的分校預計於今年內開業，主打一對一專業課程，兼聘請國際知名導師駐校。蘇強調，這類課程收入高，但不可能成為主要的營運收入。「佢係part of個生意，而唔係生意嘅全部。」<br><br>除了營辦跳舞學校，蘇老闆亦開設3間西裝禮服店。生意經講得頭頭是道，源於九十年代開CD舖的沉痛教訓。「嗰個經驗就係，任何地方都可以買到同一質素嘅嘢，競爭力唔夠。我只吸引到啲人上我舖頭睇一睇，但會唔會上嚟買嘢呢？其實佢冇必要幫襯我，因為佢行去屋企樓下買嗰隻CD，同特登搭車去我舖頭買嘅CD嘅質素係冇分別。我冇優勢。」（蝕咗好多？）「嘩……九幾年都蝕百幾萬呀，成層樓囉，蝕咗跑馬地一層樓」。<br><br>此後蘇志威提醒自己，做生意要有獨有的服務和市場定位。<br><br>現時生意總算上軌道，合作夥伴功不可沒。「我哋（藝人）好多時唔喺香港，每個月嘅例會，人事上嘅嘢，我點理得咁多呢？如果我partner唔幫手follow，我點可以做到咁多嘢呢？所以行政上一定要有partner幫我管理成個團隊。但重要事情一定要一齊傾」。」</p></body></html>