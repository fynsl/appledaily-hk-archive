<html><header><meta charset="utf-8"><title>毒娥屠殺港豬 - 陳也</title></header><body><h1>毒娥屠殺港豬 - 陳也</h1><p>師奶大媽角度刁鑽，她們睇立法會「美式足球」這一幕，與別不同。我置身這家茶餐廳隔籬枱那位大媽就為689抱不平，指毒娥想超越689引發79天佔領運動的政績，故意整瓜養了22年的鴕鳥，「想震散立法會，事關佢可以終極使用特權法，解散立法會，即刻以天價N個億搞補選，泛民俾選舉主任DQ，到時全部議員都係蛇齋餅糭、殯儀大使、豬瘟保鑣、假博士、真奶媽……。賤種玩晒啦。」大媽咁激，我真的想問她老公是不是胡志偉。不過我無忽略到她替全城急尋那位fb數頭版廣告的主角鳴冤，覺得他被毒娥篤背脊，被阿爺下封嘴令。事實有可能係咁，但有人會在這種時刻站狼那邊，就好很稀奇。如果有問卷，我會問吓大媽佢，到底剔黃抑或藍。「我中立的。」不是吧，大媽你講大話，咁都有人信？「起碼我呢世人冇被人鬧過八婆。你睇，我冇反白眼，眼神冇閃縮，唔會僭建地牢，唔會煽惑受害者！」咁，預計送中條例點落鑊呢？大媽老神在在展示手機下載的新聞片，普京打完冰球威威向球迷揮手時忽然狗吃屎地向前一仆，後面拿住球棍的人只差一步就能把棍插進普京同志的屁眼。噢，大媽什麼意思？我眼前一黑，起身埋單的大媽，赫然是一頭逃過政府屠殺、肥廝大隻的本地黑毛豬。</p></body></html>