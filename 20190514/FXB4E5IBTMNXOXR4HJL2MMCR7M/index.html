<html><header><meta charset="utf-8"><title>【大棋局】中國偷雞　美國晒冷 - Mr. Tregunter</title></header><body><h1>【大棋局】中國偷雞　美國晒冷 - Mr. Tregunter</h1><p>貿易戰談判最後一刻，被中國偷到雞。當大家都預期談判要完結時，中國想修改部份早前協議內容，結果特朗普馬上加中國出口到美國產品的關稅。中國偷到雞嘅地方，係美國加徵關稅後，消息指美方同意還可以有一個月時間傾。即係話，中國摸到特朗普底牌，應該係有價講。<br><br>內地媒體一改近期對貿易戰冷處理的方針，鋪天蓋地回應美國加徵關稅。言必中國經濟冇問題，出口佔中國GDP比例越來越低，中國自信金槍不倒，美國將損失百萬計工作崗位，美國家庭開支會大增……阿哥，真係冇問題就唔使傾協議。<br><br>特朗普則一貫我做得好，美國數據靚，加關稅夠正。其Twitter發文表示美國同中國貿易每年損失5,000億（美元，下同），美國每年只賣1,000億貨到中國，中國要為價值2,500億美元商品付25%關稅，關稅收到的錢會流入美國……阿哥，真係咁正就直接抽關稅唔使傾。</p><p>下個月料完場</p><p>中國雖然此刻偷到雞，惟接下來要面對兩個後果。其一，中國最後反手，試到特朗普應該有價講，貿易條款上容或有寬限處。只係嚟緊一個月談判，美方對中方只會更加不信任，就算貿易條款可鬆章，監察機制反而會加碼。其二，特朗普雖然想達成協議，但是否必然無其他選擇，不一定。事關由幾十年前特朗普便一直強調，美國對中國等國家的貿易關係不平衡，美國要強大，要企業回流美國。<br><br>如有做廠的朋友應有體會，外國畀大訂單你初時好好搵，一段時間後，若貨主以斷單逼你減價，只有硬食。因已擴充到一定規模，需要接一定量的訂單方能維持。中國作為最大規模的世界工廠，最怕係斷單。關稅一旦不撤回，廠商慢慢會侷住撤離中國。中國現時經濟數據未仆直，係因為廠商未到絕望處。鴻海郭台銘早前表示參選台灣2020年總統選舉，即反映處於中美夾縫中生存的大廠家，意識到事態已逼近眉睫，需要在政治上有牙力，否則隨時成為炮灰。<br><br>《賭神》配樂響起，中美代表恤髮大褸入場。習近平話我牌面一條蛇，未必輸；特朗普話其實我係同花順，夠薑你就博。雙方都話自己煙士底，但叫對方先開牌。偷雞只能偷一次，下次對方自然有防備。雖然大協議越近尾聲越多反覆，但今次應該係最後一次，下個月相信完場。<br><br>Mr. Tregunter<br>本欄逢周二刊出</p></body></html>