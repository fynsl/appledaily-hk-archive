<html><header><meta charset="utf-8"><title>【操盤手札記】五月又聞摩笛咒 - 割柑人</title></header><body><h1>【操盤手札記】五月又聞摩笛咒 - 割柑人</h1><p>晒冷！美國總統特朗普上周五對2,000億美元中國貨調高關稅至25%；唔夠24小時，又啟動對剩低嗰3,250億美元中國貨徵收25%關稅嘅程序。上周五中午，中港股市急跌；國家隊隨即入場，中港股市V形反彈。睇返入場時機，A股剛跌到2838.38，同2月嘅上升裂口頂部，即2月25日低位2838.39，只差0.01點。本周一，A股低見2892.17，收2903.71，跌1.2%，似乎國家隊力托A股守該裂口。<br><br>A股急跌，仲有一個因素不容忽視，就係「摩笛」再「咒」！2017年6月，MSCI宣佈將A股納入新興市場指數，執行日期為2018年6月，弔詭嘅係，即使摩笛吹奏，2017年A股只升6.6%，2018年更大跌24.6%，奏變成咒。<br><br>今年3月，MSCI宣佈將A股納入因子由5%提高至20%，分三階段喺5月、8月、11月進行。本來，貿談傾唔埋欄，市場憧憬本月A股加碼入摩有助撐市；不過，睇滬深股通，外資不入反出，過去10個交易日，9日錄得淨流出，走資近265億元，反映外資對A股有戒心。<br><br>A股加碼入摩，H股權重將被攤薄，騰訊（700）、建行（939）同工行（1398）H股，估計會受影響。講到騰訊，恒指公司季檢出爐，恒指成份股不變，國指則五出五入，騰訊喺兩個指數嘅比重都下調。藍籌之中，友邦（1299）比重上調至10%，同滙控（005）、騰訊鼎立。<br><br>友邦上周五公佈季績，首季新業務價值按年增14%，可惜未及市場預期，股價一度急跌2.2%，收市回升0.4%。2017年以嚟，友邦9次派成績表，7次當日股價都跌，似係資金趁消息出貨；不過，友邦業績其實交到貨，以一個月計，8次股價反彈，不妨留意。<br><br>割柑人<br>本欄逢周二刊出</p></body></html>