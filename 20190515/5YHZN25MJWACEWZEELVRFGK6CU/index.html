<html><header><meta charset="utf-8"><title>【娛樂人物】劉天蘭　人生勝利組</title></header><body><h1>【娛樂人物】劉天蘭　人生勝利組</h1><p>劉天蘭讀書時兼職女模，之後選美冠軍、返港拍劇、唱歌，再做製片、雜誌編輯、形象指導，以為與岑建勳離婚是瑕疵，卻培養出多才多藝女兒岑寧兒，與前夫一直是友好關係，61歲人生滿是色彩。<br>撰文：余燕儀<br>攝影：沈健程<br><br>劉天蘭是岑建勳前妻，也是歌手岑寧兒的媽咪。生於書香世家的劉天蘭，父母都是文化人，遺憾是父親早逝，她說︰「爸爸喺我四歲時遇撞飛機意外過身，媽咪好能幹，將我哋三兄妹帶大。」16歲時，劉天蘭到加拿大讀傳理系，主修電影，胞兄在當地做廣播工作，她就在哥哥節目幫手︰「我讀中學已經對住鏡頭報新聞。溫哥華第一次搞選美活動，我去採訪，第二年向我招手，我膽粗粗參加咗兼攞埋冠軍，當時自信心爆棚。」</p><p>做芳芳助手</p><p>讀書時劉天蘭兼職做model、化妝師，20歲獲選溫哥華華埠小姐冠軍，由選美開始，卻由幕前走到幕後。劉天蘭獲選美冠軍後放暑假返港，簽約無綫開始演藝生涯，拍過《網中人》、《京華春夢》等劇集，又跟林子祥合唱《三人行》，其後做過電影副製片、雜誌執行編輯、演藝人協會副會長及秘書長、形象及服裝指導，「我好lucky，一個世伯介紹我認識蕭芳芳，佢要監製一部戲《撞到正》，我做咗佢助手，負責統籌、記錄，同時演一個角色，之後發咗癲咁鍾意電影，想返去讀埋個學位，同TVB提前解約。」<br><br>劉天蘭於暑假返加拿大繼續學業，編劇陳韻文就找她到三藩市，為譚家明電影《愛殺》做副導演；畢業後新藝城向她招手，為徐克《鬼馬智多星》做第二副導演。80年代，劉天蘭由電影轉去做雜誌執行編輯，更為藝人做形象、唱片封套。她說︰「我冇學過設計，但原來有天份，印象最深刻係幫張國榮做京劇花旦造型，呢個雜誌封面係經典，嗰陣佢未拍《霸王別姬》㗎。」<br><br>工作上一帆風順的劉天蘭，感情卻觸礁，26歲嫁給岑建勳，同年誕下女兒岑寧兒，但婚姻四年就玩完︰「啱key嘅開始，走音嘅結束！係我主動提分開，30幾年了，同前夫仍然好好朋友。」</p><p>擊退脂肪肝</p><p>活到61歲，去年開始認真做運動養生︰「年輕時好瘦，但過咗50，甲狀腺出現問題影響新陳代謝，買衫唔得心應手，唔精神更唔爽，於是舊年1月開始做運動，減咗23磅，𠵱家140幾磅，連脂肪肝都冇埋。」<br>場地提供：Eaton HK</p></body></html>