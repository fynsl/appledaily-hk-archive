<html><header><meta charset="utf-8"><title>【魚樂無窮】內需股滄海遺珠 - 唐牛</title></header><body><h1>【魚樂無窮】內需股滄海遺珠 - 唐牛</h1><p>香港果然係炒賣及賭博都市，周二晚在facebook出了一個六合彩post，反應非常熱烈，互動性較平日的通告雞精更強。其實我唔係經常買六合彩，只係見有幾千萬金多寶才落注，無他，同一個注碼可以贏多幾倍獎金，值博率幾何級數上升。<br><br>炒股票更加係計值博率的玩意，大牛市往往大注合埋眼亂衝，因為贏面夠高，去到現階段消息市，就一定要計過度過，始終今日升完聽日可以嘔突，所以最佳應對方法，都係用注碼控制風險，未諗贏幾多先諗輸幾多。<br><br>講操盤手法，最好做到大跌市時夠膽買，博第二日反彈食糊，就算彈唔起，起碼都唔係買貴貨，除笨有精。相反，更難做嘅係見升唔追升，忍手忍手再忍手，待前景較為明朗才行動，買貴些少都無妨。<br><br>揀股方面，內需股繼續係重點，近期最紅必數日清食品（1475），皆因剛升呢做MSCI香港小型股，股價逆市逼新高。落後股不妨留意主打內地吉野家的合興集團（047），最新首季同店銷售增長2.6%，較去年全年的0.8%為佳，當味千（538）有本事一個月升近一倍，有近4厘息墊底嘅合興，最近大半年卻在低位橫行，說穿了又係值博之選。<br><br>唐牛<br> http://fb.com/tongcow88 <br>本欄逢周二、四刊出</p></body></html>