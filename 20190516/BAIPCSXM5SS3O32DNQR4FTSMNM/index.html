<html><header><meta charset="utf-8"><title>【中環在線】冼國林復出　國藝引入荷里活製片 - 李華華</title></header><body><h1>【中環在線】冼國林復出　國藝引入荷里活製片 - 李華華</h1><p>好打得嘅冼國林自從舊年左眼染上病菌須要切除後，專心養病一段日子，不過現時已經全面復出，前排佢重新擔任國藝娛樂（8228）主席，噚日就宣佈引入荷里活製片人Ryan Kavanaugh成為戰略股東，Ryan嘅成名作係協助Marvel創立漫威電影宇宙（Marvel Cinematic Universe），喺荷里活幾有名堂。<br><br>國藝會配新股畀Ryan融資1億美元，冼師傅話雙方會合力打做佛山國藝影城，仲會仿製各地地標同景區，例如巴黎鐵塔、荷里活星光大道等，除咗吸引影視製作外，仲可吸引遊客遊覽影城。另外，Ryan嘅Studio嚟緊會喺影城每年拍攝最多5套海外電影同3套海外連續劇。<br><br>提到舊年因為眼睛受細菌感染，需要進行切割手術，冼師傅話舉行到記者會，可見眼睛康復情況係理想，感激傳媒朋友關心，又解釋話身體許可同埋投資者要求，佢先復出做主席喎。<br><br>李華華<br>mailto:LiWaWa@AppleDaily.com</p></body></html>