<html><header><meta charset="utf-8"><title>【冰說聰明】中美開拖最大贏家 - 青冰</title></header><body><h1>【冰說聰明】中美開拖最大贏家 - 青冰</h1><p>貿易戰行動升級，侵侵叫住你唔好反擊，但中國一於少理，周一晚在美股開市前出招，道指埋單跌六百點，港股翌日自然裂口急挫，侵侵話加關稅會令美國得益，事實是否如此真係難以證實，但受害者就一定是全球的股民。<br><br>股市恐慌，定必會有資金避難所，你睇領展（823）、中電（002）及煤氣（003）在周二全部逆市升，就知啲資金去晒嗰度，即使現時估值偏貴，基金還是焗住將資金停泊在這裏。假如大部份股票都是貿易戰受害者，咁呢幾隻公用股或成最大贏家，冇計呀，地球真的很危險嘛。不過如果侵習握手言和，股市再次進入risk on模式，避難所好大機會變返提款機，始終佢哋係勝在穩而不是高增長。<br><br>亂市中要操盤真係唔易，除了現金同公用股，一些消費概念股近日抗跌力甚強，引起青冰的注意。不過所謂的消費概念，都係一些低階嘢，飲飲食食也，去年貿易戰，內地經濟吹淡風，有一個炒作主題就是消費降級，平民及普通的消費品皆跑出。<br><br>統一（220）上周公佈首季盈利數字，曾令股價急升逾一成；日清（1475）首季數字亦靚仔，證明即食麵市場唔錯喎；作為一哥的康師傅（322），相信快有好消息。將三隻股的5月走勢拍埋大市度睇，就知道貿易戰對佢哋影響有限。<br><br>除了食麵，飲品股今年亦非常強勁，蒙牛（2319）今年累升兩成，爽過吸大麻的維他奶（345），本周被MSCI納入香港指數，今年都升咗三成半，不過最勁還是青島啤（168），累升60%，季績勁固然是主因，近期更多了一個影子股身份，因為全球最大啤酒商百威，欲分拆亞洲業務，並已向港交所遞交上市申請。內地減稅降費，都係為咗刺激內需，所以即使貿易戰日後緩和，消費股仍將是主調，飲飽食醉，悉隨尊便。<br><br>青冰<br> http://fb.com/chingbing888 <br>本欄逢周四刊出</p></body></html>