<html><header><meta charset="utf-8"><title>劇集煞科　馬國明揸愛驅洗靚靚</title></header><body><h1>劇集煞科　馬國明揸愛驅洗靚靚</h1><p>【大坑】黃心穎同許志安上月俾《蘋果》獨家踢爆「安心偷食」後，兩人除咗道歉外，仲不約而同全面停工。受害者之一嘅馬國明，一直寄情工作，專心趕拍劇集《降魔的2.0》，近日劇集煞科，馬國明終於可以停下來小休，畀啲空間去處理自己嘅心情。噚日晏晝4點左右，馬國明就去咗大坑浣紗街一間洗車屋，當時佢揸咗架白色越野車，佢將架車交咗畀職員後，就企喺舖頭入面睇電視。</p><p>戀情凍過水</p><p>現場見到馬國明已經冇再戴舊年同心穎一齊買嘅定情戒指，只係戴咗一條戴咗好多年嘅銀鏈，似乎戀情真係凍過水。最初馬國明未發現記者蹤影，隔咗一陣先發現有人影相，佢初初有啲愕然，但之後就向記者揮揮手打招呼。問到女友心穎已經離港避靜，仲有冇同佢聯絡？馬國明只係話：「之前要講嘅已經講晒，我唔會再回應喇，唔該晒！」大約過咗半個鐘，馬國明就揸番架車獨自返太古城屋企。<br><br>噚日馬國明揸嘅白色越野車，據資料顯示新車落地唔夠一年，當時車價超過110萬元。其實佢本身係愛車之人，前年為咗方便爸爸出入，就用咗84萬元換咗一架新車，之後又話考慮為家人再換一架七人車，不過佢嘅姐夫比佢快一步，換咗部七人車，可能咁就畀馬國明換到部心水靚車。<br>採訪、攝影：畢紹基、孔志豪</p></body></html>