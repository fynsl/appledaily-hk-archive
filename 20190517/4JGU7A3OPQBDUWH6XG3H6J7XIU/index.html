<html><header><meta charset="utf-8"><title>Webb質疑范太阿仔履歷「吹大咗」 - 李華華</title></header><body><h1>Webb質疑范太阿仔履歷「吹大咗」 - 李華華</h1><p>【中環在線】立法會前議員范徐麗泰個仔范駿華（Andrew），40歲人身兼10間上市公司獨董，仲有一堆中港兩地嘅公家委員會工作，履歷同背景一樣咁厚。不過多，就唔代表準，股壇長毛David Webb掃完佢份履歷簡介之後，就懷疑Andrew係咪吹大咗。<br><br>噚日掛牌嘅星宇（2346）招股書英文版寫住，Andrew出身自BIG4之一羅兵咸永道（PwC），做過審計部經理（the manager of the assurance department），但Webb質疑Andrew不過係成堆經理之一（a manager in the department）。份文件亦都無披露Andrew仲擔任香港青年聯會主席、政協之類嘅公職。<br><br>俗啲講，履歷吹過龍又有甩漏，而Andrew作為董事有責任確保個人簡介嘅準確性。咁Webb將呢單野同聯交所講，人哋話冇嘢喎就closed file，咁佢唯有寫文出嚟同大家講。畀人咁質疑法，星宇行政總裁呂竹風上市嗰時就老神在在，話相信寫招股書嘅律師專業、亦都相信執董嘅專業喎。<br><br>李華華<br>mailto:LiWaWa@AppleDaily.com</p></body></html>