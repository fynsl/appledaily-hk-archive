<html><header><meta charset="utf-8"><title>裁決前受訪三喊無辜　自言「靚仔多異性埋身」</title></header><body><h1>裁決前受訪<br>三喊無辜　自言「靚仔多異性埋身」</h1><p>【本報訊】張健華因30多年前涉五度非禮一名視障女童，昨被法官裁定全部罪名成立，判決前夕，張健華接受《蘋果》訪問時三次強調自己無辜，更揚言：「如果咁都入罪嘅，我一定會上訴！」又指自己「靚仔、游水叻、經歷多」，從小便吸引不少異性主動埋身，他更大發謬論指智障和視障人士的世界，身體接觸是正常不過，故難免令人誤會。<br><br>經歷兩次風化案脫罪，57歲的張健華在今次判決前仍滿有信心，又堅稱自己無辜，還指案情不合邏輯：「如果你係女仔，我非禮咗你一次，第二次你仲會唔會嚟搵我呀？仲會叫我教你游水？你着件泳衣，係咪黐咗呀？」還一臉嘻皮笑臉的說：「（仲叫我教游水）即係（女童）仲鍾意我呢個人，（但）唔鍾意我非禮佢箒！」</p><p>發謬論︰視障者親密接觸屬正常</p><p>自小患有黃斑點退化症的張健華，自稱只餘1%至2%視力，但因泳術出眾，自言年輕時「靚仔」又多經歷，故從小便深受異性歡迎，「（康橋之家）點樣捱返嚟？呢啲女仔都好鍾意聽。」1997年他與朋友合資成立康橋之家，自稱對智障和視障人士的世界瞭如指掌，竟將自己與她們的親密身體接觸「合理化」，「佢哋（智障女性）都鍾意男人，但佢哋冇一個（正常）女人（道德）知識，佢（鍾意你）真係會哄埋嚟。」他更大發謬論指智障人士都會性衝動：「佢鍾意嗰樣嘢，就會嚟攞㗎啦，包括男士，佢哋都有咁嘅（性）需要。」<br><br>至於視障人士之間有親密接觸，他更直言是理所當然：「盲人就係咁拖手，拉嚟拉去㗎啦。」有時簽名要捉住對方的手，看不清楚大家就會貼到很近，「外人覺得拖住第二個好親暱，但我接觸多……close唔close好難講。」雖然他將一切合理化，但連番捲入風化案已令他人生大逆轉，不但失去院長一職、妻子死心離婚、連社工資格去年也被永久釘牌。對於目前的生活狀況，他坦言連場官司花去不少積蓄，月底還要面對另一宗股東糾紛訴訟，經濟上只能靠家人和朋友接濟。為求生計他要做酒店洗碗散工，每周返工四天，日做10小時，平日買衫也到街巿流動20元攤檔，買餸亦貨比三家，相當節儉。<br>■記者莊建鑫、黎少英、郭美華</p></body></html>