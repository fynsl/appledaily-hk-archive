<html><header><meta charset="utf-8"><title>隔牆有耳：馬丁訪美有cake賀壽　最緊要「撤」 - 李八方</title></header><body><h1>隔牆有耳：馬丁訪美<br>有cake賀壽　最緊要「撤」 - 李八方</h1><p>現正訪問美國、呼籲國際社會反對今次《逃犯條例》修訂嘅民主黨創黨主席李柱銘（Martin），下月8號係佢嘅81歲生日，雖然有一排先到正日，但訪問團決定提早喺美國同馬丁慶生，除咗有李卓人、香港眾志羅冠聰、記協前主席麥燕庭外，佢哋仲等埋《逃犯條例》法案委員會主席涂謹申、同埋公民黨立法會前議員吳靄儀，一齊喺華盛頓一間餐廳切蛋糕慶祝。<br><br>雖然慶祝生日咁開心，但其實訪美團仲有幾場重頭戲，好似佢哋仲要見眾議院議長佩洛西（Nancy Pelosi）同美國國務卿蓬佩奧（Mike Pompeo），佩洛西可算係香港同馬丁老朋友，過去咁多年都好關心香港民主同人權。</p><p>吳靄儀阿涂加入戰團</p><p>之但係，今次會面再加埋吳靄儀、涂謹申呢兩位猛將都會加入，希望游說美國要更積極發聲。呢場反送中條例嘅硬仗，民主派猛將個個歸位，把守不同崗位，希望最終令政府撤回惡法。<br><br>李八方</p></body></html>