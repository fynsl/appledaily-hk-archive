<html><header><meta charset="utf-8"><title>【姐匙Talk】皇太后拆散心心壯哥</title></header><body><h1>【姐匙Talk】皇太后拆散心心壯哥</h1><p>近年好多小生都鍾意追求年輕貌美嘅小花，表面睇，成功率近乎百分之一百。但其實喺大台追女仔都有好多潛規則，如果你冇身份冇地位，即使有錢又靚仔，一樣追唔到女仔。點解？唔係女仔唔受媾，而係「皇太后」會出手阻攔。<br><br>我Jessie早前遇見「壯哥」，佢苦瓜乾咁嘅面口，話啱啱撞番前女友「心心」，佢嬲爆爆話：「如果嗰時唔係俾人入房照肺，我哋可能結婚生埋仔㖭啦！」壯哥同心心都係選美出身，但女嘅攞咗冠軍，男嘅落選變成二打六，雖然名氣懸殊，但佢哋一齊做過嘢，又啱嘴型，外表睇都係型男索女，好快就走埋一齊。<br><br>有次壯哥同心心俾記者撞破拍拖，皇太后即日叫咗心心入房，施壓叫佢唔准同壯哥繼續來往，仲話：「呢個人幫唔到你，反而會拖累你前途。」壯哥越講越勞氣﹕「但我冇俾人叫入房呀，可能覺得我係nobody啦。」其實壯哥家底都唔差，收入微薄都揸名車出入，但就唔係力捧對象，即係幫唔到公司搵錢，壯哥最後更入埋雪櫃！講到最後，壯哥同心心就無奈要接受分手，雖然𠵱家佢哋各自都有另一半，但壯哥每次提起往事都一殼眼淚。<br>撰文：Jessie</p><p>姐匙Talk</p><p>我姐匙縱橫歌影視幕後，多年嚟冷眼旁觀，娛樂圈大小事都走唔過我雙眼，歡迎大家嚟剝花生。</p></body></html>