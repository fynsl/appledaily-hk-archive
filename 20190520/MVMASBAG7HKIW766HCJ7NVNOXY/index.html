<html><header><meta charset="utf-8"><title>基金減倉　本周未脫險</title></header><body><h1>基金減倉　本周未脫險</h1><p>【本報訊】中美貿易戰本月再次開戰，中方一改之前讓步態度，雙方劍拔弩張震散中港股市，若再無好消息，本周港股恐繼續尋底。</p><p>儲局會議紀錄成焦點</p><p>中國現時強硬對抗美方貿易戰壓力，人民幣急挫，出現「穿七」危機，加上上周五深成指大瀉3.2%，滬指跌2.5%，港股亦無好表現。上周五港股先升後跌，恒指收市報27946點，失守俗稱牛熊分界線的250天線（27974點），兩周共瀉超過二千點。<br><br>港股上周五ADR較港收市高8點，惟正榮金融業務部副總裁郭家耀繼續睇淡後市，「除咗公用股、REITS有避險資金追捧，美股明顯較強，港股繼續有資金流走都唔出奇。𠵱家恒指28000點都唔算平，投資者唔介意減磅，有機會向27200進發」。於今日的波動市中，他指基金已經不會冒險做槓桿，能減倉就減，不能的話就對沖，「投資者一定唔鍾意不明朗因素，就算冇壞消息，都好難令人放心買上，可能係有反彈冇升幅」。不過他認為現時局勢尚有突破機會，又未需要一股不留，「一半持倉，一半現金，唔會太大心理壓力，再跌可以追，當有突破發展又唔會追唔切」。<br><br>除貿易戰隨時有新進展外，本周三美聯儲聯邦公開市場委員會將公佈政策會議的會議紀錄；經濟合作暨發展組織將公佈對成員國及其他主要經濟體的經濟展望報告。</p></body></html>