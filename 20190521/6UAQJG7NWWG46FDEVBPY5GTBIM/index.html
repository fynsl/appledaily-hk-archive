<html><header><meta charset="utf-8"><title>袁偉豪惜花贈張寶兒</title></header><body><h1>袁偉豪惜花贈張寶兒</h1><p>袁偉豪兩年前拍攝旅遊節目《打工捱世界II》同張寶兒撻着，雖然只係拍咗拖兩年時間，不過身邊朋友已經催婚。日前，袁偉豪喺跑馬地買花送女友，不過佢就澄清唔係用嚟求婚，只係製造生活情趣。當日袁偉豪被記者發現同女助手喺銅鑼灣某個商場食晏，食咗大約一個鐘就埋單，跟住轉場到樓下嘅酒吧繼續吹水。袁偉豪叫咗杯紅酒同小食，兩個人傾咗大約兩個幾鐘，差唔多天黑至走，再一齊行去時代廣場入面一間花店，想買花但唔啱心水，佢就同助手分道揚鑣。<br></p><p>拍拖要調劑</p><p>之後袁偉豪去停車場攞車揸車去跑馬地一間花店，見佢問咗店員幾句，就好專心揀花，冇耐就捧住一大紮鮮花行出嚟。問佢買花送畀邊個？佢個樣有啲尷尬仲口窒窒，再追問至話：「冇呀，送畀朋友之嘛。」佢又再話：「我成日買花送畀朋友，同埋呢間花店包裝得幾靚，所以買啲花，我成日都咁做。」問到收花嗰位朋友係咪圈中人？最後佢至話：「咪寶兒囉！」不過一講完佢又煞有介事澄清：「唔好誤會，唔係求婚。我成日都會耐唔耐買紮花，拍拖都要調劑吓嘅，係咪？普通買紮花送畀女友，唔係乜嘢特別日子。」<br>採訪、攝影：徐錦池、畢紹基</p></body></html>