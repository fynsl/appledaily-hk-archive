<html><header><meta charset="utf-8"><title>【金手指】睇貿戰　學英文 - 孫柏文</title></header><body><h1>【金手指】睇貿戰　學英文 - 孫柏文</h1><p>貿戰再升級，美帝火燒華為。美帝繼將關稅推至25%後，再出招，有閃電戰之意。美帝人民上上下下就算換總統，都會繼續打。<br><br>如果強國中央諗住換人就冇事，其他政客個個都好似希拉莉、拜登，可以收買後，出賣國家利益，繼續俾我國中央想點就點，盤算會好錯。<br><br>對上周末，我學到個新嘅英文詞彙。就係Promise Fatigue。即世人對大陸政府嘅承諾、保證話未來會點點點，都已厭倦。中聯辦都出聲話「送中」要立法會直接二讀下，啲咩「港人治港」、「五十年不變」，全部彈票。英文則叫Renege。<br><br>如果你呢刻對中央嘅信任程度，加埋你能夠操控花旗國聯邦政府嘅機械，你覺得貿戰會咩樣？梗係你簽協議，兼落實埋，先減關稅啦。<br><br>當中共自覺冇得打，就乜都ok。如果中共覺得有得打，不過弱勢，就會「談，可以！打，奉陪！欺，妄想！」如果中共覺得完全唔使擺你喺眼內，就會搞「送中」。<br><br>2018年，中國對外貿易盈餘3,600億美元，對美佔八成半。中共如果想快啲平息，不過又唔想做足美帝要的，就要來一次PR上嘅大改革。中共交啲人出來，等美帝人民覺得真係會變，咁就唔使等到真係落實美帝要求，就可求和減關稅。不過，交邊個美人民先被說服呢？<br><br>孫柏文<br>獨立股評人<br> http://fb.com/shuen <br>本欄逢周二刊出</p></body></html>