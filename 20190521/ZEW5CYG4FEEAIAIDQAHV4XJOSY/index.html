<html><header><meta charset="utf-8"><title>稀土作武器 - 左丁山</title></header><body><h1>稀土作武器 - 左丁山</h1><p>見到博士Y，聽佢講及中國留美科學家之進退兩難，於是同佢講：「咁啦，你不如同你的世姪世姪女學生嘅家長講，只有兩條路走……一就是申請入美籍，宣誓效忠美利堅合眾國，不再回頭，忠心做美國人，留美不返；二就是下定決心做愛中國人士，即是放棄自由的精神、獨立的思想，聽黨話、跟黨走，回到中國大陸工作。如果人在美國，心懷中國，捨不得美式生活卻又忘不了要為振興中華服務，人生會好痛苦，一下子處理不善，被視為共諜，咁就一生盡毀！」博士Y話：「你講就易啫，大把中國人到美加唱完美加國歌，都繼續歡呼中國崛起，高唱中國厲害了！」<br><br>呢啲矛盾，無謂再講，既是理科博士，應識稀土，便向佢請教稀土是否中國打美國貿易戰嘅一張王牌。博士Y話：「幾難講，中國現在擁有全世界稀土儲藏量之23%，係內地網媒講嘅，但世界市場佔有額係95%，咁係乜嘢意思？即是其他有稀土資源嘅國家，一於唔開採，只向中國買，於是中國開採稀土最多，儲藏量跟住下跌。外國點解鍾意買中國稀土？一來開採技術複雜，係中國領先好多，二來開採稀土會造成高度環境污染，兩三年前馬來西亞稀土礦場就因為環保團體激烈抗議而停擺。哦，中國唔怕污染呀，啱晒，幫中國買咪得囉，既可維護本國環境，又可以等到中國愈嚟愈少稀土存量之後，本國先至開採。日本幾年前在東京以東1800公里之南島發現暗藏巨量稀土，可用780年，但一路唔講，到2018年先至宣佈，目前仍然繼續向中國買，你話中國獨佔市場夠精吖，還是日本之類只買不採先至夠精呢？」有咁嘅事，左丁山唔識答。假使中國禁運稀土，打擊美國高科技企業，美國會點樣應付？短期內梗係有啲蝕底，但咁樣一定會刺激日本美國聯手開發稀土儲藏，幾年後取代中國成為最大出產國，抵銷中國禁運。稀土即是稀有金屬，為今天高科技產品原材料不可或缺的，中國一旦禁運，短期可勝利，長遠就無乜得益，道理與OPEC將油價逼上，去到每桶150美元之後，美國就大量生產頁岩油嘅道理相同。如無中國稀土供應，美國必定加快與日本合作開採，提煉稀土嘅啫。內地一啲學者一講到對外角力，往往民族主義上腦，或是因為要跟黨走，故意埋沒獨立的思想，發表些啱領導人聽嘅說話。如此言論，講出來反被美國人所笑，例如Black Rock就公開表示中國唔敢大規模沽售美債，中國人民銀行敢唔敢做吓嘢，以證明Black Rock嘅估算錯誤呢？</p></body></html>