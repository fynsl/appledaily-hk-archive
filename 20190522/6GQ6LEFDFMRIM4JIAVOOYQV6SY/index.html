<html><header><meta charset="utf-8"><title>隔牆有耳：勇武美少女躋身眾志常委 - 李八方</title></header><body><h1>隔牆有耳：勇武美少女躋身眾志常委 - 李八方</h1><p>近年都同港人站在抗爭最前線嘅香港眾志，最近選出新一屆常委，當中有耀目新星登場，好似早排因為抗議送中惡法而衝入政府總部，強調要「讓反對聲音被看見」嘅21歲美少女何嘉柔，成為眾志嘅新領導層。當日因衝擊而被拘捕嘅何嘉柔，日前返警署報到時「踢保」，拒絕保釋候查，巾幗不讓鬚眉。除咗何嘉柔，同樣因為反送中而被捕嘅20歲朱恩浩同樣擔任常委。<br><br>眾志喺新聞稿都提到，常委會加入咗一啲新面孔，包括何嘉柔同朱恩浩，而何、朱兩人會協助加強眾志同學生團體、青年世代嘅連結，亦會進一步推動眾志對社會議題嘅關注。而由常委升任為眾志副主席嘅鄭家朗，則會承擔更多喺重要政治議題上嘅角色。而喺當前呢個咁嘅政治環境，反送中抗爭如箭在弦，難怪眾志表明，首要任務就係要：推倒惡法！</p></body></html>