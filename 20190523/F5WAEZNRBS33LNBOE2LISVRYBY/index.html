<html><header><meta charset="utf-8"><title>曾酒後昏迷險變植物人Bobby快閃買酒</title></header><body><h1>曾酒後昏迷險變植物人<br>Bobby快閃買酒</h1><p>【跑馬地】現年58歲嘅歐陽震華（Bobby）13年過年開P，飲酒時唔小心嗆喉，導致急性肺炎昏迷入院，險變植物人。Bobby康復後雖然冇戒酒，但老婆、澳門前賭王傅老榕孫女傅潔嫻對佢嘅健康好緊張，要Bobby控制飲食。</p><p>10分鐘走人</p><p>日前晚上9點幾，戴住cap帽嘅Bobby，一支公揸百萬靚車到跑馬地一間洋酒舖，佢先將車停喺舖頭門口，然後快步走入舖內，女店員見到Bobby，就即刻去攞酒，Bobby等攞貨嗰陣，佢再睇貨架上嘅其他靚酒，不過發現記者喺門外影相時，佢嘅表情就尷尬，畀完錢攞酒後，就急急腳推門走，兼快閃上車，前後只用咗10分鐘。<br><br>另外，卓韻芝日前孖女性朋友行星街，佢哋入咗一間花店睇小盆栽，不過齋睇冇買，跟住兩個女人再行咗45分鐘，依然零收穫。<br>採訪、攝影：陳辰、畢紹基、吳耀輝</p></body></html>