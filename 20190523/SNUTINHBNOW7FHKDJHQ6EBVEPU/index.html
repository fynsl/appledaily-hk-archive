<html><header><meta charset="utf-8"><title>蘋人誌：前世或是西藏人　今生只做香港人　薯伯伯</title></header><body><h1>蘋人誌：前世或是西藏人　<br>今生只做香港人　薯伯伯</h1><p>「我帶咗啲好奇怪嘅嘢畀你。」相約旅遊達人薯伯伯在他北角家附近的文青cafe，甫坐下，他便從半個身子大的背囊中掏出兩包印尼蚊香，拆開包裝，一款形似卡片，一款則如迷你金字塔。他開始向記者介紹其功效、使用方法，滔滔不絕。訪問收蚊香，還真是第一次。<br><br>薯伯伯，本名尤弘剛，英文名Pazu直譯「伯薯」，輾轉變成「薯伯伯」。名字由來雖無厘頭，但唯一好處是現年41歲的他，還能被讚年輕。中七那年，他無心插柳成了風靡一時的「Pazu兒歌網」站主；2000年大學生物系畢業後，沒有馬上投入職場，而是背起行囊，周遊列國。薯伯伯愛寫遊記，從外遊貼士到奇人奇事、歷史故事，樣樣齊。早期在網上連載，現已出版了四本旅遊著作，最新一本是《不正常旅行研究所》。<br><br>這位旅遊KOL試過在阿富汗與地雷擦身而過，在巴基斯坦跌落山崖，在尼泊爾用一杯水洗澡……偏偏沒做過一份全職工作。2007年，薯伯伯與泰國友人在路邊攤嘆咖啡，靈機一動，下定決心從泰國踩單車到西藏開cafe，一轉眼就十二年。<br>撰文：鄭晴韻<br>攝影：黃奕聰</p><p>友人常形容薯伯伯「不正常」，這不難理解。「有時做到『不正常的人』，我覺得係件光榮嘅事。」愛把自己的大耳朵往內摺的薯伯伯，卻說。</p><p>唔做典型正經工</p><p>「你幾時先肯正正經經搵返份工？」曾有人很認真地問這位漂泊不定的背包客。「我覺得好神奇。」薯伯伯對此不以為然，也不解甚麼才算「正經」。找一份朝九晚五的辦公室工作？但那不是他想要的生活。「香港人有啲好典型嘅諗法，例如一定要走一條符合所有人走嘅路。」於是他半開玩笑地回答對方：「咁我𠵱家都叫做緊嘢，你工作『正正經經』，我又唔係好羨慕。唔好叫人一定要行某一條路啦！」別人笑他太瘋癲，他笑別人看不穿。<br><br>這種「不正常」從何而來？身邊好友總愛替薯伯伯做心理分析，歸因於他小時候一場嚴重車禍。<br><br>讀中二那年，薯伯伯如常在路上行走，突然一輛貨車失控鏟上行人路，他被撞到雙腳骨折，頭骨爆裂，腦部積瘀血，馬上被送進深切治療部，留院39天；同行朋友則被捲入車底，重傷死亡。那段日子，他躺在病床上，頭腫得很大，雙腳固定在支架上，每隻腳都有兩口釘，分別在膝蓋上下由左至右穿過，動彈不得。車禍發生後有兩年時間，他拒絕與別人交談，堅持一個人午飯，甚至有過自殺念頭。此刻回想起那場意外，猶有餘悸，「好似執返條命」。<br><br>「呢件事有點影響我的人生觀、諗法。」如今，薯伯伯一旦認定要做某件事，就算看似無厘頭，也會比常人多幾分堅持、果斷。例如他已七年沒喝過支裝水、過去五年天天做「七分鐘運動」、為找一雙最合適的鞋會錄低自己走路姿勢、試過因為堅持穿同一雙涼鞋和衣服，連去Art Basel都是一身山裏人裝扮，結果被誤認為藝術家……<br><br>甚至，到西藏拉薩開一間咖啡館。</p><p>緣定西藏12年</p><p>今年4月，剛好是風轉咖啡館12周年。咖啡館鄰近大昭寺、拉薩飯店，已成遊客必到之地，湯唯、陳豪、洪永城、田蕊妮、邵仲衡等明星都曾到訪。除了經營咖啡館，薯伯伯不時也帶些西藏旅行團，是為興趣，也是他的「工作」。<br><br>為甚麼選擇落腳西藏？他坦言，硬要解釋的話其實很容易，例如喜歡西藏的天氣、文化、宗教氛圍和人。「但通常這些都不是真的解釋，當時如果唔係去西藏settle down，係去伊朗，用呢啲原因都得。」放諸四海皆準。<br><br>他不清楚甚麼前世今生，只知道到西藏定居，沒有原因，「似緣份」。「西藏人就成日話我前世係西藏人。」薯伯伯笑道。<br><br>如今，他學會藏語，結識一班藏族朋友，甚至可隨口說出當地習俗的緣由。例如「拉嘎」（Lhakar）。「拉嘎」，意即白色星期三，是達賴喇嘛的「心靈之日」，藏人每周三都會吃素。<br><br>關於「拉嘎」，薯伯伯有故事要講。<br><br>咖啡館有位藏族員工叫央金。某周二吃飯時，薯伯伯跟央金說：「聽日冇得食肉㗎啦，𠵱家快啲食多啲啦」。豈料央金劈頭拒絕此提議，直言這樣做便喪失白色星期三吃素的意義，根本沒有減少吃肉。<br><br>當下薯伯伯有點慚愧，但藏人這些體現在生活小細節上的「佛教哲理」、「超脫」，讓他更為之着迷、佩服。<br><br>記得有次他的藏族朋友遲到十幾分鐘，一見面便說：「銀行人太多，排隊太花時間……」薯伯伯不假思索，便建議這位身家豐厚的朋友申請貴賓卡，節省等候時間。但和央金一樣，這位朋友又推翻了薯伯伯看似合理的提議：「省了自己的時間，卻要銀行裏的老婆婆、老伯伯排更久，我心裏也不好受。」<br><br>談及這件銀行VIP事件，薯伯伯不禁想到了香港——由他熟悉的北角邨變成酒店和高級住宅區，到主題樂園的「快證」……一切都奉效率、發展為上。「有人覺得錢萬能的地方就係可以更好分配資源，但其實用錢衡量怎樣分配資源的話，永遠會造成不公平現象。」萬事用錢來衡量，既是「正常」的香港價值觀，同時又是他眼中香港的「不正常」。<br><br>薯伯伯又發現，香港人去到風轉咖啡館最愛問的是：呎價、租金、實用面積以及幾時開分店。「西藏人完全唔問呢啲問題，唔係唔關心，但唔會排到好高的優先次序。」<br><br>他認為：「一個人講嘅嘢好多時反映緊自己嘅需求。」</p><p>亂認身份唔尊重</p><p>在拉薩住了12年，為何不直接移民做個西藏人？雖然薯伯伯常說香港與西藏都是自己的家，但他肯定的是，「我好清楚自己永遠都係香港人。」若只能二選一，他還是毫不猶豫選擇他成長的地方，原因？「我最熟悉嘅始終係香港」。他強調，西藏人不是身份證明文件上的身份，而是血裔身份，背後有許多附加價值，例如血統以外，還有宗教、語言、文化。所以外來人隨意自稱為西藏人，反而是種「僭越」。<br><br>「如果有個外地人話佢喺度住咗咁多年，就係西藏人，咁係對當地人嘅唔尊重。」<br><br>他從不自稱西藏人，只說「在西藏的香港人」。</p><p>今日西藏，明日香港？</p><p>香港和西藏相隔2,668公里，從香港坐飛機到拉薩約7小時，最少要轉一次機。這12年來，薯伯伯經常來往兩地，各逗留幾個月，因為「兩邊都鍾意」，兩邊都想留下「聯繫」——香港有家人、朋友，西藏有風轉咖啡館。<br><br>但無論是香港或西藏，待久了，都讓他感到疲累。前者是因為生活忙碌、擠迫的城市空間；後者則源自制度、監控。<br><br>「西藏氣氛始終好硬，有時候會令人攰。」薯伯伯嘆道。在西藏，到哪裏都要經過安檢，隨時會被查身份證、回鄉卡，且永遠猜不透公安的檢查準則，有時瞄瞄證件即放行，有時卻要影相留底。<br><br>「日日咁樣會令人有少少緊張、好唔舒服。」香港反而很少出現這種情況。<br><br>「所以返到香港，聽到啲人話（《逃犯條例》修訂）『冇所謂』、『行得正，企得正（驚咩啫）』，有時會覺得佢哋好乞人憎，佢哋好似話緊個受害人係你自己攞嚟嘅。」薯伯伯想起了近日的政治爭議，提高了聲線，也收起了臉上笑容。「香港越來越多人唔在乎呢啲，咁唔在乎遲啲咪有啲後果。」<br><br>薯伯伯強調，在西藏生活越久，越發現香港「好自由」，「任何客觀標準上都係」。許多香港人覺得平常不過的事，對於西藏人而言，可能一輩子都辦不到。<br><br>例如旅行。<br><br>普通藏人沒有護照，無法自由出入境，只有特權階級才能擁有護照。每年都有藏人要求放寬護照申請門檻，但政府一直無動於衷，漠視民意。<br><br>「香港人見到我去非洲玩，佢哋會話：『好開心呀！我都想去！』但西藏人嘅反應係：『好羨慕你可以去外國，我都唔知幾時先攞到護照，我已經唔記得護照咩樣。』」<br><br>除了那本特區護照，西藏人也很羨慕2014年雨傘運動。每當薯伯伯和藏族朋友聊到傘運，他們會用心傾聽，然後感嘆：「好開心你們可以爭取一些事情。」反抗政權，對於藏人而言幾乎不可能。「（政府監控）好緊，佢哋好小心，盡量唔觸碰任何底線。」像內化了的奴僕關係。「就好似當主子叫臣子去做啲嘢時，個臣子永遠會做多少少。」<br><br>有些事，沒有親身經歷過，能懂多少？<br><br>常有人說「今日西藏，明日香港」，自以為了解兩地境況。但在薯伯伯眼中，西藏和香港對彼此最大的印象，就是「冇印象」。<br><br>「其實香港人唔知西藏發生咩事，西藏人都唔知香港發生咩事，但肯聽對方嘅故事。」也許無法感同身受，但至少可以傾聽—那2,668公里以外的聲音。<br><br>場地：Brew Note Coffee Roaster</p></body></html>