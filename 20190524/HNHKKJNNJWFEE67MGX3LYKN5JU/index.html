<html><header><meta charset="utf-8"><title>「餅碎」區文詩逾三千萬買樓 - 李華華</title></header><body><h1>「餅碎」區文詩逾三千萬買樓 - 李華華</h1><p>【中環在線】中美貿易戰越打越激烈，不過想買樓嘅人仍然會繼續買樓，就好似Cookies前成員區文詩（Angela），入手嘅物業越嚟越貴，最新係噚日濕平咗一間西半山年豐園頂層連天台單位，連車位以3,380萬元成交，呢間屋實用面積1,194方呎，呎價28,308元。<br><br>今年已經36歲嘅Angela，早喺2003年已經離開咗Cookies，之後曝光率唔算高，演戲、唱歌、司儀咩都做吓咁，但投資有道，越嚟越發。華華睇番資料，原來佢27歲已經買咗第一層樓，之後越買越多，變成小富婆。<br><br>Angela好耐之前接受訪問時曾經講過，眾多投資入面，就係唔炒股票。而佢嘅財產會分成四份，一份家人、一份投資、一份儲蓄、一份使費。當年佢曾經買過唔少人民幣，不過現時人幣跌到啪啪聲，唔知佢會唔會揸番多啲港幣呢？<br><br>李華華<br>mailto:LiWaWa@AppleDaily.com</p></body></html>