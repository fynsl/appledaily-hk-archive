<html><header><meta charset="utf-8"><title>【智取大市】美國科技戰代價 - 晉佳</title></header><body><h1>【智取大市】美國科技戰代價 - 晉佳</h1><p>美國發動科技戰，似越搞越大，英特爾、高通等晶片生產商聯手抵制華為，亦可能付上沉重代價。以2018年計，高通研發開支佔收入24.7%，比英特爾嘅19%為高，更遠高於Google嘅6%，呢個比例越高就係一個痛點，反映收入下降對於研發開支預算嘅影響越大，喺同對手此消彼長之下，有七成收入來自中國嘅高通，危機最明顯。<br><br>中國手機品牌市佔率達到全球一半，而全球手機銷售量有逾三成去咗中國，其中，華為正正係中國手機一哥。美國制裁下，包括華為在內嘅中國手機生產商被迫鋪定後路，非美國手機晶片生產商市佔率必然提升。<br><br>三星之前宣佈2030年之前，投資近萬億港幣於半導體，一早吼定中國呢條大水魚，亦似乎衝着高通而來。高通最怕長遠收入下降，能投入嘅研發開支相對減少，規模效應不及以往明顯，贏家全取地位長遠被三星威脅可能性增加。一場華為抵制風波，所牽涉嘅角力點止中美咁簡單，當中有特朗普政府同晶片生產商之間嘅角力，亦係環球半導體市場之間嘅角力。美國抵制華為，代價恐怕不簡單。要看文章足本，請登入蘋果即時新聞或晉佳fb頁。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>