<html><header><meta charset="utf-8"><title>【娛樂人物】69歲薛家燕　空中瑜伽減腩</title></header><body><h1>【娛樂人物】69歲薛家燕　空中瑜伽減腩</h1><p>薛家燕為下月的澳門演出，向瑜伽導師拜師，從來未做過瑜伽的她，在導師指導下學習四式，雖然動作看似輕鬆，但對初體驗的她來說其實有難度。不過當家燕姐挑戰成功時，就一臉得意大講爛gag：「好輕功，估唔到一個咁重嘅人，都可以身輕如燕，正如薛家燕。」<br>撰文：比華利<br>攝影：陳俊強</p><p>現年69歲的薛家燕於下月29日在澳門舉行「薛家燕愛你無限60年演唱會」，為以更佳狀態見觀眾，近日向瑜伽導師思敏拜師，換上簡單便服在旺角上堂，從未做過瑜伽的她做拉筋熱身，再看導師示範四式動作。家燕姐看到吊床時，對其承托力存疑，當確定安全可靠，才坐上吊床，還嘗試逐一把手腳伸展，動作由淺入深，先是蹺腳坐在吊床玩氹氹轉，跟着再轉甫士，把身體平躺，手腳伸長舒展筋骨；她也有利用右腳穿過吊床借力屈膝，左腳則向後配合拉直，每挑戰成功一個難度較高的動作，家燕姐都一臉得意，更高舉V字手勢。其間她更一度講爛gag：「好輕功，估唔到一個咁重嘅人，都可以身輕如燕，正如薛家燕。好吊床，一個好似絲帶咁嘅吊床，竟然可以吊起一個咁肥嘅人，亦遮起佢嘅肥肚腩，絕！」</p><p>心郁飛高倒轉</p><p>半小時的空中瑜伽，對家燕姐來說是一大考驗，加上她日前在內地吃生蠔後屙嘔不適，甚至昏迷兩分鐘，剛痊癒便做瑜伽，所以學習時量力而為，她說：「其實瑜伽動作擺嘅姿勢好靚，難度亦好高，真係唔係一朝一夕。瑜伽可以喺好舒服環境下，做啲柔軟動作，雖然唔算劇烈運動，但都會出汗。我見佢仲有啲飛高倒轉動作，我都好想下一步可以做得到，要慢慢嚟，等我做好啲先。」<br><br>家燕姐計劃每周抽兩至三日時間鍛煉身體，做瑜伽練氣，她說：「人又苗條啲，動作平衡力都好啲，呢方面我要加緊努力。」她又表示希望似導師好靚、好型：「條腰唔似我要遮嚟遮去，冇理由佢越嚟越靚，我就衰退，咁就有動力嚟學。」早於去年底在紅館開騷前，導師曾游說家燕姐做瑜伽，無奈時間難配合。</p><p>拍戲傷半月板</p><p>左膝有舊患的家燕姐，因當年復出拍電影《黑玫瑰之義結金蘭》時拉傷，她說：「諗住以前都拍開打戲，試戲時冇用力，到嚟真先用力，就係咁疏忽咗，又忘記咗已拍到半夜，就係咁拉傷左膝半月板，醫生事後有叫我好番都要做吓運動練番，我冇做足，𠵱家變成舊患，跳舞都要戴護膝或叫排舞師就住。不過，年紀真係呃唔到人，身體似機器，有唔妥地方要保住。」<br>場地提供：Treehouse Yoga</p></body></html>