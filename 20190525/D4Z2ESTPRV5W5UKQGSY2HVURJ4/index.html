<html><header><meta charset="utf-8"><title>玄學App夥麥玲玲攻愛情配對</title></header><body><h1>玄學App夥麥玲玲<br>攻愛情配對</h1><p>【周末專題】陳定邦在30歲後改名陳定幫，稱「幫幫師傅」。2016年獲天使基金投資400萬元創辦網站及手機App「玄人」，名稱都是朋友林盛斌（Bob）一時口快從日本時裝品牌A Bathing Ape猿人食字食出來。玄人原本構思打造玄學版Openrice，設師傅平台提供即時真人對答，但幾乎半年玩完，索性推出自動化電子命書，竟帶來逾百萬元收入捱過「死亡之年」。打蛇隨棍上，游說玄學家麥玲玲合作開拓玄學配對，希望將玄人帶入Pre-A輪融資階段。<br>記者：陳家雄</p><p>陳定幫9年前掛牌做玄學家，2012年獲邀拍攝《全美超模大賽》，人氣急升，微博粉絲由百多人爆升至40多萬。2015年獲邀到美國哈佛商學院舉辦玄學講座，激發他想建立一套玄學系統收集數據。<br><br>「有一本書啟發咗我好多嘢，叫《The Lean Startup》，教我盡快做一個最小可行性產品，有主要幾個功能就得，唔使完美，盡快推出市場畀用家試用，用家覺得唔掂就會鬧你，然後你作出修正。」</p><p>師傅平台搞半年無成績</p><p>尋找天使投資者時，「同投資者講想做AI算命系統，佢哋問幾錢？幾多時間？我話起碼5年以上，結果佢哋無興趣，因為佢哋要快，要見到產品出嚟。」<br><br>IT出身的他一直想在大數據年代收集世人時辰八字，綜合各門派算命方式試圖打造更準確的算命系統，但又要令投資者覺得是門財路，最終與友人腦震盪出玄學版Openrice，甚至獲得天使輪資金共約400萬元。<br><br>「最初做法係師傅平台，用戶隨時隨地三更半夜用玄人App問師傅。我哋呢行透明度極低，邊個師傅掂唔掂都係睇意見或朋友轉介。現在想整一個平台，就係好似Openrice，啲人可以睇到人哋對師傅嘅評價，跟住直接喺平台搵到佢。」</p><p>電子命書帶來逾百萬收入</p><p>玄人網站及手機App推出兩周後獲風險投資機構邀約會面，但卻是獲告知「呢個idea應該行唔通。」結果證實那家風投暫時是對，「師傅平台只得幾十人。我做過市場調查香港有2萬個玄學家，我哋一出都有幾百個師傅用啩！有啲師傅拒絕加入，問我現在有幾多用戶？我話啱啱開始，可能得幾百，咁就無理我啦。」<br><br>而且要求玄學家隨傳隨到亦行不通，經常漏覆，為每位師傅聘用客戶服務員會增加成本。師傅又難控制，又有師傅投訴無客。<br><br>師傅平台半年無成績，索性背道而馳由人手轉行自動化，推出電子命書竟成為「救命草」，目前累計賣出8,000多本，為公司帶來超過百萬元收入。「命書同坊間有咩唔同？坊間甚少提解決方法。我哋嘅命書，有流年、有終生，會提出建議，如與人相處、衣着打扮等等。」<br><br>目前玄人註冊會員約5.6萬，當中15%曾經付費，而命書佔平台收入80%。陳定幫認為：「命書有錢賺，行啱路。但我哋缺點係欠社交功能，咁就要推出玄學配對服務。其實上架以來，使用率最高嘅，全部同愛情有關，7成用戶都問愛情。六成半用家係女性，佢哋會問幾時有男朋友。」</p><p>計算旅行夥伴合拍程度</p><p>新增的玄學配對服務，用戶輸入出生年月日時後，系統將綜合八字、紫微斗數、星座及生肖等方式計算雙方合拍程度，對象可包括伴侶、生意夥伴、上司下屬，甚至旅行夥伴等，亦會為客戶製作人物關係圖，提供貴人、前世情人、仇家等等。<br><br>同時又提供交友服務，程式因應當事人的命盤列出性格、喜好、待人處事態度等等，「甚至會教你點追佢，點同佢相處，佢點對戀人」，但起初對方個人檔案相片朦朧，「唔想啲人咁注重個樣，要大家傾到咁上下，張相先開始清啲。用假相、假戶口就控制唔到，考慮緊綁定facebook、微信，盡力印證用戶嘅真實身份。如果心急想睇對方嘅樣，考慮整個商城賣幣去換取道具如粉刷，捽清佢張相。」<br><br>配對服務邀請麥玲玲合作，陳定幫坦言，麥玲玲多年來愛情專家的形象深入民心，而且在內地具名氣，希望透過她打入內地市場。麥玲玲表示，多年來想將玄學電腦化，但過去一直缺乏有玄學基礎的程式編寫員，而幫幫師傅就有齊條件，「事實過去好多富二代、富三代，甚至富一代都會來問吓，呢個女仔旺唔旺我，同我長唔長久。」她續稱，除了配對服務，將會加入改名、面相、搵工、子女升學的玄學查詢。今次以分紅形式合作，容許玄人App使用她的肖像權及名字做宣傳。</p></body></html>