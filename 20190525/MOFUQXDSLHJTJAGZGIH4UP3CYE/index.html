<html><header><meta charset="utf-8"><title>開心生日拍愛情動作片周秀娜願望雪卵搵老公</title></header><body><h1>開心生日拍愛情動作片<br>周秀娜願望雪卵搵老公</h1><p>周秀娜、馬詩慧、琦琦、Rosemary、貝安琪及林芊妤（Coffee）等昨日到上環出席護膚品牌活動，大前日剛過34歲生日的周秀娜，當天跟黃宗澤（Bosco）拍劇集《戰毒》，她笑說：「唔知係咪專登，嗰日全日都係安排同Bosco談情，喺酒店同遊艇拍愛情動作片，我當係自己生日禮物，都滿意開心嘅，生日有工開。」</p><p>35歲最好狀態</p><p>問到Bosco是否其喜歡的類型？周秀娜說：「我知佢識下廚，我對會下廚嘅男仔加分。」問到生日有人示愛嗎？她說：「拍戲都拍晒示愛戲，戲外都想，但唔心急，人大咗都希望搵嘅另一半係終生伴侶。」談到今年的生日願望，周秀娜直言想雪卵：「我知道女人最好狀態係35歲，我就到，所以今年嘅生日願望係去雪卵，我都鍾意同小朋友玩，不過喺香港生小朋友好多嘢要擔憂。」</p><p>馬詩慧鬧網民</p><p>剛過去的母親節，琦琦透露跟囡囡Ella在英國慶祝：「以前佢會寫張卡畀我，今年佢寫咗本書，有20幾頁，係讚美媽媽，最溫馨係佢寫呢個世界最好係媽媽，永遠唔會畀佢壓力，又鼓勵佢做自己鍾意嘅嘢，真係好感動。」馬詩慧聽到後也被感動到眼濕濕，提到早前為細女王麗嘉操刀拍裸照，惹來不少網民猥瑣留言，馬詩慧說：「張相有乜問題？我覺得好靚，冇問題，呢個世界太多猥瑣男人，明明係一張藝術靚相，畀佢哋講到好肉酸。」<br><br>同場的Rosemary打扮性感現身，在現場大談湊仔經，大讚八個月大的囝囝乖巧易湊，已懂得用中文叫爸爸。提到樂基兒誕B，Rosemary指對方坐月期間謝絕探訪。<br>採訪：羅慧敏<br>攝影：陳慧安</p></body></html>