<html><header><meta charset="utf-8"><title>【娛樂人物】與3個女人育有6子女湯鎮業愧對私生子</title></header><body><h1>【娛樂人物】與3個女人育有6子女<br>湯鎮業愧對私生子</h1><p>60歲的湯鎮業至今經歷四段情，除了年輕時女友翁美玲香消玉殞，藝人前妻姜坤、內地女友、現任妻子鄒文靜都分別為他生兒育女，三頭住家三子三女，生活費高峯期每年要500萬，堪稱非常父親。<br><br>眾多子女中，最窩心的當然是與現任妻子生的兩個寶貝女甜甜及圓圓，但令他最牽腸掛肚的，卻是與內地女友生的私生子君隆，他特別珍惜兩父子的相聚一刻︰「對佢我感到委屈、虧欠。」 <br>撰文︰祖李<br>攝影︰郭賢興</p><p>湯鎮業談起子女，眼神特別柔和，一臉慈父相。他說因為工作忙，與子女相處時間不多，尤其與前妻姜坤生的一對孖仔更代溝重重，反而與內地女友的私生子君隆關係似遠還近，雖然細仔跟隨母親住在廣州，但他一有時間，或到附近工作及登台，都抓緊機會與囝囝相聚。<br><br>談到私生子時，湯鎮業欲言又止，似有難言之隱︰「其實我都覺佢委屈，對佢有虧欠，所以會盡量安排同佢見面，反而同呢個仔溝通多過兩個大仔，佢剛剛大學一年級，讀書幾好，我呢個仔就留番喺內地讀大學。初時都想送佢去加拿大，但諗諗吓都係留番喺廣州，等佢可以陪吓媽咪，加上唔係外國嘅月亮一定圓，𠵱家中美關係咁緊張，我哋冇必要去人哋地方睇人面色箒。」說到底，其實是不想與兒子相隔太遠。</p><p>同孖仔有代溝</p><p>湯鎮業直言與前妻生的一對孖仔君慈及君耀今年24歲，因為受外國教育，加上自小嬌生慣養，兩代間有鴻溝︰「兩個孖仔私生活我好少過問，同佢哋真係有代溝。佢哋生活自理好有問題，細個因為乜都菲傭搞掂，去到外國大女就做阿四，照顧兩個細佬，所以兩個仔唔識環保、珍惜，全屋啲燈全部開晒，又唔做家務，次次返香港同佢哋住我都一肚火，睇乜都唔順眼，唉！話多兩次都唔話，冇氣！所以去外國留學冇話一定好，除非你去到哈佛咁頂尖，否則都未必用得着。」<br><br>承繼父親演藝細胞，湯鎮業25歲大女愛嘉於內地歡樂傳媒做發行工作，專責買外地片安排內地網站播出，而孖仔則簽約甄子丹旗下闖娛樂圈。他坦言對兒子前途擔心，雖然他在內地人面廣，但現在巿場競爭大，他覺得一定先打好底子才有機會發圍。<br>湯鎮業說︰「囝囝媽咪同子丹太太好熟，反正咁大間公司，子丹又係一個品牌，冇壞嘅！不過工作上我就唔方便管咁多。我都希望佢哋喺呢三年有啲成績，所以我苦口婆心，勸佢哋乜都要學，先要將國語學好。內地巿場係大，但你一唔掂就即刻換人，冇情講！」</p><p>孖女能歌善舞</p><p>至於與現任妻子生的孖女現年10歲，能歌善舞，藝術天份很高，更經常與爸爸齊齊上綜藝節目，毫不怯場，小小年紀已有豐富演出經驗，他大讚太太教女有方︰「平時兩個女兒係隔開養，佢哋會輪住喺外婆家住，放假至一齊，因為佢哋黐埋會好唔專心，尤其考試前一定要各自溫習。<br><br>「教育方面，我太太真係教得好好，睇電視、電腦對佢哋係奢侈品，佢哋只係會去圖書館睇書，《三國演義》、《唐詩三百首》，每日仲要講一個故事，由太太評論優劣，每日咁訓練，所以佢哋好細個已識寫詩，仲學習溜冰、國畫、直簫，好多傳統文化。」<br><br>湯鎮業直言「仔要嚴、女要教」，對兒子會特別嚴厲︰「我教仔要有擔當，男人一定要責任感，對國家、社會同家庭有貢獻，女仔最緊要就有氣質，咁就唔憂嫁，所以教育好重要。」</p><p>讚賢內助EQ高</p><p>太太雖然年紀比他小25歲，但湯鎮業眼中，太太很精明能幹︰「佢好成熟同世故，智慧同情商都高，兩夫婦最緊要有共同語言，彼此了解喺家庭以外嘅需要，佢好了解我形象、工作需要，工作上幫我好多。」娶得賢內助，難怪湯鎮業直言不愛夜蒲樂做住家男。</p></body></html>