<html><header><meta charset="utf-8"><title>求驗客手記：費Sir出山都冇面畀99魔仁再戰缺堅尼傑斯</title></header><body><h1>求驗客手記：費Sir出山都冇面畀<br>99魔仁再戰缺堅尼傑斯</h1><p>曼聯近幾季喺英超踢得咁失色，魔迷可能寧願懷緬過去，好過對今季呢支得第六嘅球隊心存寄望，所以星期日喺奧脫福約戰拜仁慕尼黑元老隊、慶祝紅魔膺1999年三冠王嘅20周年紀念賽，有人人愛戴嘅傳奇領隊費格遜出山喺場邊督師，淨係呢個point都夠晒話題性喇！球員方面，包括碧咸在內等大部份三冠王功臣都會重返奧脫福，唯一遺憾就係碧咸兩位昔日中場拍檔堅尼同傑斯，竟然冇份到場。</p><p>堅尼被趕走未嬲完</p><p>其實嗰年三冠王班功臣，就只係爭咗堅尼、傑斯同菲臘尼維利就齊腳，但後兩者因為分別帶領威爾斯國家隊同英格蘭女足出戰國際賽，都明佢兩個點解會缺席；至於當年嘅鐵血隊長堅尼，上年同奧尼爾一齊俾愛爾蘭足總炒魷後，就繼續跟住奧尼爾去咗母會、英冠嘅諾定咸森林做助教，但隊波入唔到升班附加賽，所以家陣應該係放緊假，咁好機會都唔同班舊隊友聚吓，唯一解釋就係當日被費Sir驅逐出隊後，兩人結怨至今都仲未釋懷，所以今次冇佢份。<br><br>不過就算缺三件，今次紀念賽嘅「卡士」都已經夠晒吸引，碧咸、史高斯、舒米高、畢特、史譚、加利佬同埋有「黑白雙煞」之稱嘅四大前鋒全部會亮相，而且朴智星、施維斯達、沙夏同普波斯基呢班唔係三冠王嘅紅魔名宿亦會助陣，根本已經冇得再挑剔。<br><br>雖然對手拜仁當年有份參與決賽嘅陣容中，只得馬圖斯、巴布、古科、贊卡、艾芬保同埋後備嘅芬克畀面出席，連當日決賽入波嘅巴士拿同大猩猩門將簡尼都冇份，但搵嚟意大利中鋒東尼、迪米捷利斯、馬卡爾同薛羅拔圖等後輩壓陣，已經算好有誠意。</p><p>傑斯菲臘仔要教波</p><p>其實呢場紀念賽如果唔撞即將開始嘅國際賽，分分鐘傑斯同菲臘佬都可以加入，皆因紅魔呢班三冠王功臣，冇幾個做緊球會領隊或教練，除咗佢兩個同堅尼，就只得家陣分別帶緊曼聯一隊同青年軍嘅蘇斯克查同畢特、教緊挪超史達比克嘅貝治，同埋喺荷甲維迪斯做緊龍門教練嘅雲迪古，其他好似史高斯、加利佬同舒米高等，只係間中上電視做足球評述，都算得閒，而碧咸雖然搞緊佢隊美職聯新軍國際邁阿密，但好多嘢都唔使佢親力親為，返嚟踢一場表演賽又有幾難呢？</p></body></html>