<html><header><meta charset="utf-8"><title>【姐匙Talk】MM釣金龜唔受阿米媾</title></header><body><h1>【姐匙Talk】MM釣金龜唔受阿米媾</h1><p>好多人都知「笑笑口」年紀越大，性格越變隨和，所以佢嘅朋友同粉絲越來越多。但感情路上，笑笑口的確唔係咁順利，因為佢嘅另一半「阿米」從未安份過，佢哋雖然喺埋一齊，但係阿米從冇間斷有其他女人。<br><br>記得早兩年阿米同新晉女星「MM」合作，佢對MM已經生滋貓入眼，不時喺現場主動勾搭人，當其他人透明一樣，對MM大獻殷勤，又不停約MM食飯，不過人哋已經釣到個有錢金龜，梗係咬實唔放啦，加上知道阿米已經有老婆，所以佢根本對阿米睇唔入眼，所以無論阿米點樣黐埋去投其所好，MM都冇理。<br><br>所謂搵食行遠啲，阿米媾唔掂MM之後，好快就轉咗目標，睇中咗另一新星「紅薯」，阿米同紅薯第一次見面，佢哋已經對上咗眼，簡直係姣婆遇着脂粉客，兩個好快就搭上咗。笑笑口仲矇查查以為阿米修心養性，冇出去搞搞震。<br><br>其實阿米應該明白乜嘢叫上得山多終遇虎，有乜行差踏錯點會冇人知？笑笑口原諒過佢好多次，𠵱家只係睇笑笑口嘅耐性仲可以忍到幾耐，如果阿米唔識珍惜眼前人，相信再冇人可以幫到佢。<br>撰文：Jessie</p><p>【姐匙Talk】<br>我姐匙縱橫歌影視幕後，多年嚟冷眼旁觀，娛樂圈大小事都走唔過我雙眼，歡迎大家嚟剝花生。</p></body></html>