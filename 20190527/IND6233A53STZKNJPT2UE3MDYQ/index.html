<html><header><meta charset="utf-8"><title>曾短暫退休「非容易適應」</title></header><body><h1>曾短暫退休「非容易適應」</h1><p>【本報訊】年底便慶祝65歲大壽的八達通舵手張耀堂（Sunny），天生童顏不老，但屈指一數，由1973年於遠東銀行（後來被花旗集團併購）「數銀紙」入行計起，至今在金融界已逾45年，連他自己也笑說「超晒班……呢方面（年資）真係可以叫資深㗎嘞，都可以係當之無愧。」</p><p>4個月後開始失落</p><p>2011年他加盟八達通，掌舵至2014年「登六」後，曾短暫退休9個月，翌年獲邀重出江湖，其3年合約於去年屆滿並再獲延任，但最新任期多久他則保持神秘不作評論。<br><br>經過首次短暫退休後復出，Sunny更明白退休前要做好準備。「我太太成日都警告我，佢話你要有足夠嘅準備先好退啊，如果唔係返到嚟，我唔得閒睬你（成日陪住）㗎，因為佢有好多節目。」<br><br>張耀堂本以為退休後出任一兩份獨董，便夠打發不少閒暇，「但原來都唔夠嘅」。上班時24個鐘都唔夠用，突然退下火線嘆世界，亦非想像中容易適應。「頭兩三個月真係快活過神仙，打波啊去邊到根本唔使諗個時間……但過多3、4個月開始有啲失落。」<br><br>某天接到舊舖來電，其接班人已離職，詢問他可有興趣回巢，「電話背後啲口水滴晒出嚟，幾乎想講話好啊即刻簽約。」<br><br>退與不退，人生總有挑戰。現代人長壽但「總唔會真係長命百二歲」，Sunny相信，當下一站「退休」來臨時，自己會更ready應對。</p></body></html>