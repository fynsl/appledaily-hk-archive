<html><header><meta charset="utf-8"><title>陀地擅賣祖堂地「使用權」　2,000呎售260萬　買家無業權</title></header><body><h1>陀地擅賣祖堂地「使用權」　<br>2,000呎售260萬　買家無業權</h1><p>【村霸騙局】<br>【本報訊】樓巿續破頂，上車族叫苦連天，有人卻在屋網以260萬元超筍價，出售一幅2,000呎屯門靚地。不過《蘋果》調查發現，此地在清朝光緒年間由一名原居民地主擁有，但他已去世逾一個世紀；離奇的是，有自稱其後人的「屯門陀地」，近日在網上先後放售該祖先合共五幅土地，記者以買家身份放蛇直擊其中一塊地，揭發其吹噓出售的「土地使用權」根本是騙局。有律師及立法會議員警告，「戇居居買地」隨時血本無歸。<br>記者：黃學潤　郭美華　李晟謙　張　軍</p><p>「地一定係靚地，點解賣呢？全部都係為錢！」一名身形肥胖、自稱姓鄧（洋名Albert）的紫田村原居民，親自開車接送以買家身份睇地的記者，在西鐵兆康站出發，僅五分鐘車程便抵達。<br><br>該地位於紫田村內，面積約2,000呎，毗鄰為新落成的欣田邨，部份範圍用鐵絲網圍起。記者走進空地，發現擺放了三個貨櫃，Albert指現租予他人擺貨，其中一個貨櫃改裝成飯堂，內有桌椅、雜物等，「呢幅地我哋已用咗超過一百年，以前養雞嘅，幾年前起欣田邨時，我哋三兄弟就喺呢度做地盤工飯堂，一日賣過百個飯盒」。<br><br></p><p>「若干年後可申逆權侵佔」
</p><p>Albert儼如主人翁帶記者參觀，又聲稱在欄河搭建小鐵梯，買家以後出入更方便，不用兜路，只要爬下小梯，即可抵達隔籬欣田邨，「呢度係V Zone地（鄉村式發展），你有丁權就可以起丁屋。」他還分析買地好處：「你係私人地，政府（將來收地）要賠償（畀你）。」<br><br>至於何以賤價出售筍地？Albert表現無奈：「全部都係為錢，家家有本難念的經。」他更主動解釋土地由來，「呢度係我曾祖父按咗畀佢同村嘅叔伯兄弟，叫鄧雲開。」但根據該村族譜發現，這位Albert是鄧雲開同輩的第七代後人。他表示祖先死後遺下的土地由家族成員沿用至今，但一直未轉名，「我阿爸同阿哥用咗咁多年，但好蠢，太老實，唔識申請逆權侵佔！」<br><br>為了讓買家安心，他又強調：「我哋會喺律師樓見證下，簽字頂讓（使用權）畀你，你若干年後咪申請逆權侵佔囉！」至於土地業權人並非新買家名是否無保障？Albert即安撫：「你畀咗錢，白紙黑字，唔會轉頭被反咬一啖嘅！」至於會否被人收陀地？他更拍心口稱：「梗係冇啦，陀地就係我，如果有人收陀地，你第一時間打畀我，我住附近……佢見我行出嚟都掉頭走啦！」<br><br></p><p>紫田村村代表：點可以買賣？
</p><p>其間見記者猶豫不決，他即擺出一副高姿態：「驚死就唔好買！我唔係個個人都賣㗎！我有啲熟人想買，但唔夠錢，我唔想畀佢分期付款。」又指自己30多年前已退休，「𠵱家只係打吓蟋蟀，跑吓馬仔，但賭好細，一日都係賭幾千蚊啫！」<br><br>不過記者發現，除了該幅2,000呎土地外，Albert一個月前已在屋網出售鄧雲開另外四幅土地，面積合共1.1萬呎，開價1,400萬元。對此Albert聲稱該逾萬呎土地已成功出售，現作貨倉用途。<br><br>事後記者向紫田村原居民村代表鄧德森了解，他直言涉事土地屬於鄧雲開：「（塊地）不嬲由我哋鄧方偉祖（即祖堂司理）接管處理。」據知，擅自賣「先人地」的Albert為鄧雲開同輩第七代後人，村長直言：「塊地都唔係你（Albert）名，點可以買賣呢？我唔清楚法律上有冇『使用權』呢樣嘢，但我哋就冇囉！」他更揚言：「呢塊地我哋自己人用就冇所謂，外面人用就有啲爭議喇！」</p></body></html>