<html><header><meta charset="utf-8"><title>無奈不如食碗麵 - 左丁山</title></header><body><h1>無奈不如食碗麵 - 左丁山</h1><p>內地與香港討論逃犯移交之事，早在1999至2010年有四輪深入會談，新聞網站「眾新聞」（hkcnews.com）有尹兆麟引用內地法律學者馬正楠博士著作，於5月10日發文，十分值得一讀。呢個由新聞界資深工作者以兄弟班形式經營嘅網站，從不為點擊率而走嘩眾取寵路線，也不用捕捉眼球的粗俗標題，篇篇文章內容踏實，有出處，令讀者尊重。或者正因為咁，經營辛苦，年年要眾籌，先至勉強捱得落去。沙田瀝源邨有一間麵店，屬老字號，街坊食客甚多，叫做盛記，位於瀝源熟食中心，老闆平時尊重記者，重視新聞自由，要支持「眾新聞」，特別在2019年6月2日星期日由上午九時至下午三時，舉行義賣，當日收益全數捐予眾新聞，其義舉令人感動。眾新聞事先印製咗一啲「麵券」，每張50元，周圍搵朋友買，左丁山見到大記者周圍叫人買，真係有啲心酸，做香港傳媒人，如果唔識看風駛隽，向愛國人士傾斜，好易搞到冇飯食，求經費差不多係沿門托缽！大公報創辦之初，標榜「不群、不黨、不賣、不私、不盲。」當年係1926年，同年，蔣介石率兵北伐，段祺瑞主持中華民國臨時政府，中國局勢混亂，大公報可以獨立辦報，頂住壓力。且看今日大公報是甚麼光景，當然是很愛國啦。<br><br>好彩社會上還是有不少有心人，大記者話有不少中環朋友幫佢買咗過百張麵券，又即刻畀番佢，叫佢送予沙田老人家，去盛記食碗麵，令佢幾感動！<br><br>話說回頭，尹瑞麟文章講到，馬正楠博士之論文透露，內地與香港就逃犯移交問題，最終毫無進展，主要因為香港保安局堅持五項原則作為制定移交逃犯的依歸：第一，採用的逃犯安排必須符合基本法第95條的規定；第二，移交安排必須以香港的法例為依據；第三，移交安排必須獲得香港與內地接受；第四，移交安排必須顧及「一國兩制」的原則和兩地法律及司法制度上的差異，移交安排須在打擊犯罪和保障人權之間保持平衡；第五，移交安排必須符合香港基本法第19條的規定（即香港享有獨立司法權和終審權）。原來1999年、2000年時嘅保安局長葉劉淑儀企硬，要保障香港人法律權利而力爭，與內地達不成協議。可是今日葉劉淑儀是甚麼光景？去完史丹福讀書回來，頓悟成為愛國人士了。</p></body></html>