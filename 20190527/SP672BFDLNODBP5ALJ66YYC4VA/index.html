<html><header><meta charset="utf-8"><title>【澳門直擊】澳門騷大派火龍果張敬軒凸腩跪爆褲</title></header><body><h1>【澳門直擊】澳門騷大派火龍果<br>張敬軒凸腩跪爆褲</h1><p>張敬軒前晚在澳門舉行一連兩場演唱會，今次軒仔在澳門站帶了兩套新歌衫及新歌《空手而回》，他以紅色印第安透視裝登場獻唱《酷愛》，明顯面圓圓兼腰間長了不少肉，有歌迷大叫：「肥咗嘅？」<br><br>軒仔也在台上自嘲：「我今日唔可以鞠躬太多次，因為頂住個雞冠頭（印第安頭飾）同埋個肚腩。」而他穿另一套紅色西裝現身時，右邊頸上驚現「咖喱雞」，之後他再唱出《靈魂相認》時投入到跪低，他驚叫：「我諗我真係肥咗，我跪爛咗條褲呀，Oh Shxt！」他更自嘲肥到似糯米雞，幸好只是膝蓋位置爆開，未有走光。</p><p>「肥咗兩三磅啫」</p><p>在安哥部份，軒仔以近期紅爆的「火龍果」身份處女登台，穿上一身螢光黃套裝配粉紫假髮，大唱改編自容祖兒新歌的惡搞歌《Pretty Hungry》，更向台下掟火龍果，全程扭腰趷籮，他抵死說：「我係咪靈活過嗰個老嘢張敬軒呢？今晚冇帶祖兒姐嗰個假髮，今次係我嘅告別樂壇之作。」軒仔在騷後受訪，解釋頸上的「咖喱雞」敏感所致，笑言開騷前似坐月：「我排完舞食好多㗎，都係肥咗兩、三磅啫，鏡頭前梗係咁講啦，唔通話二、三十磅咩？肥到落膝頭哥，香港站我都有跪都冇爆褲。」<br><br>問到「火龍果」閃電退出樂壇，他笑指會為容祖兒復出：「佢發夢都叫住祖兒。其實𠵱家喺街，啲人叫我『火龍果』多過張敬軒，睇吓『火龍果』有乜搞啦？」軒仔更爆自費在淘寶買200個道具火龍果掟給觀眾，他說：「仲貴過真㗎。」<br>採訪：盧妹<br>攝影：林賓尼</p></body></html>