<html><header><meta charset="utf-8"><title>【Can Bank】工業股講乜嘢扶貧 - 散子</title></header><body><h1>【Can Bank】工業股講乜嘢扶貧 - 散子</h1><p>港交所今個月中就ESG報告進行諮詢，今次出個諮詢，引述咗2017年抽查公司嘅ESG報告需要改善嘅地方，都寫得好清楚目前公司ESD報告問題有五個，包括欠缺管治架構、無討論ESG如何與公司業務相關、欠重要性評估嘅資料、僅按章滙報以及披露不完整、未完全合披露要求。不過，五大需改善嘅重點都不及筆者一個做資產管理嘅朋友一句評論來得好，「做工業嘅你同我講扶貧做乜嘢？」所以今次港交所嘅諮詢係以「量化」同「重要性」嚟做重點，至於點樣量化、如何為之重要性，讀者可以參考返個諮詢，筆者就唔多講。<br><br>ESG對於公司嚟講係成本，尤其是搵認證嘅時候，如果公司業務穩定，每年盈利都只係1至2%增長，的而且確，對公司都幾大影響，不過上市本身都係成本，加上歐洲大部份基金講ESG份量都幾重，事實上，有唔少公司實際上ESG做得到國際要求，但未有符合國際標準去披露，令MSCI ESG RATING低甚至唔上榜而失去引入歐洲資本嘅機會。<br><br>對一般人，可能連食嘅嘢都未必理會對環境有咩影響，所以對ESG報告好難有興趣，不過隨着日後公司對管治方面披露進一步加強，相信ESG報告會越來越精彩。<br><br><br>散子<br> http://fb.com/散子-257101397966975 </p></body></html>