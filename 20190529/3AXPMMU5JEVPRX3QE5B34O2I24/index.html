<html><header><meta charset="utf-8"><title>【智取大市】增長股繼續秤先 - 晉佳</title></header><body><h1>【智取大市】增長股繼續秤先 - 晉佳</h1><p>港股經歷跌市再回穩後，唔少二三線股呈現小圓底，就如吉利（175），昨日升至13.02元，輕微突破頸線13元。小圓底呢種形態頗講究承接力，目前成交相對跌市期間明顯細，算係一個弱弱的小圓底。即使大跌危機或解除，但仍不能期望大市快速反底回升，Chok上chok落機會仲大。<br><br>喺唔少股份下跌咗三四成之後，噚日錄得反彈，只升幅僅拍得住一眾增長股，例如頤海（1579）、澳優（1717）都升7%，睇嚟後市呢類股繼續跑贏低殘周期股。增長股數目太少，投資者被逼搶高呢類股。<br><br>上日講到平保（2318），論估值，相當於壽險業務內含價值1.5倍、金融科技業務市盈率30倍、加上內銀加財險等其他業務市盈率5倍左右。以其壽險新業務價值年年有增長計，若以股價對壽險內含價值2倍計價，其他業務等於送畀股東咁滯，至少投資價值比一般內銀以至國壽（2628）好得多。<br><br>平保壽險業務增長，係源自內地經濟增長、壽險滲透率上升加上搶佔市佔率嘅總和，即使基數已高，壽險業務始終優質，股份長期回報唔低，上佳基本因素睇唔到會大改變。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>