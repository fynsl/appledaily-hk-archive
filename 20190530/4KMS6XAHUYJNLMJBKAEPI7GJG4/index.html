<html><header><meta charset="utf-8"><title>【黑鏡線索】Uber上市背後嘅自作孽</title></header><body><h1>【黑鏡線索】Uber上市背後嘅自作孽</h1><p>【黑鏡線索】<br>Uber今個月終於上市。保薦銀行之前吹風，Uber值120B（1,200億美元），點解係120B？兩年前，新CEO取代醜聞纏身而被董事局炒咗嘅創辦人，簽約條款，訂明五年內如果公司上市，總值有三個月超過120B，就可以袋一億美金獎金。咁保薦銀行做pitching時，爭住話值120B，就唔係好出奇。</p><p>結果，而家Uber值70B，同120B爭咗一大截。其中一個麻煩，係國際市場擴充，遇到樽頸。中國市場，併入滴滴，退出咗。東南亞，又退埋。拉丁美，又遇地頭蟲，增長大受影響。有趣嘅係，呢啲挫敗，背後都有Uber股東Softbank有份出錢造成。</p><p>Lyft翻身　大打減價戰</p><p>另一個麻煩，係喺主場美國市場嘅死對頭Lyft。當年Lyft就死得，Uber竟然錯手放過死敵，call車平台，一邊係司機，另一邊係乘客，呢啲multi-sided platform，好講網路效應，一旦有明顯贏家，對手好難再籌到錢燒落去。所以未贏之前，幾貴都爭住燒錢搶客。本來，大局已定，Uber贏出，Lyft同投資者要認輸，執得。<br><br>但偏偏，Uber爆出一連串醜聞，又妨礙司法公正，又高層性騷擾引發辭職潮，又創辦人被錄寸司機，每個星期都有新聞見報，結果群情洶湧，一時間此消彼長，就斷氣嘅Lyft忽然快速增長。最致命嘅，係Uber俾Google旗下Waymo發現偷無人車機密，告上法庭不特止，仲快速同Lyft結成聯盟，令Lyft響未來call無人車嘅市場贏面大增。<br><br>結果呢？投資者由放棄Lyft，忽然間覺得仲值得博，於是天降好運，Lyft得以籌到好多錢，繼續玩。即係好似電影橋段，個角色明明就嚟被打死，點知對方然後唔小心自己仆親，個角色無端端有時間企返起身叉叉電，又打過。咁嘅劇情，講都冇人信，但現實離奇過小說。<br><br>呢一個逆轉，對Uber嚟講，有幾昂貴？嘩，真係好貴。第一，本來Lyft死咗之後，Uber可以喺美國市場加價，同埋減少津貼，有助由蝕變賺，但Lyft冇死，繼續打減價戰，變相每一蚊Lyft新籌到嘅，都係抵銷Uber嘅利潤。到現時為止，減價戰已經無啦啦拉長咗兩年，條數好襟計。<br><br>第二，Lyft同Waymo結盟，而Uber結束埋無人車開發，令到投資者繼續有理由憧憬Lyft可以喺無人車世界翻身，即係話，Lyft有排都未會死住，價格壓力，會有排維持，壓住Uber嘅賺錢能力。第三，Lyft不但止未死得，仲反而早過Uber幾個月前上市，仲要個股價表現唔好，順道壓低埋Uber嘅估值，情況就好似先上市嘅Box，累埋後上市嘅Dropbox咁。<br><br>喺一個講求快速增長嘅遊戲，Uber輸咗咁多時間同錢嘅opportunity costs，加加埋埋，應該係近年Startup界最大最昂貴嘅自作孽，呢個紀錄，睇怕都幾難打破。</p><p>撰文：宋漢生</p></body></html>