<html><header><meta charset="utf-8"><title>【馮仁昭四圍超】呢頭話從未食肉　嗰頭喫鍋包肉栢芝被嘲大話精</title></header><body><h1>【馮仁昭四圍超】呢頭話從未食肉　嗰頭喫鍋包肉<br>栢芝被嘲大話精</h1><p>啱啱過咗39歲生日嘅張栢芝，喺11年同謝霆鋒離婚之後，專心照顧兩個仔謝振軒（Lucas）同謝振南（Quintus），點知栢芝舊年11月突然生咗孻仔Marcus，雖然佢隻字不提孻仔爸爸嘅身份，不過佢都親自露面兼拍影片，多謝外界祝福，之後積極瘦身復出工作，仲好努力咁更新社交平台，分享同阿仔相處嘅嘢，建立好媽媽形象。栢芝最近亮相內地綜藝節目《天天向上》，但被質疑謊話連篇，被網民譏為「大話精」。</p><p>答唔出囝囝鍾意食乜</p><p>事緣栢芝喺節目上接受大張偉訪問，佢話受到做廚師嘅爸爸影響，從小就喜歡煮飯，𠵱家日日都會整兩道唔同嘅菜畀兩個仔食，點知當大張偉問：「那分別喜歡甚麽菜？」栢芝答非所問，只係話大仔鍾意食中餐，二仔鍾意食西餐，場面尷尬，同場嘅內地女星李湘就代為解釋：「大張偉說的是你給兒子燒的兩個甚麼菜？」栢芝答：「Lucas喜歡白米飯，Quintus喜歡漢堡包。」<br><br>由於栢芝到最後都沒答出菜名，網民狠批：「圓都圓不回來，隨便說兩菜也行啊」、「看來平時真的沒做過飯了」、「隔着屏幕都能感到尷尬」、「她到底是真好媽媽還是撒謊精？」結果「撒謊精」三字一出，眾網民即名偵探柯南上身，翻出過往栢芝嘅訪問內容作對比，發現栢芝喺《天》節目上話：「我自己就喜歡蔬菜，因為我天生喜歡吃素，我是從來沒有吃過肉的。」但係發現佢以前同曹格喺另一節目時，即場食由曹格做嘅鍋包肉，又曾經喺社交網貼冬菇蒸雞開飯相，質疑佢講大話，甚至有網民揭發佢講過好多驚人語錄，如：「連續流產了4次，才有了Quintus」、「拍戲3個月不睡覺」、「連睡16天」等。<br>撰文：馮仁昭</p><p>栢芝語錄</p><p>「我是從來沒有吃過肉的」<br>「連續流產了4次，才有了Quintus」<br>「拍戲3個月不睡覺」<br>「連睡16天」<br>「越不洗臉皮膚越好」<br>「越吃消夜就越瘦」</p></body></html>