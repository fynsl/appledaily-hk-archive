<html><header><meta charset="utf-8"><title>【中環在線】皇馬壓倒曼聯　膺最值錢球隊 - 李華華</title></header><body><h1>【中環在線】皇馬壓倒曼聯　膺最值錢球隊 - 李華華</h1><p>會計師行近年好鍾意出版一啲同運動相關嘅趣味report，Big4之一嘅畢馬威（KPMG）噚日出版咗份本年度嘅球會估值報告，發現皇馬嘅企業價值（Enterprise Value）達到32.2億歐元，超越咗曼聯嘅32億歐元，成為全球第一球會，而拜仁就以接近27億歐元，踢走咗巴塞成為第三，點解會咁㗎呢？<br><br>報告話，皇馬過去三年連贏歐聯，袋走咗接近3.02億歐元獎金，卓越嘅歐洲賽表現令到皇馬嘅商業收入由2016年至19年增長達41%，係紅魔鬼嘅1倍。另一方面，曼聯除咗歐洲賽表現麻麻之外，佢嘅企業價值就因為英鎊貶值，大大影響咗呢間老牌球會嘅身價。<br><br>至於拜仁踢得走巴塞，報告就話係巴塞控制員工成本不力，每賺1蚊竟然要畀超過8毫嘅成本，而拜仁就控制到每賺1蚊只需要付出5毫，睇嚟巴塞喺買球員方面要留神少少。<br><br>李華華<br>mailto:LiWaWa@AppleDaily.com</p></body></html>