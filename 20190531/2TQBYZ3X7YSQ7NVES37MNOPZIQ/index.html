<html><header><meta charset="utf-8"><title>童年受歧視　被叫「差妹」</title></header><body><h1>童年受歧視　被叫「差妹」</h1><p>訪問中不難見到蔡宛珊的硬朗與堅強，原來是源自她的父母。Sarika爸爸是馬來西亞華僑，媽媽是印度人，身為混血兒的她雖然在香港土生土長，但依然慘遭歧視：「唔敢話畀人聽我係印度人，因為會有啲歧視眼光，例如俾人嗌『差妹』，又搵啲嘢笑你，話你鍾意食咖喱。但我好tough，好難俾人蝦，最叻將負面嘢從好嘅方面去睇。」<br><br>她笑言在小時候，常被父親說是lucky star：「我未出世前，父母係寄住外公外婆屋企，我出世後就抽到居屋，我喺居屋長大。父母都係好上進同努力嘅人，媽咪同我係同一年考會考，佢係非常成功，之後攞埋博士名譽，𠵱家係大學講師；爹哋雖然已經65歲，但仍然有做生意。」Sarika近年也非常努力，修讀不同的課程，英文、廣告，甚至牙科手術助理課程也有涉獵。</p></body></html>