<html><header><meta charset="utf-8"><title>霍建寧連續3日增持長和 - 李華華</title></header><body><h1>霍建寧連續3日增持長和 - 李華華</h1><p>【中環在線】「小超」李澤鉅早前喺長和系股東會向董事示愛，話恨不得攬住董事希望佢哋過啲火候畀佢，唔知係咪俾小超愛的宣言感動，長和（001）董事之一霍建寧就用錢去回應，罕有地用咗2,600萬元增持長和股份。<br><br>近年通常只係得李嘉誠基金會先至增持長和，不過噚日聯交所權益披露顯示，67歲嘅霍大班今個星期一（27日）起連續三日入市增持長和35萬股份，持股量由0.13%升到0.14%，而佢對上一次增持已經要數到2016年8月，當年就重手啲，用9,537萬元買咗長和100萬股。<br><br>霍大班增持完之後，揸住546萬股長和，以噚日收市價73蚊計市值約4億元，其實呢筆股份唔算好多，因為霍大班舊年嘅人工係2.26億元，呢筆股份肯定唔係佢最大嘅資產。<br><br>另外，有誠哥御用律師之稱、非執董李業廣噚日都有入市，斥744.8萬蚊增持10萬股長和股份，持股量約0.14%。其實近排長和系股價有啲麻麻地，小超曾經話過股價呢樣嘢控制唔到，只能夠控制盈利質素，不過如果股價表現好啲，華華諗股東都會開心啲嘅。<br><br>李華華<br>mailto:LiWaWa@AppleDaily.com</p></body></html>