<html><header><meta charset="utf-8"><title>【異動空間】跌市勿為難自己 - 魏力</title></header><body><h1>【異動空間】跌市勿為難自己 - 魏力</h1><p>市況超頹，目前除少量收息股外，根本不宜持貨；追沽可以，但也要小注行事，以防捱不過間中一日半日的挾倉。要在跌市贏錢，遠比想像中艱難：信念不夠，一挾就震走；信念太堅定，就會感情用事，跌完反彈都唔識/唔肯走，更甚是拗頸加沽，最後功虧一簣，甚至嘔凸。<br><br>如何在悲觀中保持清醒/樂觀，再用注碼控制風險？魏力日日睇市，就知幾乎是不可能的任務，既然如此，何必為難自己，費神之餘又難有斬獲？抽離一下，方為上策。<br><br>近日做網台節目，不少提問都是一些2月、3月份的「陳年」推介，如今市況與當時差天共地，唔見一截在所難免。其實每次推介時，魏力都會提供止賺、止蝕位，但散戶跟進時，往往只記得目標價，對止蝕位則「左耳入、右耳出」。<br><br>再說，每當推介走勢轉差時，魏力都會在節目跟進，提示應沽出迴避。近日再被問到呢堆冧把，不少較買入價已跌三成或以上，蝕到入肉先求救，確實是令人為難。魏力明白，散戶們本身工作都好忙，不能分分秒秒睇實個價，但如買入後不聞不問，也沒空再看節目跟進，這樣買股票是很危險的。力不到不為財，用血汗錢做投資，點都應該跟緊一點。<br><br>魏力<br> http://fb.com/2012jason <br>本欄逢周一、五刊出</p></body></html>