<html><header><meta charset="utf-8"><title>達明一派《回憶有罪》登iTunes榜首明哥念六四30「願廣場上聲音不會滅」</title></header><body><h1>達明一派《回憶有罪》登iTunes榜首<br>明哥念六四30<br>「願廣場上聲音不會滅」</h1><p>敢言的達明一派，在六四30周年推出新歌《回憶有罪》，以歌聲悼念，歌曲周一在iTunes甫上架即登冠軍，《蘋果》昨日獨家播放新歌MV，MV以動畫重現六四屠城畫面，令人心酸。黃耀明接受訪問時，提到歌曲最尾寫道：「願廣場上聲音不會滅。」他希望大家繼續發聲，追求民主自由。</p><p>今年是六四30周年，30年前的6月3日晚上至6月4日凌晨時分，中共下令軍隊鎮壓民主運動，民運學生血流成河，一幕幕壯烈的畫面，事隔多年仍難以令人釋懷。為紀念六四事件，達明一派在周一推出新歌《回憶有罪》，隨即登上iTunes排行榜第一位，昨日《蘋果》獨家首播《回憶有罪》MV，用歌聲和影像回憶六四。</p><p>重現屠城畫面</p><p>《回憶有罪》由劉以達作曲、林外填詞，MV以3D wireframe製作，畫面開首是在電腦打出8964檔案名，輸入密碼後，卻出現「ERROR 404」。MV用動畫重現當年六四屠城的畫面，包括學生用血肉之軀擋坦克車、廣場上的萬點燭光，延伸到香港的雨傘運動，黃傘遍地開花。<br><br>黃耀明接受《蘋果》電話訪問說：「要唱呢首歌其實好簡單，1989年北京學運，其實啟蒙咗我同香港人對於民主自由嘅追求，30年之後，我覺得喺中國內地或香港，呢個情況係完全冇改變，反而比當時更加敗壞，所以我覺得我哋有呢個責任去記低呢啲歷史故事，唔好畀我哋忘記，因為個政權就係想我哋忘記，所以寫咗呢首歌。」<br><br>為香港發聲而受內地打壓的明哥慨嘆：「喺呢個咁極權統治之下，乜嘢事情都好容易變成犯罪，燭光、回憶都會係一種犯罪，創作、唱一首歌都好容易係一種犯罪，所以我哋更加要喺仲可以唱、仲可以創作、仲可以發聲嘅時候，我哋應該繼續去發聲。」</p><p>六四晚會獻唱</p><p>30年前六四，達明唱了《天問》，今年達明唱《回憶有罪》，明哥說：「我諗同30年前唱《天問》有好唔同嘅感覺，覺得30年之後嘅中國社會或香港社會，喺民主同自由項目上係開倒車、退步咗好多，社會係更加敗壞，但我哋要堅持繼續記低呢啲發生過嘅事，無論係天安門事件或雨傘運動，因為好似林夕歌詞裏面所講『烈焰幻滅過總有煙，歷史假使有人定被發現。』所以我哋唔需要咁快就覺得被擊敗；然後喺歌曲最尾，林夕寫『願廣場上聲音不會滅』，我諗我哋繼續創作、繼續寫呢啲歌，大家繼續寫文章，就係希望呢啲聲音不會滅。」</p><p>明哥又指已經決定出席今年的六四晚會，並會上台獻唱《回憶有罪》：「無論係天安門、金鐘或維多利亞公園，呢幾個地方都係屬於人民嘅廣場，所以我決定喺6月4日晚上，喺維多利亞公園獻唱呢首歌曲，願廣場上聲音不會滅！」<br>採訪︰皓騫</p></body></html>