<html><header><meta charset="utf-8"><title>入行30年搞處女騷漢洋自爆已婚有仔女</title></header><body><h1>入行30年搞處女騷<br>漢洋自爆已婚有仔女</h1><p>入行30年的漢洋前晚在旺角舉行首個個人音樂會，雖然全晚入座率僅約七成，但漢洋仍賣力演出，甫開場，漢洋就接連唱出多首80年代的歌曲，包括張學友、太極、張國榮和梅艷芳等名曲。好友黎瑞恩、張崇基、張崇德、陳嘉倩、譚嘉荃及小雪都有上台與漢洋合唱，張衞健及佘詩曼等雖然沒有到場，但也有拍片支持。黎瑞恩上台時，還搞氣氛說：「我覺得個場少人，冇乜掌聲。點解你頭先跳舞好似跳甩手操？個樣好尷尬。」</p><p>父子合唱</p><p>漢洋入行以來曾跟多位女星傳緋聞，包括有份上台做嘉賓的譚嘉荃及小雪等。演唱會近尾段時，漢洋突然由觀眾席帶了一個小男孩上台，自爆小男孩是自己兒子Hin Hin，兩父子隨後合唱《You Raise Me Up》，Hin Hin十分淡定，唱得有板有眼，毫不怯場。<br><br>唱完歌後，漢洋父子對話甚搞笑，阿仔表示剛瞓醒，漢洋驚訝：「你瞓咗咁耐？唔係等今日先嚟瞓？老竇開騷你都瞓？」漢洋之後再度自爆：「我仲有一個女兒，好惡唔掂得，一掂佢就摑我。啲人成日話我同邊個拍拖，其實拍拖嗰位係19歲到𠵱家，係我第一位女友。」</p><p>初戀女友</p><p>漢洋完騷後接受訪問，他指太太很低調，不願公開身份所以沒到場，而大女今年已15歲，囝囝就10歲。問到漢洋何時結婚，他說︰「好耐，唔記得，我哋細個已經一齊。唔公開嘅原因好複雜，好多私人問題所以冇講，自己又唔係famous歌手，無端端唔知點講出來。𠵱家30年又整個音樂會，唔講等幾時。」<br><br>雖然漢洋屢次跟其他女歌手傳緋聞，但他的太太明白，漢洋說︰「嗰陣合作唱情歌就當係，唔解釋係唔想煩，太太識於微時，知我係乜人。」他指只有小雪和譚嘉荃知道他的事，但小雪表示自己未見過對方太太：「我哋都係同樣有兩個細路，都係差唔多年紀。」小雪透露今次回港逗留兩星期左右，除了會出席節目，更會傾工作，有意再唱歌。<br>採訪︰王連連<br>攝影：陳俊強</p></body></html>