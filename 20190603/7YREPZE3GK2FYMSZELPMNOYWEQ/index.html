<html><header><meta charset="utf-8"><title>【惡法睇真啲】內地案件時限過後仍可追訴</title></header><body><h1>【惡法睇真啲】內地案件時限過後仍可追訴</h1><p>問：保安局長李家超揚言上世紀80年代工商界在內地的行賄罪行不會被追究，修訂建議下真的一筆勾銷？</p><p>資深大律師　潘熙：</p><p>如果你睇清楚啲，時限唔係咁大嘅保障；中國《刑法》第87及88條列明，內地已經立案調查嘅案件，追訴冇時間限制，唔會有好多罪行有發生而冇人知，立案冇人查其實只係未查到你；即使未有立案調查，追訴時限過後，只要提請最高人民檢察院並獲批准，都可以追訴。<br><br>港府一直向公眾解說，話內地大陸法設有「追訴期」，但佢哋都冇畀人睇《刑法》第87條，至少我喺新聞睇唔到囉！追訴期嘅保障，並非年代久遠案件就不被追究，唔係話5年、幾多年前發生就冇嘢。<br><br>第87條訂明，最高刑期為5至10年嘅罪行，有效追訴期係10年；最高刑期為10年以上嘅罪行，追訴期為15年；最高可判無期徒刑嘅罪行則有20年追訴期，但如果20年過後仍認為必須追訴，其實係可以報請最高人民檢察院核准。第88條就列明，人民檢察院、公安機關、國家安全機關立案偵查或者喺人民法院受理案件以後嘅案件，都不受追訴期限限制。</p></body></html>