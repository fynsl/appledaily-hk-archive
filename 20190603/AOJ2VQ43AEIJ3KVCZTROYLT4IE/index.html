<html><header><meta charset="utf-8"><title>【馮仁昭四圍超】被Anson Lo無情力所傷姜濤撞腫眼肚</title></header><body><h1>【馮仁昭四圍超】<br>被Anson Lo無情力所傷<br>姜濤撞腫眼肚</h1><p>組合MIRROR噚日喺中環戶外場地進行表演，吸引200多位fans在烈日當空下到場欣賞，MIRROR載歌載舞唱咗三首歌，其間成員盧瀚霆（Anson Lo）跳舞嗰陣唔小心將支咪撞向姜濤眼部，雖然佢哋仍繼續演出，但演出後姜濤即刻要入休息室消毒傷口。</p><p>「我都想有個疤痕」</p><p>MIRROR補妝後受訪，姜濤左眼近眼肚位置已稍微腫起，佢話唔痛：「相信好似平時整親咁樣，過幾日先會痛，開頭緊張啲，以為流血。」姜濤冇怪責隊友，亦唔驚破相：「唔緊要啦！後生好快就好番，我都想有個疤痕，男仔要有啲傷痕，但唔好喺塊面，因為面部就難遮掩。」<br><br>Anson Lo話表演當時察覺唔到：「我當時唔知關唔關我事，可能係無情力。」難得受傷嘅姜濤仍然維護隊友：「係我唔記得企番踩台時mark嗰個位。」Anson Lo話：「我親手幫佢敷冰，希望佢上妝時唔會腫。」<br><br>此外，周國賢前晚擔任表演嘉賓時透露最近有新目標，佢為咗喺新片飾演拳手，要搏命增磅同練拳，佢話：「近來已經增咗10kg，喺7月正式開拍要再增多10kg，所以除咗練拳仲要不停食嘢。」<br>撰文：馮仁昭</p></body></html>