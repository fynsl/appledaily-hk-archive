<html><header><meta charset="utf-8"><title>【惡法睇真啲】不搞中港引渡是中英共識</title></header><body><h1>【惡法睇真啲】不搞中港引渡是中英共識</h1><p>問：政府高官辯稱回歸前訂立的《逃犯條例》並非刻意剔除中國，此說真確抑或誤導？<br><br></p><p>資深大律師　李柱銘：</p><p>因為香港同內地制度唔同，所以過去先至冇落實引渡安排，《基本法》都冇寫落去，你睇英國政府到𠵱家都唔肯同內地簽（引渡協議），可見香港回歸前安排係冇問題，而回歸後歷屆香港政府都唔郁，所以肯定係蓄意（剔除中國）啦！<br><br>睇返英國政府最近公開30年前嘅文件，都話中國政府同意唔好搞（中港引渡）住，呢個做法係想等內地（法治）變好㗎嘛，鄧小平構思嘅「一國兩制」要香港50年生活不變，就係希望內地進步上嚟先同香港銜接，佢哋（內地）應該改好佢，而唔係好似𠵱家咁夾硬嚟。<br><br>李家超話法律界唔了解修例，政府咁都講得出，邊個信佢得㗎？同埋𠵱家律政司司長都自身不保，佢（鄭若驊）自己都冇樣掂！政府係夾硬嚟，唔理真理喺邊度，講得出就講，仲要立法會啲保皇黨全部聽話，咁其實好侮辱佢哋，你當佢哋係乜？政府根本當佢哋唔係人嚟，你（政府）做傀儡就好啦，唔好當佢哋都係傀儡得㗎！</p></body></html>