<html><header><meta charset="utf-8"><title>杯弓蛇影 - 左丁山</title></header><body><h1>杯弓蛇影 - 左丁山</h1><p>報載一名投資銀行家，未夠50歲，駕車行經中環灣仔繞道，在隧道內突然昏迷，汽車亂咁行，卒之撞壆停低，銀行家送院不治，據說並非因交通意外而死，而係可能有隱疾突然發作之故。<br><br>因有隱疾而在跑步、行山、駕車而突然死亡嘅，近年有增加趨勢，唔知係唔係與心臟血管病有關。中風係香港前幾名殺手病，現今港人大多營養豐富，並非不足，而是過多，引致血壓高、血管堵塞，係普通不過之事。左丁山十年前在中環行街途中，突覺氣喘、呼吸有問題，心中發毛，幸好中六合彩咁夠運，皇后大道中人群之中，竟然見到家庭醫生H，於是衝上前捉住佢訴苦，醫生H立即帶左丁山上中建大廈醫務所做心電圖，發覺係心律不正常，即刻介紹去萬邦大廈睇心臟科專家醫生K，醫生K診斷係有問題，初發，不算太嚴重，食吓藥先，以後要點點點……<br><br>上星期又到惡佬明行街氣喘，第一時間撲去搵醫生H，呢次比較嚴重，次日做顯影掃描，醫生H一睇結果，二話不說就要惡佬明去醫院睇專家L，三日後就做微創通波仔手術，手術一日後就出院，可以繼續到馬場賭馬。後與公關大姐大講起，佢話死黨老友十幾年前遇上危疾，做手術電療等等之後，到馬來西亞睇中醫吃藥補身，十餘年來都仲好活潑，點解要去咁遠？原來有一啲中藥材，香港係禁止使用嘅，馬來西亞就可以。馬來西亞中醫「買一送一」，送一張中藥方畀大姐大嘅朋友，係用來清治血管堵塞物體嘅，大姐大話有人食過有奇效，故此畀左丁山試試，藥物普通，不貴，人人負擔得起。<br><br>前幾日，又係行街時候，撞到來自美國嘅生物科技投資專家A，佢原來因投資事宜，返來香港見投資基金，但知道基金資本來源係中國大陸之後，十分猶豫，分分鐘白行一趟咯；問佢：「有人肯投資都唔要？」專家A話：「中美貿易戰展開後，美國監管投資資金來源睇得好緊，如果係中資，會問百幾條問題，好煩，我好彩移民早，又唔多識普通話，美國人冇乜懷疑我。有一啲大陸朋友科學家，好易畀人睇實，千祈唔好有行動可疑之處呀！」美國吓吓防備中國科學界在美國偷取最新科技資料，幾乎係杯弓蛇影，專家A話現時在美國做活躍中資投資者，一定成為監視目標，華裔切忌過勇，免惹禍上身！</p></body></html>