<html><header><meta charset="utf-8"><title>【智取大市】8964之神奇巧合 - 晉佳</title></header><body><h1>【智取大市】8964之神奇巧合 - 晉佳</h1><p>恒指半日收市跌89點，H指跌64點，「騰指」全日股價跌幅同成交金額都咁「巧合」，當然，一股強大力量大可選擇插手而最終沒有插手，先至有呢個「巧合」嘅出現。近排中美貿易戰、科技戰鬧到咁大，淡友要講到股市世界末日亦能夠說得理直氣壯、可歌可泣，加上《逃犯條例》修訂風波，以上種種自然令市場內人心惶惶。<br><br>恒指以至騰指都出現神奇數字，事件同2012年6月4日有異曲同工，滬綜指當年今日開市報2346.98點，小弟翻查資料，發現當日巧合是恒指跌市見底之日！其後恒指由當日嘅接近18000點，升至2013年2月初接近24000點，大半年升幅超過三成！與此同時，滬綜指卻繼續下跌，去到2012年12月初跌穿鐵底2000點後才見底急彈，落後A股急彈亦帶動港股升浪進入最後直路。2012年6月4日出現呢種政治聯想，卻成為港股見底關鍵日，世事認真多巧合。<br><br>觀乎今時今日嘅恒生指數，9日RSI跌至18.5左右，嚴重超賣，睇周線圖，亦已下試保歷加通道下軸。坦白講，神奇數字談不上乜嘢分析，但喺風聲鶴唳之下，如果恒指又一次即日見底，只能說，股市神奇力量原來比大家想像中更神奇。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>