<html><header><meta charset="utf-8"><title>隔牆有耳：坦克人「照妖」保皇黨聞六四　雞飛狗走 - 李八方</title></header><body><h1>隔牆有耳：坦克人「照妖」<br>保皇黨聞六四　雞飛狗走 - 李八方</h1><p>六四30年仍未平反，北京屠城就成為今日嘅照妖鏡！BBC記者早前拎「坦克人」相問北京市民，《蘋果》記者亦拎同一張相去立法會問班建制派議員，估唔到張相好似有法力嘅靈符咁，北京市民都未驚，但呢班保皇黨見到就雞飛狗走。</p><p>田二少：歷史自有公論</p><p>民建聯嘅梁志祥一見張相，就話「唔記得發生咩事、唔知個日子係幾時」，但之後一邊話冇意見，一邊開始大放厥詞：「個社會已經30年，都唔係今日嘅事啦，30年前嘅事啦，一切都係歷史啦。」呢種係咪選擇性失憶呢？佢啲黨友見到張相就突然一齊扮勤力，陳克勤同陳恒鑌都話趕時間開會，上年被問到變「周hang機」嘅周浩鼎，就向黨友偷師用開會做藉口；至於葛珮帆，就使出一招「借尿遁」閃人。<br><br>其他建制派又點？工聯會黃國健話冇興趣接受《蘋果》訪問，仲手指指鬧「《蘋果》專門係造謠」；「班長」廖長江亦話唔受訪，反而最敢答嘅係「元秋」蔣麗芸，一望張相就講：「知呀，六四嗰陣嘛」，然後眼神一直冇離開過張相。咁係咪應該平反六四？元秋就話由北京決定，「要喺適合時候、時代、時間」。另一個肯答八方嘅建制派係實政圓桌田北辰，「我知大家都好關注，歷史自有公論，合適時候，國家一定會處理呢件事」。<br><br>至於近日被網民翻舊賬嘅梁美芬，八九年時係記者去過北京採訪，事後仲接受訪問讚北京學生和平，事隔30年，佢當然唔會再好似當年咁呼籲香港傳媒要如實報道北京情況，取而代之係話自己嘅意見喺書同文章都提過，叫八方自己睇返喎。特首林鄭月娥亦唔見得好好多，被問到會唔會要求北京平反六四時，只係話：「今日嘅日子，好多人都有一個回憶。」<br><br>李八方</p></body></html>