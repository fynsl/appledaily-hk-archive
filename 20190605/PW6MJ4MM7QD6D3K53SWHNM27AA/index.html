<html><header><meta charset="utf-8"><title>十分啱數 - 邁克</title></header><body><h1>十分啱數 - 邁克</h1><p>坊間對《第一爐香》的選角眾說紛紜，那些所謂張愛玲鐵粉更諸多挑剔，一時嫌甲肥，一時彈乙氣質和小說人物差天共地，不必要的負能量席捲網絡，到最後冇嗰樣整嗰樣，極力推薦三十年前的尊龍飾演喬琪喬。哈哈哈，做人咪咁唔化啦，油頭粉面的小傅儀有什麼好，既然係唔係都要施法術令時光倒流，倒不如乾脆招魂張國榮，起碼他演過改頭換面的電視版《儂本多情》，連對白都出口成章。我倒覺得彭于晏配馬思純十分「啱數」，誰也不辜負誰，電影卡士需要刺激和平衡，性質類近中醫開藥方，難道你以為闖蕩影壇幾近半世紀的許導唔識計算，就像當年《傾城之戀》公佈繆騫人搭周潤發，大家無不驚嘆天作之合，或者《半生緣》找梅艷芳演從良舞女顧曼璐，未叫「開麥拉」已經渾身是戲，後來的事沒有人能夠預測，撞手神嘅嘢邊個有本事未卜先知，總之廚師選食材用了心思，我們感激就是──「如得其情，哀矜而勿喜」啊親。<br><br>卡士沒有原先盛傳的劉嘉玲，卻真是遺憾，現在飾演梁太太這位俞飛鴻我同佢唔熟，或者一樣適當也未可知，但《聊齋誌異》書生上山見到污糟嘢的陰森第一印象，劉女士簡直不費吹灰之力就能準確傳遞，帽子面網上的綠寶石蜘蛛，「在日光中閃閃爍爍，正爬在她腮幫子上，一亮一暗，亮的時候像一顆欲墜未墜的淚珠，暗的時候便像一粒青痣」，小道具悉心營造的人工姣婆癦，我們嘉玲姐天生就有──當然，如果影片早得三四十年開拍，請到藝名也叫嘉玲的光藝公司當家花旦重出江湖，就更加天衣無縫了。</p></body></html>