<html><header><meta charset="utf-8"><title>翟紹唐：擺法庭上枱外界對修例反應差「真係咁迫切？」</title></header><body><h1>翟紹唐：擺法庭上枱<br>外界對修例反應差「真係咁迫切？」</h1><p>【本報訊】向來較少評論政治事件的資深大律師、監警會前主席翟紹唐，面對法律界幾乎一致認定有問題的《逃犯條例》修訂，罕有開腔評論爭議。他強調中、港既然回歸廿年都未有達成移交協議，質疑現時提出修例不具迫切性：「呢件事有冇需要咁迫切？係要用呢個方式？係咪真係需要咁趕呢？」政府官員雖然多次解釋，但他感覺外界至今「反應唔係咁正面」，引述有外國駐港領事曾向他表達憂慮，擔心外國商人修例後會誤墮法網，強調修例引起公眾極大關注，「係咪需要繼續向呢個方向前進呢？我諗真係大家要諗諗」。　<br>記者：林俊謙<br><br>翟紹唐昨出席監警會一論壇時稱，個人認為可以一個適當方式處理《逃犯條例》修例，認為香港兩大律師公會均已對修例表達擔心，他最擔心是今次修例「（令）越嚟越多人會覺得，係將香港嘅法庭擺上枱，將香港嘅法庭，可能喺無論點樣判嘅情況下，都係有政治方面嘅迴響」。他直指香港法庭的司法獨立及公平沒出現問題，香港的司法獨立一定是全世界最好之一，「係咪有需要將一啲好可能會引起公眾關注嘅情況都交畀法庭處理？乜都交畀法庭處理，咁好容易影響公眾對法庭嘅判決會唔會（令人）係有質疑，因為一啲政治性嘅問題，唔係一啲法律性嘅問題（申請移交）？呢個我哋要小心去考慮」。</p><p>指有外國領事擔心修例</p><p>翟透露有外國領事曾向他表示擔心修例，憂慮在不熟悉內地和其他地方的司法制度下，外國商界人士「會唔會犯咗一啲，尤其經濟嘅罪行，（而自己）都唔知發生乜事」。<br><br>至於是否要擱置立法，翟只稱：「呢個等政府去諗諗」，重申個人認為要考慮是否有迫切性，指政府現時要褪軚或有困難，「咁但係有乜嘢兩全其美嘅方式？我都希望大家可以諗諗」。而由於有工作在身，他稱不會參加法律界昨天的黑衣遊行及民陣發起的6.9「反送中」遊行。<br><br>保安局局長李家超日前指中國司法制度全球排名頭三分一，出席監警會論壇的港大法律系講師張達明昨反駁稱，只談排名數字意思不大，「究竟佢嘅法庭、法官係咪可以獨立審訊呢？係唔得嘅」，他以被剝奪探視權的王全璋個案為例反問：「究竟係咪符合公平審訊？一般人權有冇受到保障？到𠵱家判咗嘞，連判決書都冇，佢家屬去探佢亦唔可以。」<br><br>向來被指作風保守的香港律師會前日就《逃犯條例》修訂發表措詞強硬的意見書，指特區政府應該擱置立法後，該會主席彭韻僖昨早出席同一活動時被問到修例問題時繼續封口，只說：「我哋答晒你哋㗎嘞，冇嘢答嘞！」終審法院非常任法官鄧國楨出席同一論壇時被問到《逃犯條例》修訂意見、以及有法官匿名受訪表達對修例憂慮時稱，自己仍是非常任法官，不便評論。</p></body></html>