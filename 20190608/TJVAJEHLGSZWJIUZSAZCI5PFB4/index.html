<html><header><meta charset="utf-8"><title>批盪來去水滿分　驗樓師：不乏貼心設計</title></header><body><h1>批盪來去水滿分　驗樓師：不乏貼心設計</h1><p>【本報訊】曾經有100萬元首期擺在你面前，你沒有買樓，等到升市的時候已望塵莫及。此情此景，彷彿是80後社工黃太（圖）的寫照，「2016年準備結婚買樓，但係到我哋結埋婚都仲未買到」。抽新樓無起息，索性轉投不用抽籤的恒地（012）南昌一號，黃太指房可偷盡窗台擺床，「銀仔都有兩面啦，又想負擔到，又想有房，咁自然就唔能夠要求太高」。<br><br>心儀三房單位售價高達780萬元，但黃太僅約100萬元做首期，惟有做父幹族，靠家人資助數十萬元，湊夠兩成首期上車。上了車仍勒緊褲頭，「我哋用咗呼吸Plan，三年後利息好貴，所以呢三年好努力儲錢，盡快搣甩二按。我哋做過銀行壓力測試，又計過每月儲嘅錢可唔可以喺三年內還清二按先決定入市。𠵱家還咗兩年，呢一年好努力儲錢，我哋好慳」。</p><p>僅兩塊空心磚  企缸有小洞</p><p>日前收樓後第一印象是單位手工乾淨，但擔心單位漏水。資深驗樓師詹濟南徒弟陳智康負責驗收黃太單位，全屋來去水都沒問題，但浴室企缸水龍頭與瓷磚的銜接位出現小洞，惟未見發展商有執漏，「如果唔整，水會慢慢滲落瓷磚背。而且企缸兩個牆角有窿，大到可以攝入紙仔，有機會滲水入磚底」。他建議將這些窿位全部填補，以防日後滲漏。<br><br>另外，發現兩塊空心磚，分別位於露台門邊及細房窗邊外圍，陳說：「呢塊空心磚比平時空得緊要，淨係靠條唧膠黏住，相信伸手輕輕一拉就會拉出嚟。如果發展商唔整，水會由空心磚慢慢滲入屋。」他又指單位有些貼心設計，露台近趟門頂的鋪磚稍為凸出，是為達止水效果；浴室鏡櫃內插頭有防水罩；廁所假天花生口板釘位套上膠粒以防弄傷。四大扣分位當中的批盪、來去水全部滿分，外牆空心磚雖然危險，但僅兩塊，扣4分，驗樓評分90分。黃太稱原本預期70、80分，現在比預好。</p></body></html>