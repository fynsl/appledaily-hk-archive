<html><header><meta charset="utf-8"><title>政治盲傘運覺醒　港移民歸隊遊行</title></header><body><h1>政治盲傘運覺醒　港移民歸隊遊行</h1><p>【今日上街】港府強推修訂《逃犯條例》，引起社會極大爭議。旅居外地的港人在全球多個城市發起聲援集會行動，有移民加拿大的港人形容今次修例，就如末代港督彭定康所說「absolute nonsense」（絕對荒謬）。他決定回港撐民陣今日遊行，不過亦明言不會回流，「一定唔會再返香港（定居），一定！」<br>特約記者張文鈴溫哥華報道<br><br>今年40歲的龍華琛一直在港從事傳媒工作，兩年前舉家移民到溫哥華，移民最大原因是對香港政制失望，「唔好以為政治唔關你事，睇吓邊瓣燒到你」。他形容，自己的人生分水嶺在於雨傘運動，「你知自己做唔到啲乜，但你又冇理由唔去，嗰一刻真係盲人開眼」。<br><br>他憶述，928當日群眾與警方對峙，「我已經係第五、六排，頭四、五排嘅人中胡椒噴霧，要俾人抬出去，周圍嘅人唔係哭就叫」，他更被推至最前排，「直情掂到個（警方）盾牌，係咁叫啲人唔好再推」。其後，他亦被警方噴射胡椒噴霧，現場學生用牛奶為他清洗雙眼，「我都忍唔住流眼淚，點解香港會變成咁？」</p><p>斥送中例「absolute nonsense」</p><p>育有兩名子女的他早於2012年已不滿港府推國民教育。然而，在2014年傘運期間，在金鐘和旺角睡了50多天，才真正萌生移民的念頭。由於髮型師在加拿大移民評分清單中視為專業，他先在港開髮型屋為移民鋪路，直至2016年年初發生魚蛋革命，終於對香港死心，「嗰晚我想出去㗎，但老婆拉住我，話你仲唔明咩？」同年，他找移民公司辦理移民，翌年舉家到溫哥華，原因是加拿大的制度健全，「（離港前）半年時間賣樓賣車，辭職幫小朋友退學」，上機一刻感到興奮，因為他即使對香港不捨，也只是停留以前的美好時光。<br><br>對於今次港府提出修訂《逃犯條例》，他引述彭定康所說「absolute nonsense」來回應，「本身一國兩制嘅原因係，係兩個制唔可以擺埋一齊用」。他說，加拿大與英國外交部聯合發出聲明的做法極為罕有，「大家知你（中國）玩緊咩，背後agenda（目的）係咩，你唔好同我講為咗個女仔喺台灣俾人殺啦，呢啲叫巧立名目!」他認為，只要通過今次修訂，已不用23條立法，「到時話挾就挾，然後先畀個罪名你」。</p><p>嘆香港走樣　堅拒回流</p><p>他又指，劉曉波病逝、政改停滯、銅鑼灣書店事件等，已令港人對中共失去信心，「隨時挾走人（事件），已經發生過，唔係未試過」。他說：「對一件事有冇信心，唔係講口號，四個堅持、五個現代化，係睇真憑實據」。<br><br>龍華琛亦感嘆，香港的未來不再有希望，「點會唔灰？上嚟啲官唔係貪就係低能，將香港出賣」。他亦不滿傳統民主派不濟，但提出改變的新一代，如梁天琦、黃之鋒、羅冠聰、黃台仰等人，卻落得身陷囹圄和政治難民的下場，「呢啲咪槍打出頭鳥，係中國人心態」。<br><br>近年他身邊亦有不少朋友計劃移民，相信送中惡法會加速香港移民潮。龍華琛以往參與過多次7.1遊行和六四集會，似乎對香港念念不忘，但記者問他日後會否回流，他堅決地說：「唔會，打算喺度（加拿大）過，我喺度仍然可以講六四，係幾咁令人鼓舞」，又以「前度」形容對香港的感情，「前度再好都唔關你事，前度再好咪祝福佢」。</p></body></html>