<html><header><meta charset="utf-8"><title>【姐匙Talk】魚腩冇風度高材生唔受媾</title></header><body><h1>【姐匙Talk】魚腩冇風度高材生唔受媾</h1><p>好多人都覺得，當一個男人有外貌有財力，根本就唔使媾女，一啲力都唔使出，就可以等住俾女媾。不過講到要征服女神級靚女，做男人都要講啲風度，如果唔係就會失敗收場。好似新晉小生「魚腩」咁，無論樣貌外形同家底都係上上級，淨係講個鄰居係邊個，相信已經夠殺，早前佢仲因禍得福，知名度大大提升，喺演藝事業上越嚟越順利，又再加多啲分，不過咁，要攻陷大台嘅完美小花「高材生」，都係爭緊啲。<br><br>話說魚腩同高材生兩個條件襯到絕，開頭一拍即合，原本都有私下約會行街食飯睇戲，不過有一次發生咗件事之後就冇下文。嗰次高材生揸車接魚腩出街，去到鬧市諗住買外賣返屋企嘆，之但係高材生架車停喺街邊，見到條街咁多人，驚附近有記者出沒，或者俾市民影到相放上網，影到魚腩同自己一齊坐喺架車就唔係幾好，於是叫魚腩喺僻靜嘅地方落咗車先，企埋一邊，然後等外賣攞得先返上車。<br><br>點知魚腩死都唔肯，叫番高材生不如先落車，最後高材生惟有死死地氣落車等。結果高材生企喺條街等咗十幾分鐘，先等到啲外賣。女方返到屋企越諗越嬲，之後就再冇同魚腩約會囉！<br>撰文：Jessie</p><p>姐匙Talk</p><p>我姐匙縱橫歌影視幕後，多年嚟冷眼旁觀，娛樂圈大小事都走唔過我雙眼，歡迎大家嚟剝花生。</p></body></html>