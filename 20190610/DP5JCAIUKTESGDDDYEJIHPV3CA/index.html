<html><header><meta charset="utf-8"><title>出錢送暖徐子淇倡改變　唇齶裂人生</title></header><body><h1>出錢送暖<br>徐子淇倡改變　唇齶裂人生</h1><p>徐子淇為逸傑國際慈善基金會（BEAM）名譽贊助人，前晚她在尖沙嘴出席該會的慈善晚宴，上台分享感受時說：「多謝大家支持BEAM，可以繼續喺內地幫助唇齶裂改變人生，今晚都有位小妹妹紫鈺嚟咗香港分享佢嘅故事畀大家聽。」</p><p>張名雅生完仲弗</p><p>子淇陪紫鈺及其父母到台上分享經歷，紫鈺媽咪有感而發流下眼淚，子淇即上前抱抱打氣後說：「多謝大家熱心參與，希望大家可以再捐多啲，加一分努力支持慈善拍賣，令更多小朋友好似紫鈺一樣受惠。BEAM每年差唔多幫助一千名小朋友改變生命，好有意義。」紫鈺其後向子淇送上感謝卡並合照留念。</p><p>同場的張名雅與老公蔡錦豪一齊出席，其幼子剛五個月大，張名雅身材弗過未生之前，她說：「之前拍劇生活顛倒，有時會食消夜，生完BB之後用咗紮肚減肥法，pat pat細咗。」兩子之母的她幾乎全職湊小孩，雖然辛苦但開心，她續說：「細佬好乖，食完奶會自己自由活動，哥哥反而就好活躍，成日走嚟走去，細佬成日自己碌嚟碌去，平時成日笑，有次唔為意，佢跌親大喊我先知道，好彩冇事，當時都好驚，以後會小心啲留意細佬。」</p><p>利嘉兒女兒噩夢</p><p>也是人母的利嘉兒則自言安頓了囡囡才可以出街，她說：「呢排好大劑，BB踏入八個月大，性情大變，之前一路好好，突然間好有主見同性格，一夜之間瞓醒就變成咁，以前無論幫佢換衫各樣好簡單搞掂，𠵱家好似鬥力咁，搞到每次都好攰。」女兒在成長期間出現很多「第一次」，令利嘉兒十分難忘，她說：「仲識得嗌媽咪，嗰下真係好冧，但乜嘢都嗌媽咪，之前我可以出吓街蛇王，𠵱家唔畀第二個抱，感覺噩夢開始，爸爸從來只係詐嬌對象，係豬嘅隊友，但我就比較嚴厲，乜嘢都no，我係惡媽咪。」<br>採訪：卓寶花<br>攝影：仇志德</p></body></html>