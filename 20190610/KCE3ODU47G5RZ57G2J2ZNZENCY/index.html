<html><header><meta charset="utf-8"><title>良心店罷市　三代總動員</title></header><body><h1>良心店罷市　三代總動員</h1><p>【反惡法大遊行】<br>【本報訊】香港人為口奔馳，但「總有些事比錢重要」，在銅鑼灣開樓上店賣軍事用品的歐丁瑋，自2003年後再次上街，只因感覺香港已立危牆，不想隔岸觀火，他說小店裝修後原擬昨重開，但因「香港有更重要事情」要做，寧願延遲啟市日期，號召同事及三代總動員上街守護香港。同樣2003年以來再次與兒子及孫兒以遊行人士身份踏足軒尼詩道的歐爸爸則說，上街未必阻到條例通過，但認為人數如果夠多，至少有較多談判本錢。<br>記者：呂麗嬋</p><p>原已通知熟客周日啟市，位於霎東街的「香港MG戶外軍事用品店」，昨天卻重門深鎖，有生意唔做，還擠滿親朋戚友，老闆阿瑋是日行色匆匆，回舖打點貼上「休息一天維園見」告示，就準備出發，與父母、太太及一歲兒子總動員三代上街。「我1989年出世，六個月大父母帶我遊行，只知有150萬人， 𠵱家到我帶個仔上街」。備水袋、BB車、風扇仔，如臨大敵仍決心投進人潮，這是一家人自2003年後再次參加大遊行的大日子。「父母一代都關心社會，但我哋都唔係成日出嚟遊行嘅人，對上一次係2003年50萬人上街」。他直言香港政治光譜極闊，小店亦有不少藍絲客人，不諱言高調接受訪問，亦難免有點顧慮。</p><p>轟政府漠視民意不諮詢
</p><p>「都會擔心，但識我嘅朋友都知我唔係好政治嘅人，不過有啲嘢確實係比錢緊要，畢竟香港係我哋屋企，唔想佢變差。我對內地法律唔熟，只係覺得既然社會對條例爭議咁大，點解要咁心急，唔諮詢多一陣呢？」事實上，小店日前已事先張揚休息一天，在fb的帖文雖未表明休市為上街，但就形容當日「休息但不休息」，更加上hashtag「守護我們的核心價值」和「守護我們的下一代」。<br><br>修例影響深遠，向來「揾食為先」的香港，過去數天罕有陸續見小店響應號召，公告休市一天上街，除留學英國回流香港創業的阿瑋，事先張揚休市上街的還包括位於富明街的樓上咖啡店coffeverhk，與軒尼詩道只一街之隔，店主Marco直言缺席4.28遊行已深感後悔，認為昨日是最後機會，所以一定響應。「之前喺上環，因為搬新舖太忙，見咁多人肯重新上街已好感動，但政府態度仍然好惡劣，所以覺得今次非行不可」。<br><br>都說修例一旦通過影響深遠，Marco說不希望當年台灣的白色恐怖會在香港上演。「網上發言話唔支持政府，話希望平反六四，可能已可以拉你坐監，之前不誠實使用電腦已經係，不同者係以前喺香港坐，通過咗就有權拉你返內地，好似我𠵱家同你喺電話傾，俾人勾線，可能已經犯法」。</p><p>88小店停業響應遊行
</p><p>Marco直言「條例與每一個香港人都有關係」，絕非唔關我事。「我係英殖時代出世嘅人，唔係話戀殖，但現實係以前公開發表意見，只要唔牴觸法律就唔使驚，𠵱家隨時言論同集會自由都受影響……」他直言只是小市民，「像粒微塵咁細」，但覺得仍要努力爭取：「好多人話遊行冇用，但六合彩咁難中你咪一樣去買？我希望香港可以中頭獎逃出新天。」<br><br>據「香港民主消費力量」網頁數字，表示昨日會休市上街的小店，截至遊行起步前已增至88間，由餐飲食肆、精品店到地產及教育機構各式兼備，不同類型遍及港九新界，另有小店店主亦在維園外圍義派樽裝水給市民，以行動聲援遊行人士，見證香港久違的團結，而有市民亦在網頁留言支持休市小店，讚賞其盡公民責任守護香港。</p></body></html>