<html><header><meta charset="utf-8"><title>【中環在線】秋官新劇播完　港股有運行？ - 李華華</title></header><body><h1>【中環在線】<br>秋官新劇播完　港股有運行？ - 李華華</h1><p>「秋官效應」對於股民嚟講唔陌生，簡單嚟講就係秋官鄭少秋一有新劇播，個市跌到啪啪聲嘅機會非常之高，1992年播出嘅《大時代》堪稱經典，近日佢套新劇《詭探前傳》（圖）亦成功推冧咗恒指，而大結局後本周一恒指亦真的應聲爆升。<br><br>話說套劇喺今年4月29日喺ViuTV首播，個市本身仲好地地，但真係唔好唔信邪，喺市場完全冇準備下，隔咗幾日美國總統特朗普突然宣佈話要加徵中國關稅，恒指由高位接近3萬點急瀉，其間最低曾經見過26671點，波幅超過2,000點。<br><br>不過《詭探前傳》喺上周五（7日）大結局，恒指噚日即刻爆升613點，原因之一係習近平話特朗普係朋友，可見「秋官效應」嘅命中率真係十分高，亦意味之後股市可能有運行。查實秋官5月時一早講咗：「都要信吓邪，等吓啦！」，大家見到佢要睇路！<br><br>李華華<br>mailto:LiWaWa@AppleDaily.com</p></body></html>