<html><header><meta charset="utf-8"><title>局長講笑話 - 左丁山</title></header><body><h1>局長講笑話 - 左丁山</h1><p>6月9日遊行之前，端午節凌晨，有兇徒在灣仔警察總部外向警察衝鋒車投擲汽油彈，跟住跑馬地警署又發生同樣事件，實不知有何居心，於是建制派乘機大做文章，在網上發佈6月9日遊行會演變成「兇襲騷亂」，警告市民不要參加遊行。另一邊廂，則有人懷疑是某方別有陰謀，意圖製造恐懼，賊喊捉賊，欲嚇走善良市民參加遊行。<br><br>今時今日，陰謀論充斥，譬如林鄭月娥強行心急推動修訂逃犯條例，飽受傳媒抨擊，馬雲旗下的南華早報評論文章不止一次質疑修訂條例何太急，如6月7日有整版文章Does fugitive bill spell game over for Lam ?內文對林鄭甚不客氣，指她可能是用「心」行事，不經「頭腦」，類似盲動。一位朋友看後，來短訊詢問：「馬雲是不是CY的老友？」鬼知道咩，南華早報對「逃犯條例」不予好評，可能係因為一張英文報紙，讀者以外國商人、本地洋人為主，點都唔好意思寫文章好似大公文匯咁款呀嗎？況且南早仍未完全掃走晒外國人記者編輯，而呢班人會在FCC出入，點會毫無新聞工作者之專業水平吖。<br><br>做保安局局長就唔使有專業水準，罵即管罵，好官我自為之，吹吹呼？譬如面不紅，講中國司法獨立排名世界前列，而唔講習主席曾在二月發文聲言，中國決不能走西方司法獨立路子！林鄭特首，鄭司長，李局長，梁愛詩，譚惠珠等要講中國司法制度，永遠不敢提及法庭有黨委（政法委）書記呢回事，黨委管邊瓣？政治囉，法院政治由黨委書記話事，人所共知，黨委先至係法庭第一把手，法庭有乜可能司法獨立，公平公正？習主席還是小習之時，人大委員長彭真已經問過：「黨大還是法大？」卒之還是黨大，此乃中國司法制度特色也。建制派中人唔敢講，就唔講啦，做乜瞪大眼扮無知講大話啫。<br><br>李局長還有名言：相信中國傳媒有專業精神，中國也有新聞發佈會！呢句話一定把呂秉權、胡力漢等中國新聞專家嚇死，中共最叻就係控制傳媒記者，傳媒一定要聽黨話，跟黨走，不能有自由的精神，獨立的思想，否則就會輕則被踢走，重則處以「經濟犯罪」罪名；如此情況下，中國記者為咗求生存，還可能有甚麼專業精神？人民日報會係要紐約時報咩？香港高官為咗份高薪，搵食啫，唔敢表達心跡都算啦，公開講一啲完全與事實不符嘅嘢，點對得住耶穌會教育！</p></body></html>