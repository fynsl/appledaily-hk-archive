<html><header><meta charset="utf-8"><title>送貴相機畀老婆陳展鵬吝嗇88元記憶卡</title></header><body><h1>送貴相機畀老婆<br>陳展鵬吝嗇88元記憶卡</h1><p>【爆相爆片】陳展鵬今年4月做人父，老婆單文柔為佢生咗個囡囡小豬比（Quinta），自從做咗媽媽之後，單文柔就多咗喺社交網晒全家福。日前《蘋果》讀者Bobby透過「爆相爆片」分享，目擊陳展鵬夫婦去黃金商場買SD卡嘅經過。<br><br>今個月初，讀者Bobby當晚7點半左右，見到陳展鵬同單文柔逼入人頭湧湧嘅黃金商場買SD卡，Bobby話：「經過啲人只係望吓，冇乜反應，只係有啲舖頭嘅人伸個頭出嚟望吓佢哋。」未收身嘅單文柔可能半夜起身餵奶，加上冇化妝關係，黑眼圈好明顯，Bobby話：「佢哋都有戴帽，佢太太多數耷低頭，陳展鵬戴眼鏡，睇落好似好有自信咁。」</p><p>吓咗一聲</p><p>Bobby話陳展鵬夫婦初時入咗一間專賣相機記憶卡同USB嘅舖頭：「聽到陳展鵬話『吓，88蚊！』冇買走開咗，之後又問第二間舖，前前後後喺商場留咗15分鐘左右，最終有冇買到就唔知喇。」差唔多時間，單文柔喺Ig貼出新買貴價相機，仲留言：「終於有時間可以玩吓部相機，話說有次陳生見到我用手機拍的工作相，嘩，質感欠奉，放大解像度不夠，你可以再做好點！沒多久後，送來新相機，說後補生日禮物！好好好，我會好好學吓點用，等我影多些靚相先。後來我懷疑其實佢想影BB，多過影我。」</p></body></html>