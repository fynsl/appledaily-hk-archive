<html><header><meta charset="utf-8"><title>夏日求驗客：季尾冇態失狂牛正選迪基亞脫魔入門</title></header><body><h1>夏日求驗客：季尾冇態失狂牛正選<br>迪基亞脫魔入門</h1><p>西班牙主帥安歷基因家事繼續冇喺場邊領軍，今場西班牙有沙治奧拉莫斯、艾華路莫拉達一人入一球12碼，連同奧耶沙巴爾遠柱得手，西班牙3:0輕取瑞典排F組榜首，五分領先瑞典同羅馬尼亞。場波最特別除咗係中堅拉莫斯近8場第7次有波入，就係迪基亞又坐冷板冇得踢，連續三場國際賽被貶。</p><p>紅魔送走瘟神搵奧比歷</p><p>摩蘭奴話原因係Kepa季尾態好：「佢喺歐霸盃決賽同英超最後幾場都踢得好好，夠晒集中。」相反，迪基亞由上年世盃開始不時犯錯，曼聯季尾0:4輸畀愛華頓嗰場，輸球遠射反應好慢就最肉酸。迪基亞一路唔肯同曼聯續約，合約去到最後13個月，曼聯有傳為咗唔好人財兩失寧願割愛，PSG肯出6,000萬鎊買迪基亞頂替保方，所以曼聯甚至肯分三分一過迪基亞落袋，大家好來好去；迪基亞要搵番狀態，搶番西班牙正選門將位，睇嚟都要換個新環境。<br><br>有傳曼聯會搵馬德里體育會門將奧比歷頂替，據報佢自小就係魔粉，雖然同球會合約去到2023年，但因為基沙文、盧卡斯靴南迪斯、高甸同菲臘路爾斯等隊友今夏都走人，26歲嘅斯洛文尼亞國門奧比歷認為馬體會嘅野心唔夠所以都想走。奧比歷剛季各賽事踢50場，有成27場保持不失，係歐洲五大聯賽之最。</p><p>祖記要賣五件翻兜普巴</p><p>另外，曼聯轉會傳聞停不了，傳祖雲達斯考慮出價1億鎊，買番曼聯嘅法國26歲中場保羅普巴，仲會賣走前鋒文迪蘇傑、中場杜格拉斯哥斯達、古達度、右閘祖奧簡斯路同門將馬迪亞比連嚟套現。據報體育總監柏拿迪治透露，會同新教練傾傾買番普巴嘅可能性。</p></body></html>