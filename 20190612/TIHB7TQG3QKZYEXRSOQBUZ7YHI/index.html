<html><header><meta charset="utf-8"><title>即將被腳痛？ - 邁克</title></header><body><h1>即將被腳痛？ - 邁克</h1><p>美國CNN記者不專心工作，光天化日睇相佬上身，合指一算批林鄭時日無多，港胞聽見無不笑到甩牙骹，唔知啋過佢好抑或承佢貴言好。這些讀過幾期《經濟學人》的鬼佬，只會得霧裏看花，中國國情一竅不通就來指口篤鼻，實在乞人憎，普通話識少少叻唔切，人家明明字正腔圓講「送中」，他有本事聽成大吉利市的「送終」，自作聰明把花圈送到殯儀館去了，你說該不該打屁股？咪玩啦哥哥，三分顏色上大紅的特首，點可能即將被腳痛，君不見蛇頭鼠眼填滿傲慢與偏見，一副「侍兒扶起嬌無力，始是新承恩澤時」的疏乎格局，臉皮又厚耳仔又聾，紮穩馬步長命工夫長命做，你估似得文翠珊咁化學咩，不會無端端夭折的。我一個骨灰級藍絲朋友，就盛讚她英明神武，上任以來好事多為，不但董伯伯煲呔曾望塵莫及，甚至轉行做廣告計數佬的梁振英都差兩皮，如果這樣也不能官運亨通，那就白白辜負當初報夢召她出山的上帝一番苦心了。<br><br>自幼家教森嚴的好人家子弟，被訓練成擔屎唔偷食的奉公守法公民，除了小心翼翼自省其身，還以為全世界都和他們一樣公正不阿言出必行，漸漸變得非常呆板古肅，目擊百萬人上街反惡法高呼林鄭下台，面上不禁流露迷惑神色，咦了一聲追問：「嗰陣佢咪講過，若然一旦群眾集體表示不滿，會欣然辭工嘅，點解仲未將諾言付諸行動？」哈哈哈，唔係啩，政客講嘢你都信，戇唔戇X啲呀？佢夠口口聲聲話唔介意做市民出氣筒啦，你試吓走過去摑佢兩巴睇吓有乜後果吖嗱。又唔係你投票選出嚟嘅，你以為佢欠咗你？</p></body></html>