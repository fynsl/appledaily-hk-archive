<html><header><meta charset="utf-8"><title>隔牆有耳：傳CCTVB落柯打破壞警形象片段全剪 - 李八方</title></header><body><h1>隔牆有耳：傳CCTVB落柯打<br>破壞警形象片段全剪 - 李八方</h1><p>6.9晚金鐘立法會外爆發流血衝突，警員持槍清場，多名示威者被捕。有指在當晚發生衝擊後，無綫新聞部有員工收到指示，話上司講明所有破壞警方形象嘅片段都要剪走喎！<br><br>八方翻查6月10日無綫新聞六點半新聞同埋晚間新聞片段，六點半新聞嘅衝突片段長4分38秒，以「示威者午夜衝擊立會 警方花近五小時完成驅散行動」，當中播出示威者推進、警察跌倒、警察協助不適示威者，仲有警察高呼「一步都唔會退縮！Yes Sir！」片段。至於警方揮棍驅散示威者、噴曬胡椒噴霧、拘捕示威者等片段，只有約20秒。</p><p>花哥：直情冇聽過</p><p>至於無綫新聞係6月10日晚上11時上載嘅晚間新聞片段，全長2分30秒，題為「立會午夜起衝突19人被捕 盧偉聰稱對暴力行為追究到底」。當中有約40秒為描述有警員受傷及警務處處長盧偉聰回應事件；另有約40秒為引述警方稱「示威者有組織、有預謀」，並播出警方代表指在現在搜獲攻擊性武器。至於片段最後20秒，則為引述警察評議會職方協會「譴責暴徒」。<br><br>《蘋果》打畀無綫電視助理總經理（新聞及資訊）花哥袁志偉，問佢「係咪從來冇剪過（片段）？」時，袁話：「唔係，係冇聽過呀直情」，並指未來亦冇意重剪片段。至於有關傳言是否有抹黑成份，袁話佢唔理啦，總之佢就冇聽過、聽都冇聽過呀，唔好話講喎！</p></body></html>