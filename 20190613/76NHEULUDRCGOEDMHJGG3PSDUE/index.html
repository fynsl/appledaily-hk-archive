<html><header><meta charset="utf-8"><title>「大灣駒」撼「美麗傳承」 - 左丁山</title></header><body><h1>「大灣駒」撼「美麗傳承」 - 左丁山</h1><p>好多老友平時學似李國章教授，唔睇文匯、大公兩份愛國報紙，其實到上海總會吃午飯，呢兩份報紙擺在接待櫃枱任攞唔嬲（但目測知道，冇乜人要），吃飯時拎份無妨。6月7日蘋果日報頭版之法律界人士黑衣遊行圖片，極有震撼性，應永留香港法學史，作為一張重要歷史圖片，左丁山望之再三，深受感動，全港法律界元老精英及下一代近三千人，齊齊上街進行反「逃犯條例」遊行，所為何事？林鄭月娥見之難道還是冷笑一聲，視昔日同窗（本港法學精英多是港大校友）如無物？人讀港大，佢讀港大，唔通係佢最叻最醒（或者葉劉淑儀師姐都冇佢咁醒）？又或者，佢可以倚賴精英湯家驊作扶手棍，與及U-Turn（南華早報標題）陳弘毅之言？陳弘毅當然又係醒目仔女，看風駛隽快速無倫，王志民一叫歸邊，呢位大教授（基本法委員會委員）如南早所講，來一個醜樣轉軚，唔記得自己提出過「港人港審」了，以後港大法律學院學生上佢堂，唔知駛唔駛問吓：「陳教授，你今日教嘅嘢，明天會唔會U-Turn㗎？」<br><br>文匯報在6月7日頭版標題：「法律團體紛挺修例，專業理性護國保港」，提及約二十個法律團體到政府總部請願，支持修訂逃犯條例，呢班係乜嘢人呢，有陳曼琪、黃英豪、陳曉峰、黃國恩、丁煌、鄺家賢等，唔知大家識唔識？呢個陣容與參加遊行反對修訂條例嘅大律師陣容比較──如李柱銘、張健利、梁家傑、何沛謙、駱應淦、余若薇、吳靄儀、徐嘉慎等人，論在法律界身份地位及權威性，就似係沙田跑馬，搵隻「大灣駒」與「美麗傳承」一齊跑一千六百米。邊一方係「大灣駒」，邊一方係「美麗傳承」，讀者可以自己評估。<br><br>不過咁，朝上有人好做官，各自請願，領導人就可以選擇性聽取某方面意見；唔鍾意聽到嘅團體，可以拒諸門外。最近有Yahoo網上民意調查、中大民意調查，總之有民意調查就係發現到反對修訂逃犯條例嘅意見佔多數，林鄭特首可以選擇唔聽！明報委託中文大學傳播與民意調查中心做嘅調查，發現年齡60歲以上，教育程度中三以下，家庭月入低於15,000元，即是二低（教育，收入）一高（年齡）嘅市民比較支持修例，林鄭睇到呢啲數字，大概要放低身段，唔當自己係港大精英。最多反對修例嘅係二高一少（收入最高，教育程度最高，年紀25至39歲）人士，呢班人係香港之未來，群起反對政府呀！</p></body></html>