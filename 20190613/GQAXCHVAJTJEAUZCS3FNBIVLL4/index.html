<html><header><meta charset="utf-8"><title>何韻詩隻身阻警察進逼示威者</title></header><body><h1>何韻詩隻身阻警察進逼示威者</h1><p>【本報訊】立法會原定昨日恢復二讀辯論《逃犯條例》修訂，有大批市民聚集於立法會及政府總部一帶反修例，至中午夏慤道已成示威區，其後示威者跟警察發生衝突。<br><br>何韻詩由前晚開始，在facebook上不時直播現場情況。昨晚她在海富中心天橋守在前線，隻身擋警察，保護示威者，她說：「大家不用擔心，喺度阻擋緊，呢條係同警察傾好咗嘅防線，佢哋暫時唔會郁。」<br><br>現場示威者向警員說「你哋出緊香港人嘅錢，唔係叫你服務共產黨」，亦有示威者問：「你哋係唔係冷血？」阿詩不時叫示威者們保持冷靜，她續道：「一衝動，佢哋就有權使用武力，千祈唔好衝動，唔好畀藉口佢哋。」眾人在阿詩呼籲下也停止再與警察衝突起來，據知黃耀明亦一度現身金鐘支持。</p><p>王宗堯來回補給物資</p><p>王宗堯也有到現場，他昨日接受《蘋果》訪問時說：「我噚晚同今朝都去咗，𠵱家出咗去，不停來回，補給各樣物資。」問到王宗堯帶了甚麼物資到佔領區？有沒有食物？他答：「食物帶唔到，相對難搞，都係頭盔、眼罩、口罩、保鮮紙、退熱貼，水都畀人掃晒。盡做，非常時期，冇辦法。」<br><br>到昨日下午記者問王宗堯可見到有市民受傷，他說：「大部份都係中催淚彈咳同流眼水，見到警察開始推進我亦都不斷有拉走其他人。」王宗堯又稱因為欠缺大台指揮統籌，大部份人行動都比較鬆散雜亂，現場亦不時有假消息發佈，令大家行動不夠一致。他說：「盡做啦，同埋要照顧身邊人。」<br><br>除了有明星力撐，這次示威也有YouTuber及KOL挺身而出，有市民看見早前為反惡法創作出一首以逃犯條例為題的歌曲的Sunny，昨到達現場支持市民，有網民拍到Sunny專程購買物資支援示威者。而平時以打機為主的KOL希治閣，昨天也到達現場，他更在facebook呼籲：「如果今日大家會去野餐又或者踏青，都建議大家帶定多啲水、長遮、眼罩手套等，仲有記得量力而為。」<br>■記者王麗春</p></body></html>