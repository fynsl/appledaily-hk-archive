<html><header><meta charset="utf-8"><title>【黑鏡線索】Remote Work入門</title></header><body><h1>【黑鏡線索】Remote Work入門</h1><p>【黑鏡線索】<br>遙距工作，喺科技界雖然未算主流，但肯定已成一定氣候，識幾間行內嘅公司，都已經行緊呢條路。心態係，橫掂都遙距，以後搵人才，撒個網就可以大到全世界上到網嘅地方，而唔再係拘泥於方圓幾公里範圍。</p><p>掉轉頭，人才嘅心態係，橫掂都遙距，以後搵公司搵顧客，撒個網就可以大到全世界上到網嘅地方，而唔再係拘泥於方圓幾公里範圍。亦即係話，無論你人在何方，收入都唔會受影響。<br><br>當越來越多人，因唔同原因局住離開自己嘅城市，遙距工作呢個選項，就變得越重要。其實，呢個選項，比起好多人所以為嘅，成熟好多，只不過係喺正常時候，好多人都會by default揀一直最主流嘅路，而冇原動力去發掘。</p><p>自律太差　唔啱遙距</p><p>我唔係好識其他行業，但基本上，digital有關嘅工作，好多都可以行呢條路。Programming同digital design，就好明顯得，但仲有好多，例如online marketing就係好大嘅一個範疇，由寫content到繙譯到SEO等等，工種人數都唔細。<br><br>點準備？可以上網search "remote jobs"，會搵到主要嘅全球遙距工作網站，job posts由freelance到perm都有。掃吓啲job posts，睇吓請遙距人才嘅公司，要求嘅係乜，睇重嘅係乜。<br><br>幾個重點。一，遙距工作，管理有唔同嘅難度，亦都唔係人人適合遙距工作，例如有啲人自律太差，或者唔識得喺遙距環境有效溝通，如果係咁，就算高技能都冇用，所以好多公司，都希望請啲已經有遙距成功經驗嘅人。<br><br>當然，呢個係雞同雞蛋嘅問題，但可以解決，就係重點二，要喺主要作品發佈網站，建立自己嘅portfolio，如果你係programmer，咁當然係GitHub，designer就Dribbble，呢啲好多人都知，但係正常好多人拖咗好耐都未得閒做，而家可能係時候的起心肝。如果你仲係停留喺「我做咗好多勁到飛天嘅嘢㗎，不過前公司唔畀我公開之嘛」嘅年代，咁就係時候醒醒。</p><p>溝通能力是王道</p><p>係，在open source projects冇錢收，做設計小練習或小玩嘢放上Dribbble冇錢收，但係對儲portfolio嚟講好重要，係中長距離投資。如果你未有深厚工作經驗，係時候考慮每星期預留一啲時間喺呢一方面。<br><br>參與open source projects，你同其他合作者嘅溝通紀錄，就係證明自己有足夠遙距溝通能力嘅最佳證據。而你參與比較高水平嘅open source projects嘅時候，好大機會發現自己溝通能力會提升，太多人睇小溝通能力，但喺遙距世界，溝通能力係王道，而展示自己嘅思想同技能，都係溝通嘅一種。<br><br>大部份遙距工作，都係美金交收，呢個對好多人嚟講係優點。而就算有一日唔知點解想搵返份要肉身出現嘅工，以上嘅投資，都肯定冇嘥用得着。</p><p>撰文：宋漢生</p></body></html>