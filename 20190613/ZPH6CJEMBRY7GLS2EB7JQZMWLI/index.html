<html><header><meta charset="utf-8"><title>夏日求驗客：同杜奧巴敍舊　官網播片造勢林伯車長駛達倫敦</title></header><body><h1>夏日求驗客：同杜奧巴敍舊　官網播片造勢<br>林伯車長駛達倫敦</h1><p>車路士盛傳換帥，有英國傳媒最近就影到，前車路士名將林柏特禮拜二同「魔獸」杜奧巴喺倫敦敍舊，有傳藍戰士高屬已經同林伯開始談判，甚至喺官網亦為林伯上「車」造勢，唔怪得林伯已力壓師傅摩連奴同賓尼迪斯，成為下任車路士領隊嘅大熱人選！<br><br>今年40歲嘅林柏特，只係上季先開始正式教波，接任打比郡領隊職位，就即刻帶領呢支英冠球會殺入升班附加賽決賽，可惜最終輸咗畀阿士東維拉冇得升班，但IQ超過150嘅林伯，執教功力已經受到外界關注。英國《每日郵報》就話，隨住現任領隊沙利落車轉教祖雲達斯嘅機會越嚟越大，藍戰士高層都要為下任領隊人選做好準備，雖然佢哋對只係教咗一季波嘅林伯，執教經驗有啲疑問，但因為佢喺車仔嘅球員生涯太傑出，班主阿巴莫域治就似乎好冧呢位昔日愛將。</p><p>肥賓摩佬回巢得啖笑</p><p>正當傳聞越演越烈之際，林伯禮拜二中午就被影到，同佢前車仔舊隊友杜奧巴相約喺倫敦街頭見面。杜奧巴會喺下星期日返車仔主場史丹福橋，同泰利、祖高爾、艾辛及卡維奴等一班舊隊友踢慈善賽，但就冇林伯份，𠵱家突然出現，好難唔令人聯想佢係返倫敦同車仔密斟。<br><br>車仔嘅官方twitter，呢排又咁啱得咁橋播番林伯之前幫車仔嘅入波片，唔少車迷就覺得球會係幫緊佢造勢。事實上，外國唔少博彩公司都將林柏特列為上「車」大熱，其中喺Skybet嘅賠率就熱到得番1.25倍，盛傳同紐卡素高層唔啱key、前車路仔領隊賓尼迪斯就有4倍排喺次熱，第三熱門就係無厘頭傳會三度上「車」嘅摩連奴，回巢任教達10倍。<br><br>外界似乎對林伯上「車」嘅反應比較正面，就連佢韋斯咸舊隊友、現任職評述嘅里奧費迪南都話：「哥迪奧拿教巴塞嗰時都冇乜經驗喇！林柏特熟悉車路士，知道球員會尊重佢，而且車路士已經試過好多偉大嘅教練，好似安察洛堤、干地同摩連奴都堅持唔到落去，不如畀個機會林伯。」</p></body></html>