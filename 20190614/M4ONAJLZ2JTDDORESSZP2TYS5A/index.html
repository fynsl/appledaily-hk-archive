<html><header><meta charset="utf-8"><title>賣港和賣身 - 邁克</title></header><body><h1>賣港和賣身 - 邁克</h1><p>沒有勇氣面對記者的千古罪人龜縮禮賓府，選擇透過電視洗白白，為免眼冤，我不肯打開視頻欣賞她的足本馬騮戲，只匆匆讀了一遍文字報導。背後團隊的策劃實在九流，衣櫃那麼多蛤乸衣，好揀唔揀揀了一套色調活潑的花旗袍，襯件粉彩姣婆紫小外套，再加一對靈感可能來自華南影后白燕的耳環，似足天塌下來也要開枱打十六圈的阿太，你有你為正義鬥爭，她有她花枝招展中發白，肆無忌憚傳遞「理得你死」訊息。內容強詞奪理不在話下，明明上街呼籲她下台的超過百萬人，膽敢揚言獲得大部份市民挺送中，最討厭的是企圖注入「感性」元素製造親和假象，不惜公開閨房趣史轉移視線：「你知道我屋企有一位不理政事、甚至不理世事嘅老公林先生，佢對（賣港）呢兩個字都好有意見，但佢嘅講法，就係話『你點可能賣港呢？但你真係有個問題，你做咗行政長官之後，你就賣咗個身畀香港。』」啋啋啋，唔該唔好咁核突啦，知唔知個醜字點寫，這樣質素的婆娘，毛遂自薦賣身畀香港，香港會要嗎？請勿太高估自己，貼錢都冇人要哩！<br><br>報導指她力陳自己為在台灣被男友殺死的港女出頭，將惡法粉飾成義舉，你信不信是你的事，反正自我催眠專家信了，講到激動處「一度哽咽」。哎呀，優雅美麗的「哽咽」，只配在古典詩詞出現，濫用在批准向示威年輕人開槍的惡魔身上，就算不怕玷污了字眼，也有種牛頭不搭馬嘴的違和感吧？嘢可以亂食，字唔可以亂寫，如此侮辱倉頡的心血，因住夜深人靜，他老先生的鬼魂回來追討公道啊吓。</p></body></html>