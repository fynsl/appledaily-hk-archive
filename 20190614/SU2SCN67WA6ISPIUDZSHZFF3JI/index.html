<html><header><meta charset="utf-8"><title>【胚芽故事】釋囚瞓街逾十年　鬼佬義工打救60歲中佬重生</title></header><body><h1>【胚芽故事】釋囚瞓街逾十年　鬼佬義工打救60歲中佬重生</h1><p>【胚芽故事】<br>人人也有權選擇自己的生活方式。有中佬露宿街頭十多年，十多年來以天橋底、隧道及監房為家。步入花甲之年，他被一群有心人喚醒，矢志要脫離昔日墮落的生活，戒除陋習，重新出發。由昔日世人眼中的過街老鼠，變成如今老闆眼中積極的好員工。浪子回頭金不換，只要有心，60歲才醒悟，也不算遲。</p><p>記得第一次見到朱建力（阿力），他鏟了一個雞冠頭，手臂滿佈紋身，身上有幾串粗金鏈，一身古惑仔形象。60歲的他，過往十多年來流浪街頭，他說家人早已死掉，剩下孤身一人。生性百厭，沒有錢就去偷竊、偷車，以往出入監房紀錄比電話簿還要厚，出獄後沒有地方住，瞓街成了他的唯一選擇，至少不用交租，由最初的灣仔碼頭，到近年的跑馬地隧道，都曾經是他的「竇」。</p><p>「博拉」為有飽飯食　「剩廿蚊都拎去賭」</p><p>他直言曾經特登犯法「博拉」入獄，因為在監房內起碼有三餐飽飯，又有床瞓，刑期內不用憂柴憂米。他昔日的生活，可謂不堪回首，「每日一早起身，去圖書館或商場坐，再出街行吓睇吓撞唔撞到朋友，有就叫佢請食飯，或者叫老闆賒數。再去公園坐，瞓吓、發吽哣，到自己認為眼瞓就返去個竇度，日日如是。總之有得瞓就得，去邊都無所謂。」<br><br>露宿街頭，少不免被警察掃場趕人，「會被帶返差館，但坐幾個鐘就出返嚟，如果唔搞事唔打交，通常政府部門都唔會理你。」嫌長工困身的他只間中做散工，「清潔、洗碗、地盤乜都做，幾百蚊一日，拎到錢就第一時間去食飯。撞啱賭馬日，有錢就算得返廿蚊都會拎去賭，冇錢就去馬會睇電視。以前就係咁過，過得一日得一日，唔會諗將來。」他從不掩飾自己是露宿者，「都係同正常人一樣箒，只不過我捱餓，冇工返，成日去圖書館坐，呢幾樣之嘛。」<br><br>直至幾個月前，阿力遇上來自加拿大的Jeff Rotmeyer和其為露宿者而成立的機構ImpactHK，墮落生活從此改寫。<br><br>Jeff曾在香港主流小學教書13年，他眼見香港很多露宿者，但欠缺全面支援，幾年前就和幾個朋友開始做探訪，了解露宿者，和他們做朋友，他又在網上號召網民加入行動。<br><br>ImpactHK現已發展成有近3,000名義工的組織，每日分頭到各區探訪露宿者，更獲不少私營機構捐款支持。去年底，Jeff更辭去教席，全情投入ImpactHK的工作，「每個人生活都需要友誼和聯繫，露宿者也一樣，但他們不易相信人，對外人不瞅不睬，我們就由每星期探訪他們一次，再進化成兩次、三次，甚至每日都去，最終以行動和愛得到他們的信任，自願來到我們的中心。脫離露宿生活之餘，同時得到快樂和健康。」阿力也說：「我當初只係諗住跟朋友嚟睇吓，但啲職員好熱情，最後俾佢哋打動咗。」<br><br>香港關懷露宿者的機構有很多，但ImpactHK有點不同，它在大角嘴有一間叫「Guest Room」的中心，每日免費為露宿者提供三餐，只要他們肯來，就可無條件享用，也可以自由取用由坊間團體捐贈來的日用品及衣物，亦可在中心內免費看電視、洗衣服、剪髮、定期上營養班、運動班及接受輔導等，希望他們的身心都鍛煉至最佳狀態，再重新與社會接軌。</p><p>授魚也授漁　供三餐聘露宿者助新生</p><p>ImpactHK更會聘請一班願意接受改變的露宿者到中心打工，負責煮飯、清潔及其他雜務。過去12個月，他們聘請了約30名露宿者，每人每月可得4,000元薪金，又會資助他們上樓、租住旅館或劏房，當他們在中心工作了約3至6個月，有能力適應社會，就會「畢業」，出外找工作，改由自己承擔屋租等開支。<br><br>阿力在中心工作了約四個月，上月終於「畢業」了，在餐廳覓得一份洗碗工，而且租了劏房住，「上咗樓一個人住，有個瓦遮頭，點都好過以前。我成60歲人先第一次正式打份長工，而家生活好有規律，返朝12放晚10，朝早仲可以返中心幫吓手，呢個團體（ImpactHK）真係幫到好多人。」<br><br>有時放工，阿力還會抽時間回去跑馬地隧道，探望一班舊朋友，甚至嘗試以自己經歷勸告他們作出改變。問阿力會否對以前的生活感到後悔，自言性格開朗的他說：「以前我『爛撻撻』，日日着爛衫、短褲、拖鞋，而家就似個人囉。不過以前嘅嘢過咗去就算，總之我而家過得好開心，我打算重頭來過，雖然已經咁大年紀，但其實都唔遲吖。」</p><p>Guest Room　大角嘴橡樹街29號地下</p><p>記者：黃子配<br>攝影：劉永發、蕭志南</p></body></html>