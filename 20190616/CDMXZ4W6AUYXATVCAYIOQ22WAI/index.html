<html><header><meta charset="utf-8"><title>示威精英 - 左丁山</title></header><body><h1>示威精英 - 左丁山</h1><p>六四燭光晚會之後又有六九大遊行，用內地網上文章的形容詞嚟講，就係「世界震驚」。六月九日有幾多市民上街唔緊要，總之係人多，全世界都認為人多，理得警方話24萬，雷鼎鳴話19萬9千5百，以及民陣宣稱有103萬人吖。沙田陳太拎住拐杖去遊行，在灣仔克街出去插隊，平時香港人行路怱忙，唔會理會不良於行嘅人士，但呢日沙田陳太親眼所見，有人願意扶佢去插隊，有人幫助別人跨欄，總之大家表現出前所未見嘅禮貌與互助，難怪資深傳媒人鄭明仁寫出「美麗的香港人」，在危急關頭，香港人係有禮有節有序咁樣，為爭免於恐懼的自由而發聲。<br><br>各位參加遊行嘅老友匯報，人人估總遊行人數超過五十萬，林鄭月娥又考第一，爭取到受最多人數反對的特首的名銜，威過扶持佢上台嘅董伯伯，梁振英當然自嘆不如。為地方領導者，午夜夢迴，會唔會撫心自問：「點解幾十萬人上街反對我嘅呢？」還是冷笑一聲，情願相信有七十三萬人簽名支持我呢？<br><br>之後又話有八十三萬人簽名撐修例（前日又話增加到九十三萬人），建制派果真好嘢，提供一個不知如何核實，又冇上街見到嘅83萬個簽名，令北京振振有詞話香港主流民意撐送中。沙田陳太等人見到就眼火爆，佢嘅表弟話：「吳秋北，黃英豪等有種的，就發動十萬人遊行撐修例，睇吓可唔可以坐滿維園足球場！」吳秋北邊度敢呀，到時又只係得啲愛字派出現，咪冇晒面？到時搵雷鼎鳴負責數人頭，且看本事如何！點講都好，特朗普話咗：「我未見過有咁多人遊行，有一百萬人。」以後全世界都會講及香港有一百萬人遊行嘅嘞。<br><br>餐飲M匯報，當晚有大量人流在皇后大道東近太古三期散隊，佢自己亦都身水身汗走入Grappa's食意大利餐，點知唔係親眼見都唔會信，餐廳坐滿人，盡是白衣客，街外排隊等枱嘅，又係白衣人，有白衣食客離開時，回頭向餐廳內致意拍掌，眾人回報以掌聲，餐飲M自然亦是身穿白衣，對此情此景甚為感動，話香港人情意盡在不言中。粗略大膽啲講，反送中的人士大都年輕兼高薪，是目前香港GDP增長動力，贊成者多是老退等收福利金人士，林鄭月娥自命精英，但大多數精英反對佢，點搞呀餐飲Ｍ係上世紀六十年代港大畢業生，係真正讀書精英！或者當林鄭對住嗰類支持者嘅時候，就一定可以自稱為好打得精英啦。</p></body></html>