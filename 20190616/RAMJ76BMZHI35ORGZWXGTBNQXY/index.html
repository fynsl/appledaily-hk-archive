<html><header><meta charset="utf-8"><title>好趁青春留艷影 - 邁克</title></header><body><h1>好趁青春留艷影 - 邁克</h1><p>老人家千叮萬囑，日頭唔好講人，一講曹操曹操就到，真是百試百靈永冇走雞。那天陪駕臨巴黎充電的楊導吃喝玩樂，不知如何提起《美少年之戀》，我對戲中幾可亂真的警察制服十分好奇，本着研究本地服裝發展史的剛毅精神，打爛砂盆問長問短，三兩下手勢，跳線跳到曾經因為拍攝裸警而惹上官非的劉公子。年資淺兼夾目不斜視的讀者，可能不記得香港出過一位普遍被政治不正確男同志奉為偶像的業餘龍友，四處狩獵猛男遊說他們好趁青春留艷影，不但得心應手而且成績斐然，東窗事發之後，據說警方搜出十幾萬張詳細附錄陽具尺寸的寫真，那批百鳥歸巢圖諗諗都令人心曠神怡，鹹濕基哪個不賀爾蒙脫韁，企圖透過靈通人士巴結事主的不計其數。十幾萬張呀哥哥，佢同你分享百份之一，都目不暇給到唔記得老竇姓乜啦，何況還加贈警員編號，挑最合眼緣的幾個去買六合彩，話唔埋一夜暴富㖭。<br><br>誰不知不出七十二小時，這位久已淡出視線的攝影淫師，竟然在新鮮熱辣的日報版面出現，你話邪唔邪？多得某警叔「唔好搞我後面」高聲一叫，喚醒了大家的集體記憶，原來當日眾多模特兒之中有個「警隊黎明」，在快餐店被劉公子相中，三度誠邀終於首肯，先穿白背心後赤膊，擺出勃勃雄姿任影唔嬲。教人釋懷的是，醜聞並無影響其仕途，如今已升到高級警司，真是可喜可賀。劉公子遭起訴受邀協助調查，表示盛情難卻之下「無酬幫助朋友」，頗具俠義風骨，我倒想知道於金石為開的Eureka時刻，他醒覺「蠢咗」是因為提供免費服務，抑或成了契家族眼睛冰淇淋？</p></body></html>