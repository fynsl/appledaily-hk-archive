<html><header><meta charset="utf-8"><title>遊行天經地義秋生咒林鄭：天收你</title></header><body><h1>遊行天經地義<br>秋生咒林鄭：天收你</h1><p>政府早前推修訂《逃犯條例》草案，引來民意反彈，上周三更爆發流血衝突，警方暴力導致多人受傷。特首林鄭月娥前日召開記者會宣佈暫緩修例時，表示警方執法是「天公地義」。黃秋生指政府處理方法不當，令事件火上加油，他更在fb咒林鄭：「天收你呀！」RubberBand成員泥鯭、DJ雲妮等也開聲：「大家一齊撐，加油！」</p><p>特首林鄭月娥前日宣佈暫緩修例，卻指上周三警方以武力鎮壓清場，是理所當然、合情合理合法，「天公地義」，更稱絕對支持警方定性為「暴動」。影帝黃秋生前晚在fb貼出自己94年主演的《省港一號通緝犯》電影截圖，對白是「我們再不會自己人用槍指着自己人了」，他以英文寫道：「一直在說的，就是給和平一個機會，請記得，世界在看。」網友紛紛讚好。<br><br>秋生昨午再在fb連續貼文，他先怒斥林鄭指警方執法「天公地義」：「係『天經地義』，唔係『天公地義』呀，『區長』。可能你以為公義、公義，講慣咗，所以就『天公地義』囉，咁正義係咪可以天正地義？仁義又天仁地義？有啲嘢係唔可以自己以為係咁就隨便改嘅，例如呢個天公，我只係知，天公有眼，天公開眼。意思係同啲衰人講，天收你呀！天公開眼囉。」</p><p>香港重生的契機</p><p>秋生隨後又指香港各階層，特別是新生代，從未試過如此團結：「政府如果睇見嘅係一種對抗力量，再加埋啲無厘頭嘅幻想力，例如乜嘢外國勢力，咁我相信事情一定惡化落去，睇唔到有轉彎嘅餘地。」他又表示：「呢種市民嘅生命力，絕對係香港重生嘅契機。你打我我又打你，仇恨一定有，係咪繼續打落去，打到大家攬炒為止？」</p><p>泥鯭：政府畀交代</p><p>繼上周日後，民陣昨日再度舉行反送中惡法大遊行，經過上周三的武力鎮壓後，多位藝人呼籲上街。多次站上前線參與遊行的RubberBand成員泥鯭拍片呼籲：「喺呢個連100萬人聲音都可以扮聽唔到嘅年代，大家嘅力量同聲音就更加緊要，唔好吝嗇，我哋香港人加油。」他又指：「呢個時候大家唔好互相指罵，盡做，遊行又遊行過，衝突又發生過。」至於前晚發生有男子墮樓事件，泥鯭嘆說：「我諗大家都唔想見到，反而我覺得政府係需要好嚴肅畀市民一個交代，同埋回應大家嘅訴求。」<br><br>多位商台DJ也支持遊行，雲妮錄音呼籲：「一個都不能少，大家一齊撐，加油！」雲妮表示會上街，她認為除了作為香港市民的「反送中」訴求，也希望為年輕一代的朋友打氣。小儀、少爺占、Colin等也分別在Ig呼籲上街，細So和王喜昨日更被發現在遊行隊伍當中。<br>採訪：皓騫<br>攝影：仇志德</p></body></html>