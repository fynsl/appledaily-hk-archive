<html><header><meta charset="utf-8"><title>中央的負累 - 左丁山</title></header><body><h1>中央的負累 - 左丁山</h1><p>一位馬主在星期三晚對左丁山講：「馬會真係叻，一年之前制訂今季賽馬時間表，好似預知未來，六月九日星期日唔跑馬，改在六月八日星期六跑，六月十二日夜馬，又識得在沙田舉行，唔係如常在跑馬地，唔通馬會編排賽事嘅人士，有天眼通、水晶球或者係術數高手？」邊有咁巴閉呀，可能係純粹夠運啫，馬會係本地以至亞洲最大慈善機構，正是一向做得好事多，故此好人有好報，每每能夠逢凶化吉，假如6月12日夜馬係在快活谷舉行，一定會取消咗！當晚中環至灣仔交通大亂，警察忙於集中人手對付示威者，甚至忙於打人，邊度仲可以分神去快活谷馬場維持指揮交通及人流吖。<br><br>馬會力場威力，近兩年來發揮得淋漓盡致，次次天文台發出黃雨或雷暴警告，一到馬兒開跑，警告一定失靈，唔知天文台有冇科學解釋呢？<br><br>有馬跑就有群眾，此乃香港特色，大把叻人雲集喺馬場。碰到一位與港英官員（當然現在已經退晒休）有來往嘅馬迷傾反送中條例，呢位仁兄P啱啱最近同前退休高官食過飯，佢話前高官見到小妹林鄭依家咁一意孤行，強力橫蠻推動修訂逃犯條例，十分震驚。仁兄P引述前高官講：「我地商討遣返嫌疑罪犯返大陸時，小妹都只係高級政務官，幾時輪到佢講嘢，當年我地同北京傾過不同方案，又檢討過內地司法制度，最後覺得都係唔掂，故意留白，故意將件事不了了之。點知現在小妹話我地唔識堵塞漏洞係鴕鳥，有冇搞錯呀？」有人認叻認好打得就真係弊嘅，現在林鄭自己認修訂逃犯條例係佢自己主意，並非北京吩咐，中國駐英大使劉曉明接受BBC訪問，就指「事實上，中央從未指示香港修例，此次修例是香港政府自己發起的，起因是一件發生在台灣的兇殺案。」劉大使也提及堵塞漏洞之說。大家清楚啦，一位自認好打得嘅精英以為台灣殺人案係天賜良機，畀佢一個機會大顯身手，既可（一）送疑犯到台灣；（二）堵塞港英以至到梁振英都唔識做嘅漏洞；（三）為中央開始在港捉第二位肖建華而唔需要偷偷摸摸咁動用強力部門。聽起嚟好掂，中央自然不會反對。誰知政務官不是政客，不懂得政治及市民心理恐懼，林鄭一腳踩入黃蜂窩，死晒火，反為累親中央要死頂，叫中聯辦喝住人大政協歸邊！依家林鄭已為中央添煩添亂，萬一特朗普唔生性，在G20會議見習近平問起呢，can China and Hong Kong work it out？你估習主席會高興咩，唔怪得南早話佢就快game over咯。（按：交稿之時，林鄭已暫緩修例。）</p></body></html>