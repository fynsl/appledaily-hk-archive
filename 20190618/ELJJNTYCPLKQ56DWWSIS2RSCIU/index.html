<html><header><meta charset="utf-8"><title>【中環在線】民建聯中委出掌金發局 - 李華華</title></header><body><h1>【中環在線】民建聯中委出掌金發局 - 李華華</h1><p>尋尋覓覓，金發局終於搵到行政總監，不過呢位叫做許正宇（Christopher）嘅人兄，紅色背景相當濃厚，原來佢係民建聯中委，而且早喺2008年已經加入呢個建制黨，不過聽聞甚少參與黨務，另外值得一提佢係已故民政事務局前副局長許曉暉嘅細佬。<br><br>唔睇佢政治背景，其實Christopher嘅履歷可以話係冇得頂。佢曾經擔任政務官，做過前經濟發展及勞工局助理秘書長同駐京辦政務主任，又做過港交所（388）市場發展科及上市科超過12年，以及新世界發展（017）嘅策略發展總監，負責搞大灣區。<br><br>學歷方面，畢業於英國牛津大學哲學、政治及經濟（PPE）榮譽學士同碩士。佢亦係城大校董，規管強積金中介人程序覆檢委員會及會計師公會紀律小組成員。<br><br>Christopher任期為三年，但未透露佢人工幾多。金發局主席李律仁話，Christopher具備深厚行業知識及領導才能，相信可以幫金發局推動金融服務業發展，華華希望李大狀得閒可以介紹下佢啦！<br><br>李華華<br>mailto:LiWaWa@AppleDaily.com</p></body></html>