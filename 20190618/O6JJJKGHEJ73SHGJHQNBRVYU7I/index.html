<html><header><meta charset="utf-8"><title>豉油茜及其他 - 邁克</title></header><body><h1>豉油茜及其他 - 邁克</h1><p>阿sir教落的粗口果然遍地開花，當差男子漢第樣冇咁叻，煽動全港老中青使用暴力語言居功至偉，「記你老母」平地一聲雷，立時三刻育成無數異曲同工的慈母頌。軍裝警員把守政總大閘，睇唔順眼的市民不斷高叫「警你老母」，六月十六幾乎二百萬人的遊行隊伍浩浩蕩蕩路過《大公報》寫字樓，「大你老母」應運而生，暫緩惡法的決定一經宣讀，一聽就察覺裝了彈弓的反送中人士強烈呼籲「暫你老母」，傲慢縮頭烏龜透過政府新聞處以第三人稱道歉，「歉你老母」之聲響徹雲霄。有種造句的源頭雖然是警方之恥，倒顯出廣東話的神奇和靈活，回敬的二次創作更反映民間無窮智慧，遲早納入歷史書和字典。<br><br>不出所料，示威者黑衣背部印上「唔好搞我後面」的多不勝數，可惜不見有驕傲零仔略略改動股懼基叔叔金句，以誠懇態度和盤托出「唔該搞我後面」。反受為攻的「搞我前面吖笨」也沒有，同志仍需努力啊，別枉擔了camp精之精的虛名。這方面一位識飲識食的朋友至抵錫，面書貼出餐桌上芫茜和大豆製成的家常調味品照片，大字標題「豉油．茜」，哎呀衰鬼，笑到我飊眼淚咁滯。早排興的「唔死都冇用」，變奏「死咗都冇用」真是妙到毫顛，下台下台下台震耳欲聾，已經登上遺臭萬年榜的人民公敵依舊沒有辭工跡象，無視大難臨頭各自飛的戰友跳船割席，霸住茅廁不拉屎只放屁，都唔知佢想點，不是名副其實「死咗都冇用」是什麼？至於「香港動物公義」貼出狗狗街邊小解圖，不偏不倚射正橫條上林鄭的笑臉，除了讚許人類最好的朋友夠義氣，沒有更貼切反應。</p></body></html>