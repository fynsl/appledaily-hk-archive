<html><header><meta charset="utf-8"><title>【魚樂無窮】亂局下逆市奇葩 - 唐牛</title></header><body><h1>【魚樂無窮】亂局下逆市奇葩 - 唐牛</h1><p>「唉，又升，沽早咗！」「頂，一早止蝕咪唔使輸咁多囉！」馬後炮是炒股票大忌，每個投資決定都要當機立斷，否則多多錢都唔夠輸。香港政府呢？主流民意早已十分清楚，卻硬要到形勢不對勁時才跪低，一次係咁兩次係咁，所謂精英全部錯判形勢，難怪David Webb都叫沽爆佢。我呢個比喻好差？點都唔會差過以母子關係作例子吧。<br><br>港股不明朗因素越來越多，是故成交縮減至不足700億元。短炒客最大鑊，恒指昨午兩點鐘後只在幾十點範圍掙扎，用盡奶力炒衍生工具才勉強有肉食，粒粒皆辛苦。<br><br>揀股坐貨又如何？一定要搵有炒作概念、有吸資能力的，卻是少之又少。近日推介的日清食品（1475）、國際家居零售（1373）算係當中代表，前者玩內需，後者則打民生牌，兼有高息概念，股價亦算有交代。<br><br>大家樂（341）上周五公佈全年業績，收入微增0.8%至84.94億元，但在毛利率上升1個百分點至13.4%下，期內盈利升28.9%至5.9億元，盈利超越2015年度水平，但股價卻仍低水兩成，加上有近四厘息墊底，以其強勁民生概念，有望在亂世做逆市奇葩。<br><br>唐牛<br> http://fb.com/tongcow88 <br>本欄逢周二、四刊出</p></body></html>