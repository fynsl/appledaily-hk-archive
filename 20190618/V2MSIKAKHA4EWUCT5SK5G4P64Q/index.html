<html><header><meta charset="utf-8"><title>林鄭月娥香港團結之母 - 鄧達智</title></header><body><h1>林鄭月娥香港團結之母 - 鄧達智</h1><p>有母親節，必有父親節。<br><br>梁振英被譽為「港獨之父」。<br><br>有爺生，點會冇乸教？<br><br>上無綫電視為香港孩子灑淚，媒體面前向全世界嗚咽，問你點頂？<br><br>「香港團結之母」歸林鄭月娥，當之無愧！<br><br>不理你站那一邊，支持還是反對？不得不同意沒有梁振英；雨傘運動點會出現？點會演變成佔中行動？<br><br>感謝天主，感恩維港出現好打得林鄭月娥；讓我們看到香港、香港人的真正美麗，89年64前一片淒風苦雨百萬人上街的風景，以為不會重現香港，誰知；沒有政黨與組織發起，純良心使然；2019年6.9白衣一百零三萬人上街，6.16 黑衣二百萬 + 1……相對新加坡朋友未能在坡島本土撐香港，需過河到大馬新山；起碼今天，我們仍可踏着香港的土地和平上街，以香港、以香港人為傲。<br><br>明天？<br><br>不走過今天，如何有明天？<br><br>林鄭特首，香港團結之母；由衷、從心底感謝你，莫以為言出Sarcastic，一面打字，底眼淚滲透迷濛。<br><br>特首唔易做！<br><br>走上特首呢條……不歸之路，縱使感覺高人一等非常良好，你唔好話唔係；當上特首之初，梁振英跟前競選對手唐英年，林鄭跟前上司葉劉淑儀，若然狹路相逢，點會唔興奮到暈得一陣陣？<br><br>唐英年與曾俊華都家山有福，無形之手主宰了往後的路印印腳飲靚酒食好嘢嘆世界；毋須似當年對手迎上接下兩邊不是人，將來退休之路都有排騰騰震。<br><br>真正得、真正失點似毛主席講「還看今朝」？<br><br>今朝的得可能是餘生的失，今朝的失原來是自己並一家幾代人的福。<br><br>有人夤夜趕科場；其實在特區，話知你贏盡一身乜紫荊、物紫荊荷蘭水蓋，不單非福非祿更非壽，更多時，對某些人，放過慶祝炮竹煙花，放過只屬家山不幸，遺臭……幾年或幾廿年；家陣網絡世代，要清洗歷史？都咪話容易。但要人家萬年記住？都咪想創咗個心，瞬間已成棄婦，鬧你臭西都費事、眼尾都懶得掃你一下，才叫折墮，孤獨！</p></body></html>