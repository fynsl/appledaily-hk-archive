<html><header><meta charset="utf-8"><title>眾星揶揄林鄭五無記招袁彌明：幫緊7.1遊行吹雞</title></header><body><h1>眾星揶揄林鄭五無記招<br>袁彌明：幫緊7.1遊行吹雞</h1><p>香港人周日200萬+1人上街反送中，民怨沸騰。昨日特首林鄭月娥第二度開記者會，親口向香港人道歉，但卻被狠批「五無」記招，皆因她拒絕撤回送中惡法，對平反暴動、釋放被捕示威者、追究警方濫暴及下台等亦統統迴避。記招播出後藝人如袁彌明、黃秋生及王宗堯等個個唔收貨，袁彌明更以短訊回覆本報︰「佢係幫緊7.1遊行吹雞！」<br><br>林鄭昨日下午4時開完記招後，繼續難平民憤。於6.16帶埋爸爸遊行的袁彌明，昨日以短訊回覆表示：「冇人會收貨，多此一舉，佢係幫緊7.1遊行吹雞！」而同樣參與兩次反送中遊行的王宗堯也揶揄林鄭：「唔好再玩我哋啦，你忙我哋都忙，唔係淨係你時間寶貴，年輕人啲光陰仲寶貴。」對於林鄭拒下台，他表示：「係，死都話畀多次機會，又話仲有好多嘢想做。撤回！撤回暴動罪！下台！道（歉）得咁hea由9佢！」</p><p>秋生：個個都想佢死</p><p>至於黃秋生則指對林鄭說話沒期望：「估到啦！佢會辭職先奇。」問林鄭道歉市民會否收貨？他說：「我估就唔得嘞！都話佢講地球係圓都冇人信！冇得搞㗎喎！個個都想佢死，連建制都係，不如搵個高人開個盤睇吓有冇輔助星啦！」問他收貨嗎？他就打個譬喻：「日日開一次記者會講同一樣嘅說話冇用㗎。即係阿媽叫個仔讀書，讀書呀、讀書呀！鬼食泥咁，個仔都係打機㗎箒，不如搵個補習老師啦！」<br><br>邵仲衡亦指︰「今日已經唔可以再轉彎抹角，佢仲攞番台灣件事出嚟講……我想奉勸特首一句，世事如棋局局新，坐得呢個位，唔好亂嚟。」樂隊RubberBand成員泥鯭就插爆林鄭得把口：「真係有誠意嘅話，就直接回應市民嘅訴求，唔係口講誠意，心裏同香港市民鬥氣。」而另一樂隊Kolor成員、盧巧音老公蘇浩才也在Ig表態，以黑底白字post「厚顏無恥」及「下台」。</p><p>鄧達智：創傷已造成</p><p>導演張堅庭則指：「我未睇直播記者會，不過要我原諒一個將我推落懸崖，然後靠我自己攬實啲樹枝跌唔死爬番上來，佢眼濕濕話對唔住，畀多次機會我幫你搽紅藥水，你驚唔驚，你會原諒佢？」著名設計師鄧達智坦言︰「道唔道歉，個創傷已經造成！佢起碼要撤回啦，唔係只道歉。」而去年發現患癌的903 DJ雲妮，亦留言：「我真的不能再被林鄭影響我的健康，不值得為此人動怒。」<br>採訪︰鍾國仁、皓騫、林妃、陳杰、李森</p></body></html>