<html><header><meta charset="utf-8"><title>【收市閒情】林鄭式道歉：Sorry囉 - 千頌C</title></header><body><h1>【收市閒情】林鄭式道歉：Sorry囉 - 千頌C</h1><p>林鄭噚日終於現身致歉，不過傳說中嘅鞠躬道歉就冇影，「撤回」兩個字更加係撬極都撬唔開，「撤銷6.12對示威者的控罪」當然亦冇提及。今次黑面道歉，恐怕係再一次火上加油。歷史告訴我們，道歉的確是一種藝術。<br><br>英國石油公司（BP）墨西哥灣漏油案：2010年5月，BP位於墨西哥灣嘅深海鑽油台爆炸，造成11人死亡，幾百萬桶油流入墨西哥灣，造成極之嚴重生態災難。時任CEO Tony Hayward喺事發後竟然講：「It's "relatively tiny" compared to the "very big ocean."」、「I'm sorry. We're sorry for the massive disruption it's caused their lives. There's no one who wants this over more than I do. I'd like my life back.」結局，佢終於得償所願，同年5月，宣佈辭職，正式Get his life back。<br><br>山一證券破產道歉記招化腐朽為神奇：1997年11月，日本山一證券宣佈破產，當時社長野澤正平出席「道歉記招」時，痛哭流涕，態度極為誠懇，佢講「公司虧損全都是我不好，絕非社員過錯，所以懇請支持山一證券的社員們，拜託了！」有膊頭、有擔當、不諉過他人，結果，因為呢次記招，日本一面倒同情山一證券，超過4,200家公司向已經破產嘅山一證券請人，令原本面臨失業嘅員工有新飯碗。<br><br>林鄭第一次道歉，冇露面，衰過WhatsApp講分手。第二次道歉，有露面、但黑面，誠意見唔到，見到嘅只係霸氣同唔忿氣，聽到嘅係：「Sorry囉！」至於黑警一哥、醫管局、警監會，接二連三嘅記招，表演嘅係「割蓆割得快，卸膊好世界」，冇人道歉過。<br><br>呢個時候，我諗起一個人，前警務處一哥，人稱Sorry Sir嘅鄧竟成。佢在任時，呢位「一哥」背負住警隊嘅壓力，三度代表警隊公開致歉，每次都係非常誠懇。退休後，佢曾接受訪問，講到道歉同唔道歉嘅矛盾時，佢講咗幾句說話：「你想以後的年輕人做錯事後承擔抑或唔承擔呢？致歉抑或不致歉呢？好多東西是需要考慮的。」<br><br>千頌C<br> http://fb.com/winbigwok <br>本欄逢周三刊出</p></body></html>