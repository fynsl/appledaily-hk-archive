<html><header><meta charset="utf-8"><title>隔牆有耳：張華峰爆咪認證麥美娟問候娥特老母 - 李八方</title></header><body><h1>隔牆有耳：張華峰爆咪認證<br>麥美娟問候娥特老母 - 李八方</h1><p>特首林鄭月娥喺數以百萬計市民上街反送中惡法後，決定暫緩提交惡法畀立法會二讀，佢宣佈暫緩前喺禮賓府密晤建制派議員，傳出當時俾人以粗口問候，搞到花生期貨價格上升。有傳爆粗者係工聯會麥美娟，但就冇人證實，直到噚日網上流傳一段聲帶，相信係經民聯張華峰前日開監警會會議後同主席梁定邦對話，證實怒×娥特嘅人就係麥美娟！</p><p>梁定邦笑住話失身份</p><p>點解張華峰同梁定邦對話會流出？有政界中人猜測，佢兩個九成九同之前廖長江開立法會爆「西環拆天」一樣唔記得熄咪！張華峰喺對話入面直指麥美娟開會時問候娥特老母，又話麥大鬧林鄭「你估淨係你識喊，我都識喊」，梁定邦就笑住話作為議員咁問候人哋老母有失身份。<br><br>有晒錄音，麥美娟又認唔認？噚日佢現身立會，俾記者追問係咪爆粗鬧娥特，佢只係不置可否，又話唔會透露閉門會議內容，又話𠵱家唔應該再斟酌政府有冇出賣建制派，建制派選情亦非當前之急，最重要係令香港停止延續緊張氣氛，唔應該再着眼個人名利得失或選舉結果喎。<br><br>李八方</p></body></html>