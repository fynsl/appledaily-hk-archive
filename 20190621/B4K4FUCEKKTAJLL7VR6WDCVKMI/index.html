<html><header><meta charset="utf-8"><title>孫柏文：有信心俄鋁恢復派息 - 李華華</title></header><body><h1>孫柏文：有信心俄鋁恢復派息 - 李華華</h1><p>【中環在線】俄鋁（486）去年被美國制裁，股價跌到趴晒街，獨立股評人孫柏文就聲稱大手買入，轉個頭個制裁今年初擱置，股價大幅反彈，贏咗漂亮嘅一仗。噚日佢就維權投資者上身，着咗「Where's Our Dividend」白色Tee出席俄鋁股東會質問管理層，問點解咁耐唔派息。<br><br>不過經過股東會後，唔知係咪管理層解說得好，孫柏文話好有信心俄鋁會喺中期業績後恢復派息，仲引述財務總監話只要鋁價穩定，公司就會派息。華華問佢會否繼續持有俄鋁，孫柏文話根據公司年報等數據，俄鋁係現時估值最平嘅公司，所以會繼續持有。<br><br>另外，平時幫政府護航嘅前律政司司長梁愛詩，亦都以公司獨董身份出席股東會，罕有地講下生意經，佢話俄鋁正消化緊美國制裁嘅影響。問到鋁價走勢對公司影響，佢話所有商品價格都有起有跌，但公司實力同埋發展先係最緊要，公司正朝製造高質量鋁發展。<br><br>最後梗係問修訂《逃犯條例》啦，點知佢走咗。<br><br>李華華<br>mailto:LiWaWa@AppleDaily.com</p></body></html>