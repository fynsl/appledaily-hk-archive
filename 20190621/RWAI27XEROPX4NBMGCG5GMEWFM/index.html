<html><header><meta charset="utf-8"><title>潛在威脅 - 左丁山</title></header><body><h1>潛在威脅 - 左丁山</h1><p>老友M嘅一位朋友在上海做生意定居，星期一返嚟香港見吓親友，發覺香港報紙長篇大論講二百萬人上街，為之大驚，話人在上海，對此事（送中條例）一概不知，完全矇查查。朋友M慨嘆，內地封鎖消息之嚴密程度，令人嘆為觀止，於是諗到：「上海咁樣有乜資格同香港爭做金融中心？」左丁山答：「當香港變成上海之後，上海一定贏香港！」如何將香港變成上海？說難不難，只要林鄭或下任特首夠膽，得中央全力支持，一聲令下，全面禁止Google、fb、 WhatsApp、YouTube等社交媒體出現，只准香港人用微博、微信、百度嘅話，同時限制CNN、BBC、紐時、華郵、FT等外國媒體自由採訪嘅話，香港就同上海冇大分別啦。當然還要冚咗蘋果日報！<br><br>問題係中央敢唔敢如此，要做實做得出，問題係帶來甚麼中央不願付出的代價。將香港變成上海般封閉，對中國有甚麼好處？好處全部係政治性，共產黨可以將香港搓圓㩒扁，一如上海，再冇「外國勢力」搞搞震，再冇人反乜反物，中央可以耳根清淨。代價呢？歐美不再給予香港特別優惠，美國視香港為中國一部份，不再給予獨立關稅區地位，目前1300幾個外國公司辦事處紛紛撤離（多數去星加坡）……咁搞法，香港經濟增長就不知從何而來，沒有了金融與貿易的自由度，香港地產苦了跌到老母都唔認得，香港要靠中央救濟，殺死一隻會生金蛋的鵝，由內地富翁來港大力托市，在世界舞台中國領導人還有甚麼面子？計過度過，習近平一代中國領導人，如果有歷史眼光的話，理應明白香港之世界戰略作用，效法毛澤東周恩來，視香港為南風窗，除咗國防外交嚴控，就留下一個老年紫沙茶壺算了。最現實嚟計，香港人最緊要搵食，對內地政治愈來愈冷感，現時三十歲以下年輕人（未來香港主力人口）根本對大陸冇興趣，只有小器到極、自卑到極嘅人先至會驚怕香港人真係要搞獨立，中南海內唔通人才短缺，咁都睇唔到？<br><br>朋友M話：「最怕中共認為管14億人管到服服貼貼，全部聽黨話跟黨走，何物香港得七百幾十萬人夠膽咁多聲氣，妄議中央，係要壓制，將香港變成上海咁管，派人做特首辦黨委書記，行政會議書記！」左丁山話理性分析應該不會，朋友M話，共產黨會日日同你講理性分析吖，總之香港唔聽話，做老母嘅就要用藤條打仔！然後佢再傳一位內地徐焰少將的2018年講話，指香港人很壞，比台灣還要壞，都幾嚇人，呢位徐少將未必有影響力，但內地一些軍人對世界認識比較少。諗落又有啲潛在威脅，點好呢？朋友M話：「我已經將一半銀行存款設咗為美元存款。」</p></body></html>