<html><header><meta charset="utf-8"><title>隔牆有耳：醫學會反送中冇立場　蔡堅扯火 - 李八方</title></header><body><h1>隔牆有耳：醫學會反送中冇立場　蔡堅扯火 - 李八方</h1><p>今次《逃犯條例》修訂風暴，各行各業都全力投入反送中行動，而醫學界嘅動員同參與都可謂遠超雨傘運動時期，幾乎所有工會同組織都表晒態，不過唯獨是全港最大醫生團體醫學會，就一直冇聲氣，至今都冇立場，亦係繼傘運之後醫學會再次「缺席」大型社運。八方聽聞原來醫學會內部曾經因為出唔出聲明拗咗一大輪，最後決定下個月會董會至肯傾，搞到一向好好火嘅醫學會會董蔡堅（圖）非常勞氣，覺得自己都身體力行反修例，冇理由醫學會到𠵱家一句聲都唔出。</p><p>改選會董篩走保守派</p><p>醫學會會長何仲平同八方講，因為會董之間支持同反對《逃犯條例》修訂意見都有，唔可以好似其他工會咁容易達到共識，所以暫時唔表態；加上娥特都已經話暫緩修例，所以佢哋都唔再急於發聲。佢仲話噚日已經搵咗堅叔飲咖啡解釋成件事，話堅叔聽完之後「冇再拍枱」喎。不過據聞部份新加入嘅會董，都仲係好不滿醫學會嘅決定，有人更加話要趁住𠵱家改選會董，篩走保守派醫生喎！睇嚟今次反送中運動，將會令嚟緊醫學會改選引發一場龍爭虎鬥。</p></body></html>