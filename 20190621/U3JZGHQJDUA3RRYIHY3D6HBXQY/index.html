<html><header><meta charset="utf-8"><title>【娛樂人物】拍節目難忍ERROR篤手機黃淑儀有個老闆夢</title></header><body><h1>【娛樂人物】拍節目難忍ERROR篤手機<br>黃淑儀有個老闆夢</h1><p>黃淑儀（GiGi姐）首次與ViuTV合作，就製作她最擅長的烹飪飲食節目《Cooking GiGi台灣篇》。早前GiGi姐夥拍ERROR其中兩位成員梁業與吳保錡到台灣拍攝，GiGi姐日前接受《蘋果》專訪笑謂：「初初最忍唔住係佢哋篤手機。」廚藝了得的她原來有個老闆夢，坦言好想開車仔麵檔，但最後被老公勸阻。<br><br>撰文：盧妹<br>攝影：陳俊強</p><p>黃淑儀斷斷續續在無綫經歷近50年的歲月，由70年代的當家花旦，到2005年開始主持《吾湯吾水》等飲食節目大受歡迎。近日GiGi姐離巢轉到ViuTV，與以搞鬼見稱的ERROR其中兩位成員梁業（肥仔）及吳保錡，到台灣拍攝ViuTV烹飪飲食節目《Cooking GiGi台灣篇》。日前GiGi姐與肥仔及保錡在觀塘接受《蘋果》專訪，廚藝了得的她坦言曾想過開車仔麵檔，不過最後被老公勸阻。<br><br>GiGi姐表示有朋友在新加坡開麵檔：「我都好恨、好想開，但係我先生話又要自己買餸、又要煮、又要洗、又要收銀，仲要交租，真係搵自己笨，所以我都係請朋友返嚟食就算，我享受煮畀人食，見到佢哋話好味，我就好開心。」雖然GiGi姐沒有開店，但就不時主持電視節目，以另一個途徑與觀眾分享廚藝。</p><p>教餐桌禮儀</p><p>今次GiGI姐與ERROR合作主持節目，但她卻直言在合作前從沒有聽聞過ERROR：「真係冇聽過，直到知道同佢哋合作做節目，大家都係新合作就要去睇吓，我同自己講，要畀最大嘅容忍量畀佢哋。」身旁的保錡表示細細個已經是電視迷，所以認識GiGi姐的劇集，他更自爆首日開工與對方見面時，不敢與她交談。肥仔即附和說：「佢真係縮埋一嚿唔敢講嘢，我自己就冇事前起GiGi姐個底，我想親身去feel吓。」<br><br>保錡以「慈祥媽媽」來形容GiGi姐：「GiGi姐好肯同我哋溝通又肯教，你會好想聽佢講嘢。」肥仔則覺得GiGi姐會很理性為他們分析：「佢同你講啱或者錯嘅嘢，一定有佢道理，真係袋好多錢入你袋，平日點樣唔好失禮、餐桌禮儀都係GiGi姐教。」<br><br>GiGi姐坦言攝製隊的形象很重要，她希望台灣朋友感到香港攝製隊是有禮：「初初最忍唔住係佢哋篤手機，我煮嘢嗰陣，佢兩個唔使喺度，但我都希望佢睇住，咁樣到食嗰時先可以講番個過程。初初佢哋唔知閃晒去邊又玩手機，領悟到幾多真係唔知。」經過這次的台灣之旅，她大讚兩個小朋友很努力：「佢哋都乖又肯學，到後尾仲有煮番嘢畀我食，好好呀，我會畀80分佢哋。」</p><p>「我有我風格」</p><p>多次拍攝烹飪節目的GiGi姐今次是與ViuTV首次合作，問到拍攝上有何不同？她說：「我有我風格，我會問清楚導演要乜嘢程序，睇吓要預先準備乜嘢，去到邊度我都係咁做。有時，我以為好簡單、大家會明嘅嘢，原來都要示範，始終ViuTV嘅觀眾後生啲。我自己都有睇其他節目去參考，好似整沙律，我會放入個保鮮袋shake勻啲醬，都係睇外國節目學番嚟，基本上煮嘢食係各師各法，上海人同南方人煮嘢食已經唔同方法，冇話邊個手法啱定唔啱。」<br>場地提供：Rent a Kitchen<br>ERROR服裝提供：Ice Fire</p></body></html>