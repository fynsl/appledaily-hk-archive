<html><header><meta charset="utf-8"><title>【娛樂人物】姜大衛兒子姜卓文王祖藍表弟李俊華爭入行</title></header><body><h1>【娛樂人物】姜大衛兒子姜卓文<br>王祖藍表弟李俊華爭入行</h1><p>出身演藝世家的姜大衛和李琳琳的細仔姜卓文（細John），以及王祖藍表弟李俊華（孖八），最近齊齊參加《全民造星II》，爭入行做明星，二人強調不會靠關係出道。對於被網民批評眼細不及爸爸靚仔，細John深信做好自己，便會贏得大家的尊重。<br>撰文：黃曉妍<br>攝影：沈健程</p><p>姜卓文今年24歲，父母是姜大衛及李琳琳，姊姊是姜依蘭，姊夫是曹永廉，大伯是秦沛，叔叔是爾冬陞。細John受訪當日即場接受演技挑戰，模仿爸爸及大伯講廣告對白及做戲，沒半點怯場，他說：「爹哋個廣告睇過好多次，熟晒，至於大伯就話『你知我對眼有幾大，你要瞪大對眼，因為你對眼咁細』，所以我講到『你大我呀！』就瞪大對眼。」他說從小到大都不怯場，更喜歡模仿爸爸耍劍，讀書時曾參演戲劇和夾band。</p><p>大伯秦沛開解</p><p>對於父母在《全民造星II》官方網站呼籲大家支持自己，細John說︰「佢哋覺得如果幫我會快啲，但觀眾方面就會覺得有冇搞錯，造馬！我唔想有呢啲睇法。」他指家族盛產演藝圈猛人，難免對自己造成壓力︰「𠵱家學緊點樣將壓力變成推動力。」<br><br>細John參賽前已拍過電影《花明度》和《星塵》︰「《花明度》裏面我只係小角色，同黃又南喺酒吧打交，拍通宵戲唔覺辛苦，反而享受。《星塵》係講梅艷芳，我飾演佢徒弟。」談到參加《花明度》試鏡時被雜誌報道，遭網民狠批他眼細，不及爸爸靚仔，他直言曾為此不開心，幸得大伯和叔叔開解︰「佢哋叫我唔好聽呢啲，做好自己，好難控制人哋鍾唔鍾意你。」問到比賽勝算，他表示︰「希望入到10強，但今年參賽者跳舞勁、唱歌犀利、靚仔又大把，所以都難。」</p><p>現年36歲的李俊華（孖八）是王祖藍的表弟，身高167cm，現職機械舞導師，是《全民造星II》88號參賽者，他說：「我想玩第一屆，但上年我代表香港去國內參加節目《這！就是街舞》，後來先知道香港有《全民造星》，我覺得第一屆會馨香啲。」孖八表示曾替張崇基兄弟的演唱會擔任排舞師，更是亞視舉辦的《亞洲星光大道4跳舞吧！》冠軍。他的必殺技是跳舞：「我跳咗19年街舞，無時無刻都跳緊。」</p><p>今年榮升爸爸</p><p>孖八雖然有表哥王祖藍，但沒想過靠親戚關係殺入娛樂圈，他說：「如果搵佢引薦我入行，未必係好事，我𠵱家可以由低做起。」他謂跟王祖藍由細玩到大：「以前一齊去游水、燒嘢食，年年暑假都一齊，等佢教我做功課。」王祖藍捱了多年才出頭，問孖八可擔心自己起步太遲？他說：「我冇理呢啲嘢，因為鍾意表演嘅時候，係唔會諗自己表演到幾多歲」又指王祖藍沒有給他參賽貼士：「佢淨係叫我加油。」<br><br>孖八曾演出電影《狂舞派》，而節目官方留言中，有位女士叫他做「老公」，原來孖八已婚兩年多，今年將會做爸爸，他說：「我太太好支持我參加呢個比賽。」</p></body></html>