<html><header><meta charset="utf-8"><title>伯伯讚青年有勇有謀</title></header><body><h1>伯伯讚青年有勇有謀</h1><p>從6月9日反送中大遊行起，年輕面孔湧現在遊行隊伍和示威集會中，當中亦不乏白髮蒼蒼的年長一輩。他們在戰場上被年輕人的有勇有謀所感動，也令他們更堅決要為下一代的自由而繼續奮戰。<br><br>身為多年六四集會和7.1遊行的常客，警方6月12日對示威者所採取的武力，還是讓身處現場的鄭伯、鄭太震驚和氣憤。「香港開埠以來，從未見過呢啲場面！」82歲的鄭伯形容當日有如四面楚歌的災難場面，年紀老邁的他一直從夏愨道逃到金鐘站，惟仍被催淚彈熏得眼淚直流。<br><br></p><p>「老嘢」逐漸覺醒</p><p>但見識過警方武力的兩人，這日仍一早來到灣仔警總外，堅持響應網民發起的示威行動。「林鄭不停帶人遊花園，暫緩係冇意思，一定要就五項要求畀個答覆。」他說深受年輕人在遊行和示威中的表現所感動：「以前成日話後生淨係識打機，但你睇到佢哋真係行動敏捷、有勇有謀，我畀十幾個like佢哋。」<br><br>為了支持年輕一代，他們希望能出一分力。「咁多年嚟，未見過年輕人咁艱苦，令我覺得一定要出嚟。」爭取民主廿多年仍不見成果，鄭太承認有點氣餒和心酸，但仍希望與年輕人一同努力下去。「香港實現民主嘅信心一定有，係唔知要用幾多時間。我哋可能都冇眼見，可能要到你哋嘅下一代先見到，辛苦你哋。」<br><br>警總前集會人群中，有58歲、退休前從事貿易的鍾先生，他從6月9日起一直有參與反送中遊行和示威，昨日又再與家人一同來到警總門前示威。「佢哋真係好有條有理咁提出訴求，係啲高官唔理，所以要為佢哋做返啲嘢。」<br><br>鍾先生亦希望香港人能繼續在下屆立法會選舉以手中選票抗爭，若民選議員繼續不斷被DQ，他認為香港人迫於無奈下只能革命。「我個人唔贊成武力，但到時用晒所有正路方法都冇辦法嘅話，咁流血都冇辦法。但呢個係最後一步，𠵱家唔考慮住。」<br><br>別說上一代拋棄下一代，70歲的黃先生昨從報道中得悉黃之鋒呼籲人群離開立法會，一齊包圍警總，他心想：「叻仔！呢個決策好岩。」於是他獨自出門，來到警總前。「我叫佢哋唔好衝，就算有鬼想掟磚都要㩒住佢，唔好畀佢挑釁。一唔冷靜，就會失去世界嘅同情。」他說若是佔中時這樣說，年輕人會冷言相向。但昨不少勇字行頭的年輕人都回敬：「阿伯，多謝。」<br><br>從6月9日反送中至6月12日的示威，黃先生都有參與其中。他認為年輕人在反送中抗爭的表現，已獲得更多「老嘢」支持。「以前佔中時，佢哋都鬧後生仔讀屎片，搞亂社會；但6月12日後我去M記坐，聽到佢哋都同情班後生，佢哋都睇唔過眼！」看到沉睡多年的同代人逐漸覺醒，參與民主運動多年的黃先生對香港前途深感樂觀，「共產黨係睇到，唔係林鄭點會暫緩？」<br>■記者陳芷昕</p></body></html>