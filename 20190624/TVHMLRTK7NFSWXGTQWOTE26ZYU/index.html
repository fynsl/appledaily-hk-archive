<html><header><meta charset="utf-8"><title>【異動空間】量寬覆水再難收 - 魏力</title></header><body><h1>【異動空間】量寬覆水再難收 - 魏力</h1><p>過去一星期，甚麼資產都在升，由債券、股票、黃金、石油、金屬，以至加密貨幣，不論資產屬性（避險與否），全部大炒特炒，究竟搞邊科？有外媒分析認為市場已進入「醉酒派對」，是否意味離場之時 ？<br><br>港人絕大多數都係望實股市，但其實債市比股市大得多，也是大戶殺戮的主戰場，今次「醉酒派對」也要由債市講起。去年11月初，十年期美國債息由3.24厘開始跌，上周跌到2厘，你應該會問：買債都係收2厘，但聯邦基金利率起碼有2.25厘，點解要買債咁蝕？這反映市場預期美國會減息，仲要唔止減一次，目前是市場「倒逼」美聯儲減息。<br><br>點解要倒逼？主要憂慮經濟唔好、驚衰退，而破局關鍵在於中美貿戰。特朗普要連任，經濟不能攬炒，但同時要制衡阿爺崛起，點搞？本周G20峯會，關稅撤辣不敢說，但應不會「終極加辣」，留一手做威脅更有用。借關稅戰拎夠談判籌碼之後，會逐步轉為科技戰，華府最新又將5間科技華企加入「貿易黑名單」，阻截阿爺研發超級電腦。中美盟主爭霸戰邊打邊談，應是未來數年的「基本情境」。<br><br>講番全球放水，走入歷史數據，經濟未衰退就減息，將刺激股市向上，特別是美股大有機會「再醉一會」；量寬注定覆水難收，當貨幣漸變廢紙，黃金、比特幣也有商機。<br><br>魏力<br> http://fb.com/2012jason <br>本欄逢周一、五刊出</p></body></html>