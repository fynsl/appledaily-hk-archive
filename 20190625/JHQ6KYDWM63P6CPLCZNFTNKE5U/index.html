<html><header><meta charset="utf-8"><title>夏日求驗客：門前失機？仲有好兄弟！　壽星美斯鬆口氣</title></header><body><h1>夏日求驗客：門前失機？仲有好兄弟！　壽星美斯鬆口氣</h1><p>周一係阿根廷球王美斯嘅32歲生日，好在佢唔使愁雲慘霧返老家過牛一。周日美洲國家盃分組賽B組煞科戰，賽前兩戰得一分嘅阿根廷面對出局危機，對住卡塔爾幾乎非勝不可下以2:0贏波，以次名出線八強。又大一歲嘅美斯喺呢場關鍵大戰冇波入兼有一次門前「叉燒」食唔到，但班隊友總算唔使次次靠晒佢都贏到波，呢份生日禮物先最珍貴。</p><p>靠隊友破卡塔爾晉級</p><p>你話美斯班隊友好生性，其實又講唔上係事實全部，阿根廷對住賽前同樣得一分嘅卡塔爾，前鋒拿達路馬天尼斯喺開賽四分鐘就開紀錄，對手後防嚴重失誤直接將個波傳畀佢輕鬆射入。之後阿根廷仲有唔少機會，美斯傳阿古路射門柱邊出界，中堅奧達文迪近門衝頂又高出，完半場只係領先一球。下半場阿根廷繼續攻勢較多，但阿古路喺61同67分鐘兩次射門失機；73分鐘到美斯發波瘟，門前接應隊友底線傳中，用佢食糊左腳竟然射到九樓高，形勢一路緊張下，阿根廷到82分鐘總算鬆口氣，保羅戴巴拿傳阿古路，後者右路連推過兩個卡軍後衞射地波遠柱入網，奠定2:0勝局。<br><br>阿根廷全取三分，喺B組3戰得4分，加上同日另一場小組煞科戰，哥倫比亞以1:0小勝巴拉圭3戰全勝首名晉級，阿根廷就確定次名直接出線，唔使爭最佳第三名。出線八強阿根廷將會對實力一般嘅委內瑞拉，晉級四強難度唔大，唔通真係好似基斯坦奴朗拿度（C朗）喺16年帶領葡萄牙咁，喺該屆歐國盃有危再有機，解決出局威脅後，一路殺入決賽贏埋冠軍。不過阿根廷若果再晉一級，潛在對手就係東道主兼死對頭巴西。</p><p>晒MJ合照C朗又認叻</p><p>美斯今場冇波入但都獲選MOM，周一過32歲生日嘅佢應該心情好靚，佢賽後話：「今場我哋表現唔太好，但最緊要贏波晉級淘汰賽。呢場後我哋充滿信心，一定要好好利用，之後嘅比賽再冇犯錯空間。」<br><br>美斯唔使出局，繼續追逐為阿根廷爭冠嘅夢想，這邊廂已經上岸嘅另一球王、過去三年幫葡萄牙贏過歐國盃同歐國聯嘅C朗，咁啱喺阿根廷晉級後喺ig發文，貼咗同「籃球之神」米高佐敦（Michael Jordan）嘅合照，仲寫住：「我哋創造咗足球界、籃球界嘅歷史。」揀啱時機認叻。</p></body></html>