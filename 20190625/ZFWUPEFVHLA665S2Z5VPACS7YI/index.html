<html><header><meta charset="utf-8"><title>中環在線：信德股東會取消提問環節 - 李華華</title></header><body><h1>中環在線：信德股東會取消提問環節 - 李華華</h1><p>上市公司股東大會係小股東能夠同董事會直接對話嘅少有機會，但噚日舉行股東會嘅信德集團（242），喺宣讀股東會議程及投票後，主席何超瓊就宣佈會議結束，可憐年長嘅小股東舉到手都酸，何氏千金同董事會成員都未有理會，去如黃鶴。<br><br>信德股東大會有超過100名股東到場參與，場面墟冚，主席何超瓊及副董事總經理何超鳳均有出席，並由何超瓊主持會議。<br><br>一般而言，喺宣讀議程及收回投票表格後，股東會主持都會表明進入股東提問環節或問一句「股東有冇問題？」不過，何超瓊喺宣佈投票結束後，隨即同時表示會議結束，隨即離開，未有時間給予小股東提問。小股東反應不及，再舉手已無人理會，只能白白目送董事會成員離開，舉手舉足兩分鐘，始有信德職員發現，並主動向其查詢及寫低佢嘅問題，話會事後聯絡補答。<br><br>信德職員話，以往信德股東會大多數會設提問環節，今次會前亦有提醒何超瓊要問問股東有冇問題，但可能佢趕住出席另一會議，因此忘記咗，話下次會再提點董事會。<br>查實小股東山長水遠去股東會，部份真係關心公司發展，唔係想問「刁難」問題。好似今次咁，股東問嘅都係派息政策同公司未來地產項目發展，相信何氏千金都好樂意作答嘅。<br><br>李華華<br>mailto:LiWaWa@AppleDaily.com</p></body></html>