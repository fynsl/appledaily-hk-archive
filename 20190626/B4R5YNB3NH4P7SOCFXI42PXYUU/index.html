<html><header><meta charset="utf-8"><title>面試港姐後拍拖依依不捨城大呂慧儀豪放當街咀慰男友</title></header><body><h1>面試港姐後拍拖依依不捨<br>城大呂慧儀豪放當街咀慰男友</h1><p>【康城→九龍灣】今年《2019香港小姐競選》前日在電視城舉行首輪面試，其中一位佳麗Hailey剛於城大BBA畢業，外貌清純兼有幾分似呂慧儀，成為焦點之一。原來Hailey已經名花有主，Hailey在面試過後，即與男友拍拖食飯，離別時更依依不捨於街頭狂啜慰男友，非常熱情。</p><p>一年一度的《2019香港小姐競選》前日進行首輪面試，各式各樣女子自信滿滿參加，有MK妹、國產大媽、高學歷尖子，還有已有半隻腳入娛圈的model及藝人大混戰，不過也不乏索女，其中已有幾位更引來傳媒關注成為大熱，包括「翻版朱智賢」蔡嘉欣（Kayan）及前名湯洛晴的33D波霸黃嘉雯（Carmaney）等。外貌清純的城大BBA畢業生Hailey，因有幾分似呂慧儀，也成為進入第二輪面試的熱門。</p><p>港姐面試於前晚7時許結束，眾佳麗坐無綫廠車前往康城港鐵站轉車。Hailey也與其他參賽者一同去到康城站搭港鐵，不過Hailey未有埋堆，甫上車只與另一位侯選佳麗行前幾卡傾偈，當對方落車後，Hailey獨自講電話，去到九龍灣落車。</p><p>食飯密密睇電話</p><p>Hailey一出閘就有位大隻陽光男上前迎接，這位陽光男甚有風度幫女方拎袋。Hailey雙手空下來，即自然地蹺着對方。兩人隨後行去食壽司，之間沒有親密動作，但兩人在餐廳坐下來後，都一齊密密睇電話，未知是否想找Hailey的新聞。<br><br>吃完晚飯，Hailey與陽光男去搭巴士，男方小心扶着Hailey到上層坐，落車後Hailey繼續糖黐豆蹺實陽光男。到Hailey寓所樓下，兩人在一間生活用品店停低。正當以為兩人想進內買東西，此時陽光男突然攬實Hailey，Hailey也顯得相當受落，情到濃時，兩人更情不自禁扮接吻魚互相輕咀兩下。兩人隨後攬住打情罵俏一輪後，突然無視旁人目光，當街緊抱狂啜。兩人濕吻一段頗長時間，Hailey得到陽光男用愛的親吻掃走一日疲累，才返回香閨休息。兩人分開後，女方更不斷回望男友，看來十分依依不捨。</p><p>Kayan認賣中國貨</p><p>另外，前名湯洛晴的Carmaney去年代表香港參加2018國際小姐競選，今次以真名黃嘉雯參選港姐。Carmaney前晚與一位佳麗一同離開，搭扶手電梯往港鐵站期間，不停玩手機睇自己Ig，隨後兩人在油塘站落車一同轉乘的士離去。Kayan被指將淘寶貨當高價貨販賣，她在搭港鐵前被問到是否真有其事，Kayan說：「咁又冇，我以前係有賣過啲made in China嘅貨，但我自己去廣州度買嘅。」九頭身美女Katy Yeung搭港鐵期間竟有男fans上前要求合照，她未有托手踭一一照做。<br><br>採訪、攝影：吳耀輝、徐錦池、梁繼光、朱志聰</p></body></html>