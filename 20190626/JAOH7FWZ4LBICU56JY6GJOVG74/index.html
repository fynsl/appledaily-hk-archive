<html><header><meta charset="utf-8"><title>夏日求驗客：小將緣盡美洲盃被插唔尊重森保一寸爆反擊</title></header><body><h1>夏日求驗客：小將緣盡美洲盃被插唔尊重<br>森保一寸爆反擊</h1><p>美洲盃分組賽星期一上演最後兩場分組賽，八強亦全部產生，日本喺C組尾輪俾厄瓜多爾逼和1:1，兩隊齊齊出局，益咗B組嘅巴拉圭以其中1隊最佳小組第3名打入8強。<br><br>烏拉圭同智利之前已肯定係C組頭兩名，而喺星期一嘅尾輪比賽，烏拉圭憑卡雲尼喺完場前八分鐘一箭定江山，以1:0小勝智利，3戰得7分以小組首名入8強，智利就以次名晉級。<br><br>至於日本對厄瓜多爾呢場，邊隊贏就可以出線八強。以年輕球員為主力嘅日本喺15分鐘先開紀錄，當時佢哋嘅一次攻勢俾出迎嘅厄瓜多爾門將喺禁區邊解圍，但個波落喺中島翔哉腳下，佢喺蛾眉月頂射空門得手，日本領先1:0。</p><p>「冇義務出主力」</p><p>不過，厄瓜多爾喺35分鐘追平。後衞羅拔艾保列達近門窩利勁射俾日本門將川島永嗣撲出，但俾安祖文拿輕鬆補射入網。兩隊下半場冇再入波，最終以1:1賽和。日本和波後3戰得2分，同B組第三名嘅巴拉圭同分，巴拉圭憑較佳得失球壓倒日本，同A組嘅秘魯成為2支以小組最佳第3名晉級嘅球隊。<br><br>日本喺今次美洲盃以2020奧運適齡嘅U23球員為主，配合5名23歲以上球員，旨在吸收大賽經驗，令到委內瑞拉同巴拉圭嘅教練不滿，認為日本唔尊重美洲盃。日本主帥森保一賽前就反擊話：「用長友佑都、吉田麻也，大迫勇也等主力並唔係我嘅義務。」森保一仲話日本足協諮詢過美洲盃籌委會，對方冇強制要求，所以佢選擇咗呢班球員，希望大家理解。</p><p>「乳神」復出 巴拉圭有運</p><p>另外今年34歲嘅巴拉圭「乳神」娜莉莎列姬美（Larissa Riquelme），10年南非世界盃佢喺巴拉圭對斯洛伐克嘅比賽度，喺巴拉圭入波之後興奮慶祝，着住巴拉圭國旗顏色低胸小背心之餘，心口仲夾住一部Nokia手提電話，結果一炮而紅。今次美洲盃再度現身，心口夾住嗰部手提電話已經升級做iPhone。由於巴拉圭入咗八強，相信球迷仲可以繼續見到佢嚟捧場。<br><br>今屆美洲盃八強會喺星期四開始，第一場就係巴西對巴拉圭，之後有委內瑞拉對阿根廷、哥倫比亞對智利同埋烏拉圭對秘魯。</p></body></html>