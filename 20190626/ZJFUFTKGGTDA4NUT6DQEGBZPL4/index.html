<html><header><meta charset="utf-8"><title>【智取大市】增長概念可貴 - 晉佳</title></header><body><h1>【智取大市】增長概念可貴 - 晉佳</h1><p>一單北韓洗錢官司，招行（3968）、交行（3328）同浦發行都唔肯被傳召。喺G20前有美國傳媒爆出呢單嘢，用意好明顯，又係特朗普團隊喺習特會前自製談判籌碼，到時拎出越多籌碼自然有機會喺中國身上獲得越多回報。內銀擺明等習大大出手幫佢哋打大佬。<br><br>招行係其中一間內地比較以市場化方式經營嘅大銀行。幾年前民行（1988）搞太多冇規範嘅理財產品，捲埋入謎網裏面，股價都出現內傷，招行能否引以為鑑？<br><br>招行大跌，一方面反映中美談判被擺上枱嘅風險，亦因為爆煲事件顯露內部監控問題，搞唔好長遠恐怕步民行後塵，靠股價對佢小懲大誡，希望有用。作為基金愛股嘅招行，可以跌咁多，亦反映港股面對走資，基金借勢沽貨減持，呢層連貝萊德都食埋誠實豆沙包。<br><br>最後要講講，始終係增長概念可貴，李寧（2331）盈喜爆升近兩成，相比東岳（189）盈警跌半成。參考頤海（1579）績後爆升，李寧現價forward PE可能30倍左右，增長同品牌升呢概念，唔排除升到近40倍，或仿傚頤海升完再喺高位盤旋。<br><br><br>晉佳<br> http://fb.com/advanceguy1 <br>本欄逢周一、三、五刊出<br></p></body></html>