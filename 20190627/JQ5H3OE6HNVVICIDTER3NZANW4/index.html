<html><header><meta charset="utf-8"><title>【魚樂無窮】金價破位炒呢隻 - 唐牛</title></header><body><h1>【魚樂無窮】金價破位炒呢隻 - 唐牛</h1><p>金飾股景福（280）公佈虧轉盈業績後，股價大成交創一年新高，熱鬧非常。「全年賺得77萬銀雞碎咁多，係咪炒過龍呀？」成日同大家講，研究業績一定要做比較，唔好齋睇表面照單全收。翻查資料，景福中期業績虧損496萬元，意味單計下半年已賺573萬銀，年度化計更是逾千萬了，集團對上一次錄得盈利已是2013年，從呢個角度出發，資金追捧理由夠晒充分。<br><br>睇埋財務數字更覺吸引，扣除貸款後淨現金1.5億銀，相當於市值四成，防守力十足，每股NAV高達0.69元，現價計市賬率不足0.6倍，三大龍頭周大福（1929）、周生生（116）、六福（590）平均市賬率1.6倍，雖說生意規模差一大截，但在業績急起直追下，景福絕對有力收窄估值差距。<br><br>近日國際金價牛氣衝天，升穿每盎斯1,400美元，創出6年高位，在儲局減息預期下，有大行預期可見1,600美元，景福手頭近5億元的金飾存貨，有望水漲船高，還未計潛在生意增長。<br><br>景福多年前曾獲洽賣盤，無他，市值只得奀豬3.6億銀，主板殼價都唔止呢條數，卻潛藏豐厚資產，配合業績亮麗及金價飛升，呢鋪博炒上轉角位0.5元，依然平通街。<br><br>唐牛<br> http://fb.com/tongcow88 <br>本欄逢周二、四刊出</p></body></html>