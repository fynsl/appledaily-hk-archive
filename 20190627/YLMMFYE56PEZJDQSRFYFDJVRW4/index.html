<html><header><meta charset="utf-8"><title>【馮仁昭四圍超】馮盈盈撐盡師姐選港姐「佢係校花係我偶像」 </title></header><body><h1>【馮仁昭四圍超】馮盈盈撐盡師姐選港姐<br>「佢係校花係我偶像」 </h1><p>新一屆港姐日前進行首輪面試，前晚馮盈盈喺將軍澳錄影節目，對於其中一個參賽者Mina Yeung話係佢同學，盈盈指對方係同一個學系嘅師姐：「我哋有一齊參加過攝影學會嘅模特兒活動，佢喺大學嘅時候，已經係風頭躉，嗰陣我仲係寂寂無聞，不過我喺大學贏得大專校花呢個美譽，其實都係因為佢，我先有『食營校花』呢個稱號，大家誤會咗我做佢。之前有人話我係港大校花，我已經話係一場誤會，佢先係校花！」</p><p>波霸係朋友</p><p>盈盈又話：「佢仲係我偶像㖭，因為佢畢業之後試過好多唔同工種。」佢透露另一參賽者、33D波霸黃嘉雯都係佢朋友，未入行已經識，對方面試前都有問佢意見，大讚對方有潛質。<br><br>同場15年港姐麥明詩埋位前唔小心整傷腳，佢自嘲好論盡。講到今年港姐，佢話有留意，「我記得有一個話係狀元，有啲人喺留言度tag咗我，話佢成績幾好。」講到呢位尖子曾樂怡被笑打扮似大媽，麥明詩就話有潛質可以改善，仲話自己幾年前同𠵱家都好大分別，讀書時專注學業唔識打份。</p><p>雷莊𠒇打氣</p><p>至於已經卸任同返加拿大生活嘅17年港姐冠軍雷莊𠒇，亦有喺Ig貼文分享感受。佢話回想當日睇到有人無理嘅批評，覺得好惡心，仲話嗰啲人冇同理心、同情心，所以可以無視佢哋同忘記佢哋，叫參選者唔好俾負能量侵蝕。<br>撰文：馮仁昭</p></body></html>