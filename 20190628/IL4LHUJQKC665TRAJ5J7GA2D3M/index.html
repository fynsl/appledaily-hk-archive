<html><header><meta charset="utf-8"><title>李國寶增持維他奶多過東亞 - 李華華</title></header><body><h1>李國寶增持維他奶多過東亞 - 李華華</h1><p>【中環在線】唔知係咪近排天口㷫，東亞（023）主席李國寶最近頻頻在股市「買奶」又「買水」，出手仲要比增持東亞更闊綽。<br><br>聯交所披露權益顯示，兼任維他奶獨立非執行董事嘅李國寶，本周一（24日）起連續三日共斥資超過3,270萬元，買入維他奶90萬股，持股量增至700萬股或0.66%。以維他奶昨日收市價36.8元計，市值2.576億元。另外，李國寶都好愛「東江水」㗎，佢今個月已先後4次，共斥資約3,170萬增持粵海投資（270）。</p><p>內地命運截然不同</p><p>至於家族生意，李國寶今個月共斥資約2,170萬元增持東亞，單看增持金額，李國寶似乎更看好維他奶同東江水，莫非飲品前景比銀行更好？<br><br>講開又講，東亞同維他奶都有進軍中國市場，但命運就截然不同，東亞內地業務頻頻受挫，早前更連累東亞因內地貸款撥備致中期純利大幅倒退。至於維他奶，近年靠「維他檸檬茶，爽過吸大麻」嘅內地網民潮語喺內地爆紅，銷售年年有增長，並已成為集團主要收入來源嘅市場。<br><br>李華華<br>mailto:LiWaWa@AppleDaily.com</p></body></html>