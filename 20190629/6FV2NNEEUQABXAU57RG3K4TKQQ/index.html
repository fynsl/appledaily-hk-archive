<html><header><meta charset="utf-8"><title>林鄭的尊嚴 - 邁克</title></header><body><h1>林鄭的尊嚴 - 邁克</h1><p>哈哈哈哈，親愛的林鄭月娥，真係恭喜你呀，武功全盤被廢不特已，由好打得變成唔打得，更遭高級黑的公關暗算，潛水超過一星期抹乾眼淚低調復出，竟然發佈禮賓府搞小型撐警派對新聞，以為可以遙遙向在大阪出席G20的主子表示忠誠，可惜馬屁如常拍在馬屁股。且不說周身蟻的習總多得你唔少，應付那個難纏的特朗普已經頭痛不止，還要額外處理由地方官送上的大禮，雖然事先張揚唔准各國代表提香港狀況，東道主第一個就喝極都唔聽，大大再大量，可想都恨到隻唔生銹的宮女入骨，沒有龍顏大怒咆哮「最好唔好畀我見到你」已經偷笑，這種時候仲蒲頭搞搞震，被誤會趁佢病攞佢命，你話點算好？更弊的是，七一慶典近在眉睫，山雨欲來風滿樓，升旗禮主持者騰雞到瀕臨不舉，你不回應民間四大訴求還罷了，怎麼比「自由」更蠢，傷口灑鹽繼續拉仇恨撕裂社會，不是變相慫恿更多人上街抗議是什麼？幸好我們都知道，貴宗教嚴格規定輕生者冇得上天堂，留咗位都無得傾，否則真想代你打電話去防止自殺協會求助哩。<br><br>早兩日小道消息指政府新聞處發內部電郵給某些公營機構，苦口婆心呼籲「維護行政長官尊嚴至關重要」，就算是響應律政司司長「毋庸斟酌字眼」的建議，也委實太過態了，維護兩個字不是這麼用的，千萬不要教壞小朋友。我當你從來唔參禪拜佛，兜風耳都不會沒有聽過「本來無一物，何處惹塵埃」吧，請問根本不存在的東西如何維護？連打好一份工的基本常識也沒有，為了可笑的面子無所不用其極，何來尊嚴可言？</p></body></html>