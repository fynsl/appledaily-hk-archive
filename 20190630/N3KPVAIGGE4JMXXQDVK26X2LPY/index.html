<html><header><meta charset="utf-8"><title>自由身球員交易Q＆A</title></header><body><h1>自由身球員交易Q＆A</h1><p>一場NBA風暴好快就會席捲全美，因為美國時間6月30日夜晚6點（香港時間7月1日朝早），球隊就可以同自由身球員接觸，商討轉會嘅事。叫得做「風暴」，係因為今次極多大牌自由身，簽到任何一個都可以改變成個聯盟生態，所以唔少球隊喺一、兩年前已經開始部署，騰出薪金上限，希望一舉功成，組成新Big 3，下季叱咤風雲。今次事關重大，牽連極廣，所以喺自由身市場開始前，先寫番篇實用文，嚟個你問我答，希望一眾讀者可以更加清楚當中轇轕。 <br>文：仙道彬</p><p>1. 自由身市場（NBA free agency）幾時開始？<br>美國時間係今晚6點，香港時間就係明早6點鐘，所以呢幾日都禾雀亂飛，不斷傳出各大球星嘅轉會新聞。分分鐘大家瞓醒，已經有幾個巨星轉咗新東家。<br><br>2. 各大球星係咪可以立即簽約，宣佈成功轉會？<br>唔得。因為聯盟為免球星或球會後悔，所以設有冷靜期（moratorium period），同樣係美國時間，去到7月6日先完結。換言之雙方可以先有口頭協議，但要正式動筆簽約，就要六號先可以。<br><br>3. 講咗咁耐，有咩自由身咁巴閉先？<br>假如唔係勇士雙K受傷，真係嚇得死人。以下列出15大自由身球員︰<br>尼納特（Kawhi Leonard、28歲、左）／UFA<br>杜蘭特（Kevin Durant、30歲）／UFA<br>K湯遜（Klay Thompson、29歲）／UFA<br>K艾榮（Kyrie Irving、27歲）／UFA<br>K獲加（Kemba Walker、29歲）／UFA<br>占美畢拿（Jimmy Butler、29歲）／UFA<br>賀福特（Al Horford、33歲）／UFA<br>T夏里士（Tobias Harris、26歲）／UFA<br>米度頓（Khris Middleton、27歲）／UFA<br>博丹（Malcolm Brogdon、26歲）／RFA<br>D羅素（D’Angelo Russell、23歲）／RFA<br>列迪克（J.J. Redick、35歲）／UFA<br>禾斯域（Nikola Vucevic、28歲）／UFA<br>普辛基斯（Kristaps Porzingis、23歲）／RFA<br>吉辛斯（DeMarcus Cousins、28歲）／UFA<br>*UFA: Unrestricted free agent（不受限自由身，可任意加盟球隊）<br>**RFA: Restricted free agent（受限自由身，母會有優先權匹配價碼續約）<br><br>4. 邊隊有咁多錢，可以喺今夏嘅自由身市場招兵買馬？<br>根據Sportrac嘅資料，最多錢嗰兩隊，就係經常出現喺各個自由身球員口中嘅紐約人同網隊，分別有逾6,000萬嘅薪金上限，可以一口氣簽2至3個超級巨星，之後係76人、帝王、快艇同小馬，有4,600萬到5,900萬不等。湖人經過一連串交易同埋安東尼戴維斯放棄獎金，亦都有2,942萬，可以簽多一個球星。雷霆目前嘅薪金空間已經係1.45億，爆晒cap，同騎士、熱火及拓荒者一樣，除非換人，否則都幾難搵到新球星加盟。<br><br>資料來源： https://www.spotrac.com/nba/cap/ </p></body></html>