<html><header><meta charset="utf-8"><title>死雞撐飯蓋 - 邁克</title></header><body><h1>死雞撐飯蓋 - 邁克</h1><p>看過兩場唐滌生粵劇的林鄭，果然學到嘢，仙姐在《帝女花》被靚次伯追斬，倒地哀鳴「父王父王，一劍唔死得㗎」，搬到禮賓府裝飾了非富則貴的閉門派對，面壁思過的結果不是大徹大悟，而是鑽進牛角尖繼續扮鴕鳥，笑住宣稱「好多人以為我死咗，但我唔會死得去」。哎呀陰功豬，日日政治自殺都死唔去，呢個女人條命點解咁苦，看來拒絕面對市民訴求之餘盲目撐警，不外將「望你再加一劍，免我痛成咁慘」付諸行動，期待煩不勝煩的阿爺吐出那句「女啊望你撐開生死路，我送你入去鬼門關」，行得快好世界，天堂個位被取消無所謂，收拾細軟跑到倫敦邀請前上司個老婆飲下午茶是正經。應約的彭太那天心情如果大好，可能暫時收起修煉多年的優雅，以比較直接的語境訓導耳仔撞聾的前朝小梅香：「阿妹，你又係嘅，我夫君慷慨施贈錦囊，無非想救你出生天啫，你唔聽從晒都好應該接納一半吖，呃，嗰陣晌香港，啲人成日講『死雞撐飯蓋』，我哋鬼婆十指不沾陽春水，從來唔煮飯，實在拼湊不出畫面，家陣明嘞，原來係形容你呢種人。」<br><br>肥彭兩大建議，一是正式宣佈kill bill以平民怨，二是委派獨立小組調查警方濫用武力以息民怒，「唔係好似去獵兔咁用橡膠子彈射人，唔係瞄準示威者塊面近距離噴胡椒噴霧，唔係用警棍毒打跌咗晌路面嘅佢哋」，字字珠璣語重心長，但凡有少少良知，都會虛心受教，誰不知扶不上壁的爛泥堅持傲慢，冷冷回敬「睬你都傻」。好呀，又睇吓佢個周駙馬會唔會「借一杯附薦鳳台上」，陪佢含淚飲砒霜吖嗱。</p></body></html>