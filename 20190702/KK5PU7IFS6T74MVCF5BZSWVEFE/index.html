<html><header><meta charset="utf-8"><title>【大棋局】貿易戰無言的結局 - Mr. Tregunter</title></header><body><h1>【大棋局】貿易戰無言的結局 - Mr. Tregunter</h1><p>中共起家時有一招最犀利，就係成為你一部份。特朗普現下面對最棘手問題，在中國逐漸成為美國秩序一部份時，中共骨子裏並不認同美國秩序。今日俯首於美國秩序，乃時勢。於是，只要聽日時勢一變，態度就可以立即轉變。<br><br>中美重啟貿易磋商，重要轉捩點，乃中國在最後一刻摸到特朗普底牌。美國並非真正要行孤立主義，並非要完全將中國摒除在外，而仍然希望將中國納入美國秩序之框架內，中方馬上察覺可以稍為強硬，馬上知道可以講價講到乜嘢地步。縱然特朗普高喊美國失業率新低，經濟十年來最好，但你好到盡，息口亦只係2.5%，而加息周期即將完結。加息周期完結不代表經濟會馬上下滑，但起碼說明最高峯即將過去。<br><br>不止美國，西方先進國家都面對一個問題，當經濟發展已經過三個階段：第一波實質需求帶動，第二波透支未來推高收入，第三波推動浪費維持營業額，三個階段過後如何維持經濟增長？今日全球最大而畀得起錢的市場，就在中國。有效利率下限（Effective Lower Bound）令聯儲局戒慎，用淺白嘅講法，即係能夠刺激經濟嘅水位好少。打開中國市場，係現屆美國政府當務之急，無論總統是否特朗普。</p><p>下一章節在2020年之後</p><p>美國經濟不能下滑，因為秦失其鹿，天下共逐之。包括中國在內，不少國家都有問鼎之志，或搶佔話語權之意，此乃現實，大佬唔係咁易做。美國急欲打開中國缺口，但中國市場關乎中共一個命門。由於中國實行封企食祿，一方國企就係一方諸侯。國企要嚟拱衞中央，你聽話，國企可以畀生意你；你唔聽話，國企可以斷你米路。對市場之掌握，就係對人之掌握。如果中國打開大門，畀外國企業嚟自由競爭，國內大量所謂巨企可以早啲返去瞓。即是之故，在市場准入規則設多少限制，成中美重啟貿易磋商最後鍊價之處。<br><br>豐臣秀吉同德川家康之小牧．長久手之戰，最終德川戰略成功，拖到豐臣啃自己唔落，要退又不能退。大家都要下台階，豐臣秀吉私下同德川家康傾，只要你認我做大佬，一切依舊。日本人對織田信長、豐臣秀吉、德川家康三個曾經問鼎天下的人有如此評述：若杜鵑不啼如何？信長會殺之，秀吉會逗之，家康會待之。<br><br>中美貿易戰估計會在雙方都不甘願情況下落幕，同時也埋下波譎雲詭的下一個章節，時間大約在2020年之後。<br><br>Mr. Tregunter<br>本欄逢周二刊出</p></body></html>