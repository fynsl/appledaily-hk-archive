<html><header><meta charset="utf-8"><title>十個討厭日本的理由 - 鄧達智</title></header><body><h1>十個討厭日本的理由 - 鄧達智</h1><p>1,怪你過份美麗<br><br>點解要咁靚？<br><br>太靚既係罪、又係病，好心你就醜樣啲啦……話口未完，口痕友A即彈：靚！靚！靚！日本人識扮嘢作狀之嘛，有冇去過京都火車站南端近鴨川一圈，當然唔係望河貴價地段，跟東山、高爾夫球場地段根本天國與地獄兩個世界，平民區簡陋到呢！<br><br>又補充：又真係好乞人憎，窮則變、變則亂，又髒又亂就好啦，人窮你又窮，點解窮得咁乾淨，街上幾乎沒見香港至平常風景；隨地棄扔膠袋與紙巾。<br><br>靚到咁雕琢，靚到咁細膩，靚勻全世界就明顯虛假嘞！<br><br>2,假得嚟好真<br><br>B 搶答：日本人對外人、尤其不會建立埋身關係的遊客，永遠客客氣氣地疏離，但對自己人卻更冷淡無情兼有聲夾無聲公眾批判，好些日本朋友久居香港或環境略差東南亞，寧願不回去呢，所以精叻嘅中國人就不會移民日本，去玩、去消費就算！<br><br>有需要咁假咩？例如機場出境，先將手提行李過機然後過移民局辦出境；冒失鬼忘記取回手機，個官員竟然用膠籮盛着，奔跑低聲追問：誰的手機？誰人遺漏的手機？<br><br>更是日本人例牌，公眾場所不揚聲，低聲下氣到呢。睇官員滿頭大汗，抑壓到……其實呢，香港官員未必似其他地區官員偷咗個遺留手機，就放在那裏等失機者自覺回來拿取，得失機主自負，與人無尤親家兩免就最好！<br><br>3,引誘華人做漢奸撩台獨港獨<br><br>有一種病叫「思日病」，即是廣府人口中：慈母多敗兒！<br><br>想你死、想你賤，對你千依百順，乜都俾至好過你，牽住你永遠不離不棄，簡直另類「精神殖民」。日本「大東亞共榮圈」之夢被美國打殘，中國東北還原不了滿州國，韓國獨立，台灣交還中華民國；大帝國主義無法添加。好，使出一招慈母毒計；靚環境、靚外貌、靚設計、靚食材、鞠躬鞠到你暈嘅禮數周周以靚出發待人接物、寡言少語扮禪營造氣氛……總之多到數唔晒嘅糖衣文化毒藥鴉片，愚弄鄰國蠢民，收歸精神國有，以精神及情緒殖民之，甚至衍生台獨、港獨，這個日本真正討厭到極！<br><br>討厭日本何止十個理由？一百個嫌少，點講都講唔晒；今個星期四晚十一點，香港電台第一台「講東講西」，一齊講講十個、百個討厭日本的理由。</p></body></html>