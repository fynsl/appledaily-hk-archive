<html><header><meta charset="utf-8"><title>體育人訪：減肥是為了跳更遠的路俞雅欣再見三小辣</title></header><body><h1>體育人訪：減肥是為了跳更遠的路<br>俞雅欣再見三小辣</h1><p>若然在街上碰到俞雅欣，大概難以想像這位身高1米68的小妮子，是1年內7度刷新港績的跳遠好手。21歲的她在中學因短跑成績停滯不前，一度萌生退役念頭，幸好跳遠取得佳績，令她堅定其田徑路，她笑言：「希望大家諗起女仔跳遠，就會諗起我。」<br><br>記者/攝影：許嘉明</p><p>俞雅欣從小二開始接觸田徑，她坦言小時候好勝心強，同齡有不少人希望靠田徑成績考入名校，她的教練卻未有刻意催谷其成續，她小五、六在短跑項目的表現不及他人亮眼，也曾萌生「唔係贏，咁玩嚟為乜」的念頭。不過，在小學學界的跳遠破紀錄並獲得傑出運動員獎，成為小妮子繼續田徑路的動力：「有時輸得多都會唔開心。當時全港學界紀錄係4米60，我到第五跳仲未破到紀錄，但我下定決心一定要跳到，最後一跳以1cm破紀錄。」</p><p>短跑遇瓶頸　專注跳遠上高峯</p><p>田徑場是個汰弱留強的地方，俞雅欣亦從未失去鬥心，但她隨年漸長亦逐漸調整心態，發現冠軍並非最重要的東西：「小學覺得贏第一就已經好叻、好滿足，但父母同教練一路話我知唔一定係要贏，係要專注做好本份。我之後有進步就會好開心，好勝心唔再係贏人哋，而係贏自己。」<br><br>升上德望中學後，俞雅欣曾想過加入合唱團，卻因聖誕節要練習而打消念頭，還是回到熟悉的田徑場奮鬥。曾以百米飛人之名揚威賽道，但俞雅欣自言在中四的田徑生涯後卻陷入瓶頸，不論100米、跨欄或跳遠的成績均停滯不前，加上比自己年幼兩歲的師妹陳佩琦橫空出世，俞雅欣亦難靠短跑躋身港隊，「短跑只係以接力隊名義入港隊，冇試過排名第一。因為我100米成績好啲嘅時候，陳佩琦嗰啲已經出咗嚟。」<br><br>她自爆當年曾萌生退役念頭，但是中六陸運會在跳遠取得佳續，令她下定決心放棄短跑並專注跳遠：「本身諗過中學畢業後退役，但陸運會跳到5米92，令我有信心衝擊一下6米正嘅青年紀錄。」德望為田徑名校，這項紀錄有師妹成功挑戰嗎？已畢業三年的俞雅欣笑一笑，再自豪地說：「我讀中六時，校內A、B、C Grade嘅跳遠紀錄保持者都係我，而呢三年都冇人挑戰到（5米92）呢個紀錄。」她續指在中六學界跳出個人最佳成績，隨後入選港隊，感覺也是對自己的肯定。</p><p>為再破港績　食米線冇得加辣</p><p>在去年香港田徑錦標賽，俞雅欣跳出6米05，距離由張麗兒於2011年造出的港績只差1厘米，她這次選擇迎難而上，展開「自虐式」的減肥路，只為跳得更遠：「之前我好少戒口，但嗰次我下定決心要減肥，食每一餐前都會諗清楚，煎炸嘢全部要避，行超市都要睇清楚營養標籤。」她笑言幾乎除了朱古力之外，幾乎所有不健康的東西都愛吃，到譚仔吃米線，也要吃麻辣湯底加竹笙，有時候更會點一客豬耳跟同伴分享，決定減肥後卻只能要清湯底，點雞肉金菇作配菜，在餐廳裏只能望梅止渴，嗅到辣油的香氣就當作已吃下肚。<br><br>比起練習，戒口這種意志上的磨練是不是更辛苦？俞雅欣毫不猶豫說：「基本上成個生活模式都唔同咗，真係辛苦過練習。可能一開始戒得太清，好唔適應，試過喺飯堂食嘢食到想喊，都係靠『想破紀錄』嘅意志去堅持。」她的付出最終化作回報，去年9月的香港田徑系列賽第4回合終跳出6米19，一舉打破塵封七年的港績。憶起這段時光，她感到一切付出皆值得，在田總晚宴獲得印上其6米19港績的獎座，也令她更有自信：「呢個獎令我知道自己可以追求更高水平，喺亞洲級別嘅賽事都有得爭。」</p><p>中大高材生　延遲畢業轉全職</p><p>的確，俞雅欣在打破港績後越戰越勇，在今年3月先後跳出6米22及6米23，不斷將個人最佳成績推到更遠。今年4月在田徑亞錦賽更以6米15摘銅而回，更令她堅定轉做全職運動員：「證明我哋有能力同亞洲選手較量，唔一定排尾幾個，希望轉全職後專注改善跳遠技術，做得更好。」今年就讀香港中文大學食物及營養科學系三年級生的俞雅欣，透露每逢考試季節便容易生病，選擇延遲畢業對學業成績及練習都有好處。<br><br>成為全職運動員，俞雅欣亦獲得家人支持，只要自己不是作奸犯科，父母都會支持自己的決定。在田徑路上，家人也是最強後盾，俞雅欣跟年長兩載的胞姐同樣文武雙全，她透露胞姐為現役香港女子棍網球代表隊成員：「家姐喺香港大學讀書時接觸到呢項運動，不過佢唔係全職，要喺公餘時間訓練。」她續指：「雖然我哋玩唔同運動，但有一個年紀差唔多嘅人，可以分享自己練習嘅辛酸兼互相理解，都係一件好事。」<br><br>專項跳遠三年多，俞雅欣表示這項運動最吸引自己之處是每一跳皆有改進空間，「跑一槍10幾秒就完，但跳遠點都會有三跳調整。」就是這種力臻完美的心，讓她在上月城市田徑賽跳出6米30，1年內7次刷新港績；在本月的那不勒斯世大運，她亦有望繼續改寫紀錄。<br><br>比起外國的跳遠選手，21歲的俞雅欣自認年輕，她笑言至少要跳到2024，爭取出戰巴黎奧運：「女子跳遠嘅黃金期大約係26至30歲，比起其他項目大啲，所以我都想跳到2024年奧運。」至於退役後，會繼續留在田徑場，抑或從事跟本科有關的營養師？俞雅欣直言現時無暇多想，「我未諗到咁遠，營養師要讀埋碩士先做到，呢幾年想專心跳遠先。」<br></p></body></html>