<html><header><meta charset="utf-8"><title>【娛樂人物】古仔華仔兄弟情突破</title></header><body><h1>【娛樂人物】古仔華仔兄弟情突破</h1><p>古天樂和劉德華同為現時香港影壇最有影響力的影帝、又是最受歡迎男歌手，二人在圈中都有班好朋友、好兄弟，今次合作拍攝的新片圍繞愛情、親情，以及兩個男人都重視的兄弟情。<br>撰文：張俊銘<br>攝影：沈健程<br><br>古天樂及劉德華的暑假檔電影《掃毒2天地對決》，是兩人自20年前的《龍在邊緣》、2002年《嚦咕嚦咕新年財》及2007年《門徒》後，再碰頭的新作。華仔為電影主題曲填詞，歌詞內容描寫兄弟情，他說：「做兄弟係要坦白，互相溝通係需要，首歌亦寫咗自己心聲。」對於抗拒唱歌，但又攞到最受歡迎男歌手，古仔說：「唔係話唔難，錄音嗰日我唔知華哥都嚟，錄完之後佢話聽吓，我話唔聽，不如你聽，我冇一次翻聽，我好怕聽到自己唱歌把聲。」</p><p>防脫髮秘密</p><p>對於兄弟定義，華仔認為兄弟不論時間、身份：「早前約番小學同學見面，仲可以見番17個，全部20幾個，有6個係女仔，傾開偈呢條𡃁仔我以前揼過，隔咗咁耐大家可以閒話家常，嗰啲就係兄弟，兄弟亦能夠為大家付出。」古仔說：「我啲同學認識咗30幾年，都可以話係兄弟，兄弟之間會有爭拗、誤會，我同啲同學都會有，但時間耐咗，個個都有自己家庭同小朋友，時間耐咗回頭看，乜事都好簡單好小事。」古仔分享兄弟間一件趣事：「我一位同學影咗張相畀我睇，我讀文科班，佢理科班，相當經典，佢嗰班全部甩晒頭髮，冇一個唔甩，佢問我點解啲頭髮唔甩，我話咗畀佢聽個秘密，但係佢冇辦法改變，因為已經甩晒。」<br><br>華仔今次身兼電影監製，對製作特別緊張，戲中有中環港鐵站飛車場面，華仔說：「成件事好完整，諗點撞入去，由搭景到拍攝，在街上追逐，諗啲慳錢拍法，在廠拍咗一部份，導演對拍攝及動作處理做得好好。拍攝用咗好多真人，現場每個位置拍我都先裝炷香，大家試好晒，每次都好緊張。」</p><p>為造型黐鬚</p><p>古仔表示拍攝前難以想像在港鐵站飛車：「其實𠵱家有好多CG特技可以幫到，覺得部戲有好多唔同創意，有好多不同諗法，好期待。我好鍾意揸車，不過就好危險，導演冇俾我揸，如果畀我揸就好。」他指今次在造型上有很大突破：「今次造型唔同啲，不過我幾憎黐鬚，大力講嘢啲鬚就甩，好麻煩。」<br><br>《掃毒2》劇情除販毒外，友情、愛情及親情也是故事中重要元素，華仔說：「我有份做後期，睇咗所有人演出，出殯場戲比較深刻，古仔、苗僑偉同我三個人代表三個唔同價值觀，友情、愛情、親情，苗僑偉對事嘅掌控，古仔表現值得一讚。」他更劇透指觀眾遲入場的話，便會錯過古仔被斬手的重頭戲。古仔指戲中的華仔個性固執，他說：「被斬手場戲好深刻，兄弟咁多年情，我覺得佢死牛一邊頸，阿公講乜佢都聽，都冇聽我講嘢，就導致我哋兩個之間決裂，成套戲都係嗰場戲而帶出。」<br><br>場地提供：The Mira Hotel<br><br>古天樂<br>髮型：Dan Tam of O4<br>化妝：Carman Man<br><br>劉德華<br>化妝：Lai</p></body></html>