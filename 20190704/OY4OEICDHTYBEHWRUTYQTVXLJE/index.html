<html><header><meta charset="utf-8"><title>【魚樂無窮】半新股後炒邊瓣 - 唐牛</title></header><body><h1>【魚樂無窮】半新股後炒邊瓣 - 唐牛</h1><p>恒指企穩28500水平，繼續保持後市補回5月初下跌裂口29300至29600的看法，最樂觀可見30000關。<br><br>指數窄幅上落，個股卻炒到飛起，當中以半新股鑊氣最勁。中煙香港（6055）砌到出煙，一隻十幾蚊嘅股票，高低波幅竟然亦係十幾蚊，瘋狂程度可知。不過單日由高位回吐逾三成，在蟹貨大比例增加下，合埋眼衝呢招唔再啱用，要轉陣炒上落；相反另一明星新股翰森製藥（3692）以新高收市，仍可博高處未算高。<br><br>回應文首，點解對後市咁樂觀？無他，中美貿易戰問題可暫時放埋一邊，焦點將放在儲局月底減息，兩個利好因素加埋，睇好變得理所當然。美國10年期債息已跌穿2厘，息口敏感股如地產股及高息股值得睇高一線。新地（016）圖表上正儲力破關，只要升穿135元阻力，可挑戰今年高位142元。<br><br>高息股方面，本欄fb百萬模擬倉大把選擇，嫌升得太多嘅，不妨留意未在倉內的豐盛服務（331），業務涵蓋機電工程、環境管理服務、管理清潔及廢物處置服務，以及專業洗衣服務等，以其穩定程度之高，市盈率及息率卻分別得6倍及7厘，有望在今浪脫穎而出。<br><br>唐牛<br> http://fb.com/tongcow88 <br>本欄逢周二、四刊出</p></body></html>