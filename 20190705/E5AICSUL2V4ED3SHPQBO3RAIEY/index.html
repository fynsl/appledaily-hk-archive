<html><header><meta charset="utf-8"><title>【智取大市】新城五組驚嚇數字 - 晉佳</title></header><body><h1>【智取大市】新城五組驚嚇數字 - 晉佳</h1><p>新城（1030）王振華被捕，非財經分析範圍，但佢盤數嘅風險系數就相當驚人。<br><br>一）2018年底，公司淨資產負債率204%。佢嘅資產總額3,369億元（人民幣‧下同），淨資產192億元，資產組合不變下，理論上當資產總值貶值6%，就會變負資產。<br><br>二）2017年，新城向關連方、合營企業或聯營公司其他投資者撥款408億，來自呢啲單位嘅撥款為559億，去到2018年，兩組數字分別升到1,122億同1,083億，總和足足係淨資產11.5倍！<br><br>三）2017年同2018年純利總和僅逾100億，但2017年經營現金流出135.79億，2018年經營現金流入僅3.21億，現金流唔夠畀息、稅。<br><br>四）舊年純利67.6億，資本化利息達51.5億元，抵扣純利後就只賺16億元，末期息17.6億派凸晒。利息未來要還的，如果賣樓慢少少，利潤率下降少少，都大件事。<br><br>五）現金達476.6億，係淨資產2.5倍，高負債民企現金多，反而令小弟不安。<br><br>新城只要資產總值略高估，公司已是負資產。偏偏當佢盤數冇水份，又隨時去到不能合理運作嘅狀態。股價大跌，押股融資或困難，似唔似層層疊無得再抽咁？自己諗。<br><br>晉佳<br> http://fb.com/advanceguy1 <br>本欄逢周一、三、五刊出<br></p></body></html>