<html><header><meta charset="utf-8"><title>【有限創意】十年前死是完人 - 余家強</title></header><body><h1>【有限創意】十年前死是完人 - 余家強</h1><p>吳趼人（1866-1910）著有《二十年目睹之怪現狀》，從書名可知，諷刺時弊，被魯迅譽為譴責小說傑作，後期另著《還我魂靈記》──這書名難估吧？乃替「艾羅補腦汁」寫宣傳文案，賺KOL錢，名副其實賣膏藥。一代傲骨書生，晚節不保若此。吳趼人歿，時人輓聯曰：「百戰文壇真福將　十年前死是完人」，既惋惜，復嘲笑。<br><br>把「文壇」改成「歌壇」，譚詠麟何嘗不福將？同期巨星相繼謝世，獨剩他金曲迴響，響完再響食老本。他和梁家輝去撐警，fans失望，譚詠麟唱過《民主歌聲獻中華》，梁家輝做過六四遊行糾察隊。究竟老了變懵抑或懵了變老？<br><br>1989一首《你知我知》：「若是問我可否將所想的封鎖？就像問我絲巾可否包一堆火？」情歌中滿載政治隱喻，大家覺得Alan夠膽，原來諗多咗，只關填詞者林振強事。<br><br>有人說，譚詠麟和梁家輝的兒女蠢蠢欲動想入娛樂圈，世襲制，鋪定路討好大陸搵人仔。也許，他們真當自己「福將」。八十年代偶像是幸運的，市場起飛，向上游空間大，順帶信心爆棚自以為是，才會多年來默認齊人之福不害臊，笑騎騎。正如他老友曾志偉的表親馬時亨，「福將」作風「我話OK就OK啦」，圍威喂側側膊，所以發言零準備，語無倫次，連叮噹百寶袋治港都講得出。難怪新一輩唔識佢，佢都唔識新一輩，叮噹喎，佢仲發緊「多啦A」的大夢。<br><br>福薄在張國榮、梅艷芳……fans憤慨為何早夭的是他們。安慰地說，十多年前死了也好，保持完美，永遠年輕，不怕老糊塗。我相信，Leslie和Anita不會，羅文吃過中共苦頭不會，家駒也不會；我更相信陳百強一定不會，Danny獨來獨往，享受寂寞。廢老是怎樣煉成的？就是不甘寂寞。<br><br>我認為（亦寧願認為），麟伯不貪錢。咁貪乜呢？貪面子，盛情難卻，朋友吹雞，站台重拾那久違了的一呼百應虛榮感，扮吓智者，仲獲大媽尖叫，對喜談當年勇的耆英太誘惑了。<br><br>還可以解釋到，怎麼挺身而出反送中的前輩只得葉德嫻？因為抗爭之路從來並非俾面派對，進天國從來是窄門。<br><br>Deanie姐名曲，《孤獨最好》。</p></body></html>