<html><header><meta charset="utf-8"><title>鼠王芬，我哋撐你！ - 李碧華</title></header><body><h1>鼠王芬，我哋撐你！ - 李碧華</h1><p><strong> 鼠王芬老師：</strong> <br><br>你好呀。我哋唔係你嘅學生──冇咁好「福份」。不過我哋一向欽敬德高望重嘅前輩。聯名寫信畀你，除咗「聽聞」你係貌美如花，學識淵博，正直公義，愛國愛黨（唔駛愛港㗎）嘅長者──呀，係學者，仲好熱心公益。<br><br>你竟然可以憑議員身份，千辛萬苦咁搵到百幾個建制法律界人士聯署，嚴厲譴責「暴徒」破壞香港立法會大樓，仲響外面舉行記招，真係「行公義，好憐憫」嘅基督徒，我哋雖然冇辦法目睹，但你嘅氣場好勁！完全襯得起你嘅大號。<br><br>你係人中之鼠，鼠中之王，地位幾咁尊貴。點知有班得閒得滯嘅市民，竟然一味追住你嚟鬧，又質疑你嘅品格同信仰，憑乜資格做香港人嘅議員？你避入中信大廈，又畀人窒話係放催淚彈嘅地方……估計令你花容失色。<br><br>期間你想截的士走人，個司機竟然──拒──載！須知你係「人見人愛，車見車載」嘅佳麗，點會淪為「人見人厭，車見車嫌」或者「人見人妖，車見車藐」嘅過街老鼠呢？佢真係有眼無珠。鼠老師工作勤奮又有兼職，按壓拿揑手勢好，老細舒服打賞又多，所以仰慕之餘更一齊撐你！加油！<br><br><strong> 大灣區盲人腳底按摩中心全體員工敬上</strong> </p></body></html>