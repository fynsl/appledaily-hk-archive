<html><header><meta charset="utf-8"><title>明撐實反 - 左丁山</title></header><body><h1>明撐實反 - 左丁山</h1><p>新加坡樓價連跌兩季之後，最近反彈，勢頭來得急速，竟然彈升至五年新高。原因任你講，但當地金融地產界人士話香港送中條例對新加坡大有幫助，香港人資金，尤其是大陸富豪資金一旦大量流入新加坡，唔係人咁品。好彩香港人動起來，令好心急嘅林鄭成為跛腳鴨，再冇本錢走快兩步，逼住將送中條例送入雪房，於是本地中產又有信心入市，會德豐嘅將軍澳新樓盤首先得益。<br><br>今後股市走勢如何？有評論員指李柱銘是絆腳石，阻住股市升，其言論非常高深。李柱銘識唔識評論股票呀？佢最近有唱衰股票咩？簡直莫名其妙。講到尾原來係執忠心耿耿嘅葉劉淑儀口水尾，話李柱銘曾經在立法會贊成修訂逃犯條例。吳靄儀及李柱銘已見過記者駁斥葉劉斷章取義，邀請葉劉公開辯論，葉劉至今冇回應，當聽唔到，但建制派乘機將葉劉言論廣傳，無乜分析能力嘅藍絲就信以為真。今天事實證明，送中條例不得人心，刺激富豪走資，送中條例叫停後，股市即在六月十日開始持續上升，說明上述評論員不知所云。假如林鄭仍然企硬要通過條例，或者出爾反爾，等示威寂靜之後，再在立法會提出議案，到時股市一定變蛋散，葉劉之流才是股市頭上一座大山呀。<br><br>有人問及，既然富豪大商家個個開口撐修例，何解背後攞錢去新加坡（據私人銀行家對外電透露）？此則與中國DNA有關，中國人從來富不與官爭，唔似得美國佬商家公開與總統抬槓，故此政府一問，王志民一訓話，如田北俊所言，快趣靠晒邊，凡公開談話，一定表忠。但如《明報》高志堅所寫，佢係財經版主管，與商界領袖人物接觸不少，知道幾乎冇一位商界領袖級人物支持修例，個個都係「明撐暗反」，故此林鄭愈強硬，佢哋愈快走資，甚至乎出到撻訂一招，搞出INED（獨立非執董）要求召開緊急董事會，投票撻訂嘅一幕，創香港上市公司先河。凡做過INED嘅人士都知道幾時輪到自己有實力要求召開緊急董事會呀？大股東主席唔講，邊個會出聲？呢位INED並非等閒人物，而是八面玲瓏，聰明絕頂，經驗豐富無比嘅石禮謙議員，佢在立法會自稱無能，唔做法案委員會主席，已是一絕，繼而要求公司撻訂更是妙計。凡真正支持送中條例嘅商家，相信都係已故劉迺強口中嘅小商人，大商家邊會咁笨！可憐不少小商家還是甘心做藍絲帶，而又知道自己唔會得到金銀銅勳章。</p></body></html>