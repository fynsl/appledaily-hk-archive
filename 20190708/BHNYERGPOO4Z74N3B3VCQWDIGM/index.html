<html><header><meta charset="utf-8"><title>明哥：延續6月起義動力</title></header><body><h1>明哥：延續6月起義動力</h1><p>【本報訊】反送中運動浪接浪，仍有藝人願意站在良知一方繼續與港人同行。歌手黃耀明7.7遊行再現身，他認為是把6月的起義動力伸延下去，當看到反送中運動遍地開花，感到高興，也不覺累，「好似韓國（前總統）朴槿惠下台，都係民眾連續十幾個禮拜出嚟集會同遊行，最後先令到政權落台，所以希望大家千祈千祈唔好覺得攰，攰嘅時候唞一唞，另一班人上，下個禮拜再嚟過」。<br><br></p><p>葉德嫻讚年輕人偉大
</p><p><br>明哥形容林鄭月娥連日「龜縮」恍如無管治狀態，「繼續做大家諗到嘅嘢，繼續上街、抗議，話畀世界知香港人正面對嘅嘢，而呢樣嘢係會影響到全世界」。<br><br>對於日前譚詠麟、鍾鎮濤、梁家輝等藝人出席撐警集會，明哥認為他們或不認清真相，「我呼籲同行或者香港人，應該要睇清楚現實、真相嘅全部，唔好俾人哋send一、兩張圖或message，你就妄下判斷，100、200萬香港人出嚟，唔通咁多香港人，你哋覺得佢哋係錯咩？」<br><br>一直與反送中市民同行的演員王宗堯也現身遊行，「我發現18區湧現好多香港人出嚟，大家行嘅時候會報以微笑，呢樣係某種香港人嘅精神」。他鼓勵大家不要灰心，勞累或失眠時，不如適時休息，感受身邊人的溫暖。<br><br>他又分享遊行期間遇到的趣事：「有個伯伯回收垃圾，聽到佢大嗌『有冇林鄭？』呢啲小幽默希望可以令大家放鬆一下。」<br><br>繼日前反送中示威者的悼念會後，葉德嫻昨再出席遊行，她讚揚年輕人十分偉大，示威者7.1當晚抬走立法會死士的舉動令她非常感動。抗爭運動發展至今已有四人尋死，退隱樂壇17年的彭羚前日罕有地在社交網站出帖文，上載蠟燭和用茄子砌成花圖案的相片，為市民打氣：「前面的路是難行的，但出路一定不只一條。愛香港也得先愛惜生命。」<br>■記者盧坤穎、鄧溢禧</p></body></html>