<html><header><meta charset="utf-8"><title>【中環在線】士多撐送中　港視變贏家 - 李華華</title></header><body><h1>【中環在線】士多撐送中　港視變贏家 - 李華華</h1><p>有啲生意人避談政治，免得講錯嘢影響生意；有啲就冇問佢都急住表態，最後自找麻煩。網購平台「士多」正正係後者。上月士多其中一位創辦人喺自己facebook表態支持「送中」，立即觸動網民神經，紛紛罷買。士多唔係上市公司，6月條數係點冇人知，但對手王維基旗下香港電視（1137）條數就好靚仔。<br><br>據港視噚日公佈4月、5月及6月營運數據，網購平台及門市每日定單數量分別有1.23萬、1.38萬及1.5萬，較去年同期分別增加34%、28%及49%。6月又唔係零售旺季，條數無啦啦彈起，話唔定真係食咗唔少士多生意。<br><br>華華向港視查詢生意咁好係咪關士多支持「送中」事，港視回應話就快業績期不便回應喇。查實王維基6月初喺股東會有回應過相關問題，佢嘅回應就係冇咩回應：「逃犯條例和公司生意沒有太大關係，所以我不是很方便作答。」相比士多，維基嘅答案「穩陣」得多。<br>李華華<br>LiWaWa@AppleDaily.com<br></p></body></html>