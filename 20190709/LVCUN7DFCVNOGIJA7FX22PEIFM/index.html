<html><header><meta charset="utf-8"><title>【操盤手札記】龍蛇混雜新股惑 - 割柑人</title></header><body><h1>【操盤手札記】龍蛇混雜新股惑 - 割柑人</h1><p>6月以嚟，香港爆發連串大規模「反送中」示威，林鄭政府依然懶理訴求。回歸22年，香港經歷4任特首：一懵、二貪、三狼、四毒，好多人問香港何辜？香港人到底做錯乜嘢？三個字——交錯稅！<br><br>示威持續，會影響投資情緒。7月股市要過兩關：頭關中美貿易談判，次關聯儲局議息。頭關大步檻過，中美重新埋枱；次關有啲濕滯，美國「非農」好過預期，7月減息派彩，或由0.5厘縮至0.25厘。<br><br>利率預期有變，美國10年期債息重上2厘，美滙指數重上97，反映套息交易冚倉，資金回流美元。美股高位回調，中港股市承接跌勢，周一分別撻低2.6%同1.5%。恒指出現島型頂，短線重要支持位為6月26日低位27985。<br><br>中美官員本周將會透過電話展開貿談，不過，毋須過份憧憬。美銀就提醒，若然「鮑威爾put」（即聯儲局逢大跌市即托市）加「特朗普call」過於強大，中美貿易協議將會更難達成，皆因美國可以喺越嚟越低嘅利率下，締造一個不斷升級嘅貿易戰。<br>近日新股熱潮再現，買新股小心有「股惑」！律政司鄭若驊老公潘樂陶間安樂工程（1977），就被連登仔質疑上市前派息高於集資額兩倍，冇集資需要；另外，撐警譚詠麟有份嘅藝能環球，亦正申請上市，招股書指最大風險就係譚詠麟！<br><br>新股之中，啤酒龍頭百威亞太（1876）最為市場受落。比對同業毛利率，該股為55.2%，跑贏青啤（168）嘅37.7%同潤啤（291）嘅35.1%；至於純利率，該股為16.7%，亦跑贏青啤嘅5.3%同潤啤嘅3.1%。估值方面，該股預測PE為33.5倍，同青啤、潤啤嘅30.7倍、37.1倍相若。抽新股短炒，可以諗諗。<br><br>割柑人<br>本欄逢周二刊出<br></p></body></html>