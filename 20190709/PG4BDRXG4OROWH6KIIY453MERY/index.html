<html><header><meta charset="utf-8"><title>【金手指】有冇得經濟「佔中」？ - 孫柏文</title></header><body><h1>【金手指】有冇得經濟「佔中」？ - 孫柏文</h1><p>上周，孫柏文同個喺投行做嘢、深黃近乎自決派嘅師妹食飯。佢就問我：「有咩方法，喺經濟上反攻北京呢？實體佔中唔work，有冇金融經濟上嘅佔中呢？例如沽爆啲大陸股票？」<br><br>講真，全球投行職員，除咗銀行資不抵債要揸兜問現在及未來納稅人攞錢吊命時外，一向對公共政策唔熟。錢，係唔會鬥氣嘅。揸住資本嘅人，一向都唔會當啲錢係武器硬撼。錢嘅功用，係當個實體舢舨充砲艇時，市場價格錯誤，就先打落去。而攞命嘅位，就係個實體因某種理由，不能接受自己得番舢舨價。所以如果你同我師妹一樣，都諗住玩「經濟佔中」，最有效嘅方法，就係拆穿隻砲艇原來只係隻舢舨。<br><br>𠵱家大陸冇外滙。大陸政府打國民攞錢走，已去到無所不用其極嘅境界。聯儲局縮表下，大陸銀行疑似用衍生工具充有大把美元。你有冇能力揭開呢個面紗？人仔搵到真市價時，條「帶」就可成自絞之歸西「路」。<br><br>始終，一百年來，未試過有共產政權統治過一個資訊完全流通嘅地方。消息話佢哋內部檢討緊喺香港嘅「宣傳工作」喎，我只可以話，豬搽口唇膏都仲係隻豬。瞞得一時，都瞞唔過香港人。一隻走得太遠，冇油回航嘅大戰艦，只會吸引鯊魚等佢沉。Be鯊魚，my friends。<br><br>孫柏文<br>獨立股評人<br> http://fb.com/shuen <br>本欄逢周二刊出<br></p></body></html>