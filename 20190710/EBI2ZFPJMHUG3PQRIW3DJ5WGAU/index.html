<html><header><meta charset="utf-8"><title>【中環在線】保誠MDRT全港最多　友邦略輸 - 李華華</title></header><body><h1>【中環在線】<br>保誠MDRT全港最多　友邦略輸 - 李華華</h1><p>保險代理咩時候會慶祝？梗係sell單sell到做咗百萬圓桌（MDRT）啦，仲要即刻喺facebook到自貼：「幫到咁多人真係好開心」。MDRT協會最新嘅數據顯示，今年保誠香港MDRT數目4,142人，全香港最高；一大對手友邦香港就4,003人，輸咗少少。<br></p><p>友邦內地MDRT較多</p><p>不過唔好忘記，友邦唔只得香港業務，仲有不停狂谷嘅中國業務，MDRT人數有2,577人，中港兩地加埋大幅跑贏保誠，保誠代理或者要同自己再打氣，唱幾首勵志歌同埋貼長輩圖谷正能量。<br><br>今年MDRT仲有唔少有趣嘅數據，如果係不分地域，只係用集團嚟做指標，友邦全球MDRT總共有1.2萬人，係保誠嘅1倍；至於平保（2318）就有6,454人。友邦同平保除咗喺MDRT數量要鬥多，兩間公司仲要鬥嘅，就係邊間股價最快衝破100元，晉升為「紅底股」。<br><br>LiWaWa@AppleDaily.com<br></p></body></html>