<html><header><meta charset="utf-8"><title>西環集中營︰建制議員出賣商界惹大孖沙不滿 - 季陶</title></header><body><h1>西環集中營︰<br>建制議員出賣商界惹大孖沙不滿 - 季陶</h1><p>自由黨榮譽主席田北俊日前公開發炮轟身兼行會成員的主席張宇人，批評張未有向特首林鄭月娥反對送中惡法立場，反而在6.9後第一時間發聲明力撐如期立法。</p><p>無勁人肯參選　換馬不容易</p><p>有專業界人士對季陶笑言，其實不少商界有頭有面人士，對一些工商黨議員表現頗有意見，「商界冇人會期望佢哋做反對派，但冇諗過班人完全聽晒西環、林鄭話，畀佢哋覺得呢班人似出賣多過保障商界利益」。<br><br>該專業界人士對季陶說，林鄭暫緩送中惡法，其不少商界有頭有面人士也鬆一口氣，他早前在一個酒會中遇到某相識多年大企業高層，雙方一談及反送中，對方即大罵一些工商黨議員「都唔知係代表商界定代表西環」，直言商界不會要他們反政府反中央，「但係去到送中咁大件事，係咪要着力啲向政府施壓？個個之前唔出力，西環一出聲就聽話，咁點代表商界？」又指「大劉」劉鑾雄不惜要自己出手打官司抗衡政府，「其實即係反映呢班商界議員做唔到嘢」。<br><br>不過即使有商界有頭有面人士，想另撐其他人代表商界入立會也不容易，該專業界人士笑言，有人脈向中央陳情、頂得住西環壓力的人，很多人有一定江湖地位，不會出來選議員自降身份；肯出來選的人又未必有直通中央關係，自然擋不住西環壓力，「即使有商界中人想在功能組別換馬，亦唔係咁易」 。<br><br>季陶<br>周一、三、五刊出</p></body></html>