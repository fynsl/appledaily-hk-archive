<html><header><meta charset="utf-8"><title>【收市閒情】分析師之小圈子政治 - 千頌C</title></header><body><h1>【收市閒情】分析師之小圈子政治 - 千頌C</h1><p>唔少人仍然「我不講政治」，結果「政治」是會搵上門，香港分析師協會正係一個活生生例子，更可以話係香港嘅縮影。<br><br>第一：話說會方7月2日，突發聲明譴責「暴徒」，但發聲明前，唔好話討論，根本完全未有知會會員。咁會員們就自然嬲啦，你問都唔問聲，就屈我「譴責」？如此形同強姦民意，將逾150名會員「譴責聲明」集體綑綁送中。同林鄭冇分別！<br><br>第二：聲明一出，Group內就如香港出現兩派，有人先拍掌叫好，一聲聲「主席英明」；但隨後民意大反彈，由林小珍開始，會員紛表示「聲明不代表我」，一日有逾廿人退會明志。結果主席鄧聲興就一句，「我哋一如以往都是理事會通過決議」。言下之意，「我哋不嬲都係小圈子㗎啦」。事件鬧大，全行都知，此時，會內開始有人問「邊個係鬼？」「邊個爆料？」。遇上黑箱作業，制度有問題，你不怪當權者，反而去怪受害人？This is so Hong Kong lor。<br><br>第三：最離譜嘅事情，發生喺前日。本來上星期理事們為安撫會員，承諾會於前日會議上，討論發澄清聲明，表明聲明僅代表理事會立場，當日會長強調「我哋例會將會討論呢項議程，請放心」結果係點？哼！有理事於會提出動議，由於冇人和議，所以討論完結！真正「壽終正寢」。<br><br>最後，有更多人退會，最新已有兩成，近30人，當中包括黃國英。<br><br>小圈子政治嘅可怕，係將你嘅民意騎劫，綑綁，最後成為他人的獻禮，為他人作嫁衣裳。<br><br>今次《逃犯條例》風波，追本溯源，是行政長官由小圈子選舉選出，沒有足夠民意授權，佢老闆係中央，自然不理民意，100萬人、200萬人，如果毅進制計法係咁【YJ= Exp（0.8858 Ln (x)）[x = 十進制]】，咁林鄭制就簡單得多，直接【x=0】。<br><br><br>千頌C<br> http://fb.com/winbigwok <br>本欄逢周三刊出<br></p></body></html>