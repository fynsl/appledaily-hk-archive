<html><header><meta charset="utf-8"><title>【黑鏡線索】廿二世紀自救網絡 - 宋漢生</title></header><body><h1>【黑鏡線索】廿二世紀自救網絡 - 宋漢生</h1><p>【黑鏡線索】<br>估唔到老董今次，竟然自爆係感染源頭，爭在未宣佈自己先係真正嘅港獨之父。咁又係，雖然喺香港人角度，過去十年急劇倒退，但其實喺對家眼中，搞咗廿二年，投入大量資源，都仲係搞唔掂民心，民調顯示十個年輕人有九個唔認同係中國人，應該都好震怒，責成扮晒香港通嘅阿伯好好檢討交代，份屬正常。</p><p>據聞老董喊住咁話，一日最衰都係自己任內引進通識，換走中史，搞到學生獨立思考，唔再愛國。表面睇，好似好有道理。畢竟，中史課程，係塑造大中華膠嘅重要材料，基本上，整個內容，都係服務偉大中華文化龍的傳人一脈相承到而家巨龍蘇醒嘅主旋律。新一代中學生冇受此洗腦，當然係難啲潛移默化出中國情懷。</p><p>香港人成全球覺醒潮流的前線</p><p>但係，過去十年，連受過中史教育而成膠嘅大中華膠，都開始覺醒。上星期食飯，有位朋友自爆，自己曾經極度大中華膠，當年女朋友話去日本旅行，佢話一日未去晒祖國咁多個省，睇勻中華秀麗江山，佢係絕對唔會踏足日本呢啲地方，否則對唔住列祖列宗。佢而家睇返，自覺真係膠到七彩，但有呢種懺悔，相信唔係個別例子，而係好多同代人嘅共同經驗。<br><br>連原本讀中史冇通識嘅一代大中華膠，都紛紛覺醒，可見過去十年情況嚴重到寫晒喺堵牆，照咁睇，老董嘅影響力，其實冇佢自己講到咁勁，中學生讀唔讀中史，讀唔讀通識，都唔會咁容易培養出中國情懷，老董嘅一念之差，最多只係令年輕人兜少個彎，慳咗個懺悔，所以頂盡只可以計助攻，而唔係奠定賽局嘅關鍵。<br><br>更何況，懺悔覺醒嘅，唔單止係香港人。西方國家幾十年嚟，對強國崛起充滿無限幻想，但近幾年忽然醒悟，原來捉咗蟲。你見連美國左膠大報，都挖掘返當年克林頓拍心口擔保強國加入世貿嘅誤判，大興問罪之師，風向轉變之急之大，可見一斑。五年前，香港人基本上單打獨鬥，五年後，西方媒體形容，香港人成為全球覺醒潮流嘅前線。<br><br>百萬計香港人覺醒，唔會下下基於理想主義。有創科界朋友，好有興趣借響應政府，乘大灣區機遇，撈返一筆，反正佢唔撈，都總會有人撈。但係當佢嘗試認真去睇政策文獻，就發現，每一隻字佢都識，但係加埋冇一句佢睇得明，就算改睇一圖讀懂嘅懶人包，都係睇唔掂。所謂嘅融合，明顯係單向融化，隔山打牛。如果啲政策真係代表香港嘅未來，佢話明顯個未來從來冇預佢一份。<br><br>創科界流行一個理念，創業唔係鬥落筆準，反正個個落筆都有大大小小嘅錯，最重要嘅，係你修正得幾快幾密。即係話，個產品1.0實係頹，關鍵係2.0、3.0等等。如果雨傘係1.0，五年後嘅嘗試——修正速度，係出乎所有人意料。最估唔到嘅，係撕一貼十咁，將行動更本土化，貼地貼到去地區層面。不單止冇大台，連幅連儂牆拆咗，都可以分裂成以十倍計嘅新連儂牆。<br><br>從來，要新界九龍朋友去港島出動好似天經地義，港島就係大台，而家醒起，香港其實點止係維園至金鐘。一直以嚟冇認認真真好好行過沙田，沙田係朋友LikeCoin高健（高重建）地頭，之前聽佢講七月要飛返台灣，慶幸前兩日見佢喺fb話當然要改期飛行，咁就要捉住佢做嚮導。沙田見。</p><p>撰文：宋漢生</p></body></html>