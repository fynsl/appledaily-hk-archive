<html><header><meta charset="utf-8"><title>夏日求驗客：皇馬喉舌報都忍唔住要P圖網民鬧爆發福夏神</title></header><body><h1>夏日求驗客：皇馬喉舌報都忍唔住要P圖<br>網民鬧爆發福夏神</h1><p>皇馬球員度過一個短暫假期後，禮拜一已經陸續返到皇馬基地做體測，而西班牙傳媒《阿斯報》都喺報紙封面刊登咗皇馬球員大堆頭迎接新球季嘅相，仲將一億歐元（約8.8億港元）新兵夏薩特放喺正中間位置，但眼利嘅網民好快發現到，原來夏神個頭係拼接咗落去隊友賓施馬嘅身體上面，可能大家都奇怪，堂堂《阿斯報》點解要惡搞夏神呢？夏神個真身去咗邊呢？</p><p>大家都知道，《阿斯報》係皇馬嘅喉舌報章，冇理由要惡搞自己撐嗰隊波嘅球員，係搞都搞死敵巴塞先喇！外界就揭露佢哋咁做反而係想幫皇馬，原來夏神個身形真係唔見得人，喺體測嗰陣發現體重超標，正所謂「家醜不得外揚」，所以《阿斯報》就將夏神個頭拼落身形比較弗嘅賓施馬度，先可以顯示出呢位成一億歐元嘅天價新兵冇咁肥，以免成為笑柄。</p><p>太肥要借賓施馬過橋</p><p>只不過，大家都知家陣啲網民有幾咁犀利，好似我哋香港班連登仔，起人底分分鐘仲快過班警察，西班牙網民就發現點解啲身體姿勢同賓施馬體測嗰張咁似，結果件事好快就穿煲，喺球迷間引起熱烈討論：「我哋居然用一億歐元買咗個肥仔夏神？」、「夏神係點樣喺一個月之內變到咁肥？」其實都唔怪得佢，球季完咗可以放假，自然會去享受吓，可能咁就操少咗，肥咗都唔係唔可以接受，但睇嚟夏神都要快快手收身，先可以令班球迷對佢改觀。</p><p>訓練留力身形易走樣</p><p>其實以前夏神喺車路士嘅時候，佢嘅身形亦一直俾球迷討論。上季車仔喺歐霸盃決賽以4:1擊敗阿仙奴，大衛雷斯賽後直播慶祝嗰陣，就喺鏡頭前揭起夏神件衫，笑吓佢個肚腩仔。夏神過去亦講過因為想避免受傷，自己會喺訓練時會留力，去到比賽先搏盡，未知係咪因為咁，所以個身形易走樣呢？<br><br>另外，皇馬喺周二亦公佈咗美洲之旅季前熱身賽嘅29人大軍名單，除咗肥夏之外，其他新兵盧卡祖域、費蘭特文迪、洛迪高高斯，仲有日本小將久保建英都榜上有名，連有傳球會一直希望清洗嘅加里夫巴利都入選，大軍亦已經出發。29人大軍裏面，只缺啱啱踢完美洲國家盃嘅卡斯米路、費達歷高華維迪、占士洛迪古斯同埋新兵艾達米列達奧。<br></p></body></html>