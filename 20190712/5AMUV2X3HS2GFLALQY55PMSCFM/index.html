<html><header><meta charset="utf-8"><title>【中環在線】郭基泓表面斯文 速度驚人 - 李華華</title></header><body><h1>【中環在線】郭基泓表面斯文 速度驚人 - 李華華</h1><p>新地（016）郭氏家族第三代三個代表人物各自都有鮮明形象：運動健將郭基煇（Adam）、文質彬彬郭基泓（Christopher）同低調神秘郭基俊（Geoffrey）。不過，咪畀外型呃到，先為入主以為斯斯文文嘅Christopher就實係四體不勤，其實佢必要時都可以有速度、走得快。<br><br>噚日新地第8屆公益垂直跑就搞咗個啟動禮，Christopher同樓神雷霆就代表公司出席。近排香港立立亂，大家都想知啲大地產商點睇香港嘅營商環境。殊不知傳媒同樓神扑緊咪，轉個頭就見到Christopher三步併作兩步，幾下就由會場前方閃到通道離開，走位相當精湛。<br><br>樓神就解畫話佢可能有會趕住開要走先，相信幾位今年都會照舊參加垂直跑，至於堂阿哥、非執董Geoffrey就唔知會唔會現身喇。其實都明嘅，香港時局日日變，容乜易跟車太貼，都係默默強身健體實際啲。<br><br>以Christopher噚日表現出嚟嘅速度，華華相信佢今年垂直跑都會有好表現。如果想感受吓第三代嘅走位，即日起就可以報名垂直跑㗎喇。<br><br>李華華<br>mailto:LiWaWa@AppleDaily.com<br></p></body></html>