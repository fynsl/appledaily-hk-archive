<html><header><meta charset="utf-8"><title>【廣告經綸】商品廣告vs社會形勢 - 文廸晞</title></header><body><h1>【廣告經綸】商品廣告vs社會形勢 - 文廸晞</h1><p>上星期才講過近期社媒廣告大幅減少，因為出乜都會石沉大海，投放廣告猶如丟錢落海。今天，形勢再變，影響力不止於社媒。寶礦力香港分公司帶頭抽起TVB廣告，一邊廂有很多市民激讚，目測有些便利店雪櫃裏的寶礦力俾人一掃而空；另一邊廂TVB就發表極度遺憾的公開信，內地女團GNZ48隨即與寶礦力畫清界線，梁振英跳出來呼籲全國消費者抵制寶礦力，而寶礦力亦在fb出聲明對於此事引致的不便道歉。似乎，看似區區一件落唔落TVB廣告的事情，鬧得大過我們原本想像的規模。<br><br>我有個飲品客戶，做好晒成個campaign準備出街，因為考慮到社會形勢、消費者心情及意慾，決定將成個宣傳延遲推出。恰巧，今日有個行家同我講，佢有個商場客戶，本來為暑假準備了一連串線上及社媒推廣攻勢，正正考慮到同一原因，拍好了的東西全部Hold住先，極有可能，那些宣傳物料，就此不見天日。除了要考慮消費者，業界的心情也在考慮之列。<br><br>就好似幾星期前，有個商會本來要搞一個大型Party，後來收到有關延期通知的電郵，雖然沒有解釋原因，大概也猜到是因為活動時間似乎不太恰當，大家都冇咁好心情慶祝吧。<br><br>做Marketing要考慮的，並不是單單未來幾個星期落唔落同喺邊度落廣告這個問題，而係計劃由𠵱家到年底，又或者2020的大走勢到底要有甚麼預期和部署。其實，公關和政治固然要敏感，然而，廣告是賣給普通人看，不是給政治人物看，所以，社會Sentiment和大部份觀眾的心情才是最重要的考慮因素，唯要格外小心的是，不要讓人把你的品牌或廣告變成政治籌碼。<br><br>文迪晞<br>mailto:heyadmen@gmail.com<br></p></body></html>