<html><header><meta charset="utf-8"><title>趣趣地：皇馬新兵聽見尼馬即見暈</title></header><body><h1>趣趣地：皇馬新兵聽見尼馬即見暈</h1><p>由葡超球隊波圖轉投西甲豪門皇家馬德里嘅21歲中堅艾達米列達奧，周三終於喺巴拿比奴球場亮相，但佢喺新聞發佈會度突然頭暈而提前離場。米列達奧喺新聞發佈會度一直都好緊張，當記者問到有關尼馬嘅問題嗰陣，米列達奧突然表示自己頭暈，更加解開恤衫上嘅鈕扣，雖然有工作人員即刻遞水畀佢，但米列達奧飲完水都仲係好唔舒服，最後就表示自己好激動，唔能夠再答任何問題，就咁離開發佈會現場。到底點解聽到尼馬嘅問題就咁緊張呢？真係好耐人尋味。講起尼馬，據英國《天空體育》報道，呢位巴西前鋒早前就冇出席到巴黎聖日耳門（PSG）新球季嘅首課操練，結果球會目前就傾緊係咪會扣起佢份每月獎金作為懲罰。<br></p></body></html>