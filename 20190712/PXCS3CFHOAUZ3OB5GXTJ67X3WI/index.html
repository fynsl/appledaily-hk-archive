<html><header><meta charset="utf-8"><title>隔牆有耳：立會大清洗　睇漏X你老母 - 李八方</title></header><body><h1>隔牆有耳：立會大清洗　睇漏X你老母 - 李八方</h1><p>因反送中示威者7.1佔領立法會，而要發出「紅色警示」嘅立法會，喺「封館」10日後，噚日朝早8點正式局部重開，議員、議助、秘書處職員，都可以返回立法會大樓工作。過去幾日記者未能進入立法會大樓，而要喺室外日曬雨淋，搵個廁所都唔方便，噚日大家終可返回冇受到示威者任何破壞嘅立法會記者室開工。</p><p>重開一小時後抹走</p><p>然而由於飽受衝擊嘅立法會地下、一樓同二樓，現時已變成搶修中嘅「工地」，立會秘書處喺上述地方都用白色圍板封住，記者未能進入，採訪區仍要繼續暫時設於立法會大樓外嘅範圍，不過秘書處相當貼心，噚日特別喺蚊患嚴重嘅該處加噴蚊油，又加設兩把電風扇畀傳媒用。<br><br>至於早前喺立法會出現嘅多個反送中塗鴉，立法會秘書處噚日已用新牆紙遮蔽。記者噚日唯一仍能見到嘅示威者塗鴉，就係喺立法會男廁一個廁格內嘅「收皮啦 X你老母po po」，但記者室重開後約一小時，職員就已經抹走埋。<br><br>根據立法會秘書處向議員提供嘅資料，立會大樓嘅議員辦事處、秘書處職員辦事處、記者室、5樓嘅設施（咖啡角、天台花園及所有會客室）噚日起重新開放，立會亦會開放天橋入口及地下公眾入口2，以及立法會停車場。<br><br>至於立法會地下大堂及所有會議設施則會繼續關閉，所有教育導賞團及公眾服務（包括公共申訴辦事處、立法會圖書館、檔案館及兒童學習室的參觀活動）會暫停，餐廳亦繼續暫停營業。</p></body></html>