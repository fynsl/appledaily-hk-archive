<html><header><meta charset="utf-8"><title>【異動空間】月底減息開綠燈 - 魏力</title></header><body><h1>【異動空間】月底減息開綠燈 - 魏力</h1><p>鮑威爾到國會解釋貨幣政策，一句話總結，就是「就業數據佳，前景仍憂慮」，真係放鴿放到出晒面！鮑老劈頭就強調全球經濟唔好，又要面對中美貿戰、英國脫歐、債務上限、通脹不振等問題，更用到90年代至今的日本做例子，講明唔想美國重蹈日本覆轍，目的相信就是為未來減息「買保險」鋪路。另一方面，議員不斷追問鮑老：「如果特朗普炒你，你會唔會走？」鮑老也答得爽快：「唔會」。不兜圈、不撚字，令人聽得心曠神怡，難怪民主、共和兩黨議員都力撐鮑老「we got your back」！<br><br>回說大市，美股三指齊破頂，港股仍在28000水平周旋，誰強誰弱一目瞭然。值得留意，以隔晚夜期、黑期研判，大戶昨早是故意將恒指開低了一些，目的應是未夠貨想再買；反之，如想好消息出貨，大可開高300點劈落去。全球放水大環境下，中線博港股追落後，值博率仍是較高。<br><br>板塊方面，最炙手可熱的物管股，絕大多數已見超買及頂背馳，昨日連九線物管股都有炒家湧入，反映離回吐不遠了，有貨食糊，無貨莫追。中國聯塑（2128）上試6.9元大阻力區不果，抽升過後短期應要整固，現價已較上月底分析時5.45元漲近25%，有貨戰友不妨吃半留半，保留實力候低回補。<br><br>筆者為證監會持牌人，持有中國聯塑財務權益<br><br>魏力<br> http://fb.com/2012jason <br>本欄逢周一、五刊出<br></p></body></html>