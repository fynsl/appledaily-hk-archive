<html><header><meta charset="utf-8"><title>網上夾公仔機　趁水尾吸金Shopper Planet未有牌照</title></header><body><h1>網上夾公仔機　趁水尾吸金<br>Shopper Planet未有牌照</h1><p>【蘋果踢爆】夾公仔機由成行成市，發展至「開到茶蘼」，部份實體店執笠收場。惟近日有「變種」夾公仔機App投資計劃出現，趁水尾吸金。這個聲稱全港首個線上遙距夾公仔機平台Shopper Planet，負責人是青年新政前發言人周世傑。周在facebook專頁上落力宣傳，招攬投資者做「台主」，並指將經營online夾真龍蝦！本報記者放蛇以準投資者身份了解計劃，揭露其運作「真相」。<br>記者：潘曦</p><p>網上夾公仔機由日本興起，為了解Shopper Planet操作，記者日前以準投資者身份，到Shopper Planet所在的葵涌華星工業大廈查察。甫進門，只見周世傑以負責人身份相迎。「我哋呢度放有3、40台夾公仔機，可以租畀你經營做「台主」。台主可以24小時上嚟擺貨執貨，擺乜嘢貨都得㗎。啲客網上夾中，一係你哋送貨過去，一係佢哋上嚟拎，我哋會有同事幫手畀貨。」<br><br>其後他即場示範以手機App進行夾公仔，「玩家只要登入我哋App，用信用卡或者微信支付，就可以揀自己鍾意嘅機去玩。我哋呢度每部機都會放兩台實時直播攝錄機，玩家用App內的搖控掣，就可實時遙距機器夾公仔。」當記者問及為何操作平台版面全為簡體字時，曾在青年新政時期大肆批評內地的周略顯尷尬指：「無辦法，內地網上平台比較成熟，我哋買佢哋版權再改，咁會快過自己研發一個新平台，測試完咗就會轉返繁體字。」</p><p>初時每部機月租$2,800</p><p>記者略顯猶疑，周即落足嘴頭，「現在頭一批機，月租只需要2,800蚊。簽半年約，仲會有九折。除此之外，我哋會送埋儲物櫃畀你哋裝嘢。已經有啲人租咗，手快有手慢無！」按此推算，單單40台夾公仔機全數租出，周每月收入已有11.2萬元。若其後以原價每月3,600元租出，每月收入達14.4萬元。惟周對於夾公仔機的回報率鮮有提及，僅簡單指：「初時你預少啲客，不過我信之後會越嚟越好嘅。」<br><br>之後周更大拍心口，指自己曾經營過夾公仔機實體店，故此經驗豐富，着記者放心。他更教路在夾公仔機內，可以放置貴價貨品，如手提電話、遊戲機等吸客。而每局價錢，更指可任由台主自行調較，並無任何限制。「而且我哋有好多KOL都有加入，好似『熊仔頭』、『冬OT』咁，你知佢哋閒閒哋都有十萬八萬followers㗎啦，有佢哋做宣傳，效果一定好好㗎！」<br><br>事後，記者翻查紀錄，發現這個遙距夾公仔機平台並未有領有食物環境衞生署簽發的《公眾娛樂場所牌照》。<br><br>據食環署條例規定，若娛樂活動的實際運作模式，涉及機動遊戲機或其他為遊樂而設計的機械裝置，均須受《公眾娛樂場所條例》規管。而按民政署條例，任何人士擬組織及經營有博彩成份的有獎娛樂遊戲，則必須領有《有獎娛樂遊戲牌照》，否則或屬非法賭博。<br><br>惟Shopper Planet在網站卻向投資者聲稱，「因Shopper Planet屬於網上夾公仔平台，所以未受規限之內，所以唔使申請坊間所講嘅『有獎娛樂場所牌照』（應為《公眾娛樂場所牌照》及《有獎娛樂遊戲牌照》）。」此說法與部門條例所說不符。</p><p>地契訂明只作工業或貨倉</p><p>Shopper Planet所在的葵涌華星工業大廈，有關地契訂明該大廈只可用作工業或貨倉用途。地政總署指出，根據其紀錄，地政處並沒有收到任何涉及該大廈單位改變用途的申請。換言之，即Shopper Planet將夾公仔機安置在工廈中進行線上夾公仔活動，投資者很大可能墮入違反地契用途的陷阱。<br><br>執業大律師陸偉雄回覆本報時再指，夾公仔機無論是實體店還是網上運作，均須獲有獎娛樂遊戲牌照，以及公眾娛樂場所牌照。另外要領有相關消防牌照，方可合法經營。若被發現未申領牌照，經營者可能觸犯《賭博條例》，最高可罰款5萬元及監禁兩年。而即使領取所有牌照，仍需遵循牌照條款，包括就每個中獎機會而付出的款項不多於5元，獎品不多於300元，違規者可遭吊銷牌照。「無牌經營夾公仔店，店主、租戶均需就此承擔法律責任，而玩家參與無牌夾公仔遊戲，同有機會誤墮法網。」<br><br>《蘋果》就相關問題再向周世傑進行電話對質，他對於是否需要領取牌照一事，表示需要進一步了解，並稱「呢個營運方式比較新，部門都答唔到我到底要唔要領牌。不過我哋都無人可以上嚟，得啲機喺度，應該唔使領牌。」一反其早前聲言，顧客及台主均可到場內領取獎品及執貨的言論。同時，他亦否認違反地契，以及向投資者教路可放置貴價貨物的說法。「我哋無咁講過，我哋無咁講過，所以我都好好奇，想知係邊個咁講囉!」<br></p></body></html>