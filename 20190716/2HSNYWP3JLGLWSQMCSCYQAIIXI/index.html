<html><header><meta charset="utf-8"><title>【大棋局】林鄭不能再龜縮 - Mr. Tregunter</title></header><body><h1>【大棋局】林鄭不能再龜縮 - Mr. Tregunter</h1><p>「國家是壟斷了合法使用暴力地位的實體」，馬克斯．韋伯這句話影響了西方政治學、社會學的發展，相信也影響了林鄭。這句話的意思是世上誰可以合法使用暴力？是國家，而且處於壟斷地位。此權力包含使用權，以及授權，即國家可授權誰可以合法使用暴力。韋伯指軍隊和警察，就是這種授權下的兩種工具。所以現代社會對權力的監察要求更嚴謹。<br><br>政府管治威信何來？即，政府決定做一樣嘢，當人民問點解咁做，要點答？韋伯講過政治權威有三隻模式：魅力型、傳統型及法理型。魅力型最易理解，橫空出世，莽崑崙，閱盡人間春色。一個擁有獨特政治魅力的人物崛起，挑戰既有秩序，可以天翻地覆。曹操、希特拉、毛澤東都屬於呢類人物。只要佢話係，其他人都話係。但魅力型權威不持久，慢慢會演變為其餘兩型。<br><br>傳統型，就係向來係咁，所以就咁。每日當我哋聽到政府官員人肉錄音機地講按現行機制點點點，便屬傳統型。在法理型權威管治未出現前，世界都係行傳統型。好似中國古時有貞節牌坊，雖各處鄉村各處例，但貞節牌坊作用係一樣。只要時勢變化，科技發展，民智開發，到某個臨界點就會有人問點解傳統要咁做？當有一萬人問、十萬人問、一百萬人問，那就是一個思潮，說明時代要轉變。結果可能會再度轉變去魅力型，或法理型管治。</p><p>管治粗疏　逃避責任</p><p>法理型最後先出現，因為係一套比較精緻的管治模式。當人民問點解要咁樣做，政府可以訴諸法理權威：法律係咁樣。問題最大癥結，就在此處。法律何來，係須要經過非常嚴謹之推敲、審核，以及與公眾溝通、修訂，方能成型。唔係你失驚無神話做就做，突然立條例，然後話你犯呢條例就可以打壓人民。<br><br>林鄭，無法魅力型管治；時代進步，讓人民質問傳統；法理管治，林鄭處理極之粗疏。7月14日沙田反惡法遊行，警民之間的衝突在升溫。作為事件的始作俑者，林鄭及政府官員保持龜縮。本應由佢哋解決的事不解決，變成由警方去處理，而警方只係負責維持秩序而非同人民作政治溝通。即係有人想睇醫生，你點佢去漁護署。結果示威者和林鄭的對立，演變成示威者和警方的對立。無論有意定無意，客觀現實有這種趨向。林鄭往時係讀社會學，她及其背後的蠶蟲師爺團隊太明白韋伯那句話。林鄭不能再龜縮。<br><br>Mr. Tregunter<br>本欄逢周二刊出<br></p></body></html>