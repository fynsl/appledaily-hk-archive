<html><header><meta charset="utf-8"><title>隔牆有耳：美領館貼馬丁路德金名句　網民叫外國勢力　解放香港 - 李八方</title></header><body><h1>隔牆有耳：<br>美領館貼馬丁路德金名句　<br>網民叫外國勢力　解放香港 - 李八方</h1><p>近排因為反對《逃犯條例》修訂引發嘅示威一浪接一浪，警民衝突更持續升級，噚日警民浴血沙田新城市廣場，就令唔少人觸目驚心。美國駐港領事館似乎同唔少市民有同一脈搏，對香港刻下狀況好有感覺，噚日佢哋喺facebook上載一張藍空白雲相片，上面寫住美國黑人民權領袖馬丁路德金名句：「Darkness cannot drive out darkness; only light can do that. Hate cannot drive out hate; only love can do that.（黑暗無法驅走黑暗，只有光可以；仇恨無法消除仇恨，只有愛能做到）」，雖然個po冇加任何註腳，相信市民亦心領神會。<br><br>唔少網民則關心美國講完呢番說話，幫到乜嘢忙？網民Dove Wu留言話，「Would you please help to address our concern to HKSAR? We need independent council to investigate the case which be fair to everyone.」，希望美領館可以代向港府提出成立獨立委員會調查衝突事件。</p><p>留言爭取港人權民主法案</p><p>網民Chin Man Kwan關注幾時通過《香港人權與民主法案2019》：「Please pass the HK human rights and democracy act NOW」。另一網民Kin Lung Leung似乎忽發奇想，「好似暗示美國會用人道及大愛救香港？」最多人留言嘅可算呢句：「Liberate Hong Kong」，唔知即將上任嘅美國駐港大使史墨客（Hanscom Smith），可唔可以解放香港呢？<br><br>李八方</p></body></html>