<html><header><meta charset="utf-8"><title>【娛樂人物】「我哋從來唔會埋怨」蘇施黃伴金燕玲開心抗癌</title></header><body><h1>【娛樂人物】「我哋從來唔會埋怨」<br>蘇施黃伴金燕玲開心抗癌</h1><p>66歲的蘇施黃（阿蘇）與64歲同性伴侶金燕玲相愛14載，感情穩定，日前阿蘇接受《蘋果》專訪，提到金燕玲落落大方，更謂二人感情一直深厚，「大家好開心，大家又想大家好開心，咁先係深厚。」完全不會因金燕玲有子宮癌而愁眉苦臉。阿蘇說過要將壽命拉長，原因竟然是：「佢（指金燕玲）係一個好得人驚嘅人，我要make sure佢死先過我，因為我驚佢去認屍嗰陣，是但一條都話係，我信唔過佢。」<br>撰文：羅慧敏<br>攝影：沈健程</p><p>蘇施黃2005年公佈患乳癌，戰勝癌魔後被類風濕關節炎困擾多年，今年初另一半金燕玲表示患上子宮癌，問阿蘇有埋怨過嗎？她說：「我哋從來都唔會埋怨，每件事都冇埋怨嘅心，咪順受囉，埋怨好難過嘅，快快脆諗吓點過仲好。我覺得上帝係有訊息畀我嘅，你急呀嘛，就畀個類風濕你，咁急做乜啫？」共過患難，二人的感情有否加深？阿蘇笑說：「冇嘅，我哋不嬲都好深厚，我哋深厚係各有各嘅，我哋嘅深厚唔係日日要對住，係你去玩你嘅，我去玩我嘅，大家好開心，大家又想大家好開心，咁先係深厚。」</p><p>打麻雀自癒</p><p>金燕玲曾經在阿蘇節目中透露化療後痛到入骨，令她生不如死，阿蘇說：「金小姐呢次真係好辛苦，要恭喜佢，佢啱啱做完第六次化療，第一次嘔到不得了，之後知道要早啲食藥，就冇嘔，但啲骨開始越嚟越痛。」她指金燕玲今次「好謝」：「佢好鍾意出街，今次係冇出過，佢頭髮甩晒、全身嘅毛都甩晒，佢話平時畫條眉用五分鐘就畫好，𠵱家要用半個鐘，因為冇眉畫！」阿蘇透露最後一次電療是本月5日，要在身體內部做，要做四次全身麻醉，她戥金燕玲辛苦的說：「真係幾攞命。」</p><p>阿蘇又謂跟金燕玲對醫學有不同理念，她說：「我哋係相反嘅，我信中醫，佢信西醫，當大家病嘅時候收聲當幫忙，唔好令佢覺得煩躁。我哋𠵱家有個group叫麻雀能醫百病，佢一好啲就會搵人陪佢打麻雀，我就做第五隻腳，佢一攰我就同佢打幾局。」其實阿蘇與金燕玲同樣有脾氣，究竟兩座活火山如何維繫？阿蘇想也不想便說：「只要兩個火山擺開啲就得囉！其實我哋冇乜嗌交嘅，因為我哋好少見面，自己做自己enjoy嘅嘢。」阿蘇曾經承諾十年賺夠兩億後，照顧金燕玲餘生，她笑說：「𠵱家負兩億呀！當然未達標啦，以一個唔識做生意嘅人點達標呢？其實當時我係學做生意，學咗九年，只得一間曲奇店。」</p><p>諗吓下一代</p><p>人生已走過66年，阿蘇謂已無慾無求，新目標為回饋社會，她說：「最近有過千個科學家開咗個會，出咗報告話2020年大家仲唔做啲嘢，地球會返唔到轉頭，我覺得自己有少少責任，我用咗個地球60年，不過報告指最有效嘅係全世界改變飲食習慣，食嘅肉每日只可以佔4%，我係食肉怪，𠵱家希望召集有心人同我一齊諗點樣改變自己飲食習慣，唔好剩番啲殘渣畀我哋嘅下一代，嚟緊呢段日子，我會擺心機去諗點樣可以留番丁點好嘢畀下一代。」</p></body></html>