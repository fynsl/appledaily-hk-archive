<html><header><meta charset="utf-8"><title>【創業起義】當警權大過產權 - 尹思哲</title></header><body><h1>【創業起義】當警權大過產權 - 尹思哲</h1><p>對上成個月，直到近幾日，相信大家都有種感覺，點解個個禮拜都有新嘢，睇到個心好煩好累。<br><br>點解後生仔咁勇？理由好簡單，因為絕望、睇唔到將來。既然冇未來，不如把握現在，反枱，同你班掌權嘅大人死過。<br><br>相反，呢幾日我覺得最amazing，係見到有上一代人都開始覺醒，有老人家、師奶、阿叔亦有街坊，會企出嚟保護啲後生仔女，喝退想入侵佢哋家園又無搜查令嘅警察。<br><br>咁點解連佢哋都覺醒？我認為原理，同部份公司創辦人，搵錯投資者入局，畀咗股份同board seat出去之後，由初期感覺良好，去到意識自己失去公司控制權，概念上好相似。創辦人白手興家，搞咗間成功嘅公司，有好多重大嘅決定，例如銀行戶口啲錢點洗，可唔可以直接派息分享獲利、還富於自己，利潤可唔可以唔好射曬落海、搞大白象擴張工程？答案係唔可以，因為引入咗投資者，而佢係有權唔畀。<br><br>當警察進軍大型購物商場、入侵私人屋苑，嚇親啲細路，騷擾到街坊，其實係要明白，咁樣等於直接衝擊上一代人最核心最珍重嗰樣嘢。上一代會諗，我窮一生人嘅努力，發奮上流，至可以買到層樓，喺度安身立命，你嚟搞我啲街坊，打我哋後生仔，仲嚇親啲小朋友，唔係啩？<br><br>獅子山下嗰一代，要嘅嘢好簡單：不過係想過舒適嘅生活，有自己家園之餘，私有產權同人身安全有保障，一家人唔使擔驚受怕。警察今次嘅行為，直接衝擊到香港的資本主義同生活方式嘅根基，真係唔講得笑，結果直接令街坊、上一代覺醒晒。偏偏呢個時候，局長仲出嚟火上加油，話唔會放棄明日大嶼。獅子山下嗰一代，唔理藍黃，總之上咗岸嘅、有資產喺身嘅，當堂覺醒晒，然後忍唔住問：我哋都曾經好努力，建設社會，貢獻社會，點解個社會，咁樣對番我？<br><br><br>尹思哲<br>linkedin.com/in/wanszezit<br></p></body></html>