<html><header><meta charset="utf-8"><title>【冰說聰明】新濠跑贏有原因 - 青冰</title></header><body><h1>【冰說聰明】新濠跑贏有原因 - 青冰</h1><p>講賭股，戰友即時會諗到銀河（027）及金沙（1928），是為行業龍頭，再跟住數落去的會是澳博（880），但你未必會想得到，今年表現最好的賭股，並非以上三者，而是賭王個仔何猷龍的新濠（200），今年累升32%，力壓老豆澳博的29%。<br><br>青冰以往都分析過賭股，亦以遊客角度睇，新濠是眾多賭場最多元化，非博彩元素最高的公司，完全切合中央及澳門政府定下的續牌條件，不過，相信都唔係今年跑贏的原因嘅，如果要斷估一個理由，青冰認為係新濠已晉身環球賭股之列。<br><br>新濠在5月公佈，斥資近百億港元，入股澳洲Crown Resorts 19.9%股份，當年Crown係同新濠拍住上的，曾持有新濠旗下新濠博亞逾三成股權，但Crown在2016年起開始減持，至2017年新濠完成回購貨尾，伙伴關係終結，點知今年又再合作了，從屬關係仲對調㖭。何猷龍當時接受訪問，指旗下管理的賭場將增加了澳洲及英國，足證集團全球化的成果，亦可向日本政府展示佢哋具有全球經驗，有利爭取賭牌。<br><br>大阪早前向有意競投的企業徵集初步規劃，有七間企業報名，政府就公佈咗其中5間，包括新加坡雲頂、拉斯維加斯金沙、新濠、美高梅國際及永利渡假村，銀河冇在公佈的名單內，但管理層係講過會參加的，又提返你，雖然啲名係熟口熟面，但其實金沙、永利及美高梅，出戰的都是母公司，而不是在港上市嗰幾隻，唯一的何家及香港區代表，只有新濠，所以青冰上文話，新濠已擠身環球賭股之列，係有根據㗎。<br><br>雖然貿易戰緩和，大家都預期中美唔會拎續賭牌嚟玩嘢，但始終中國風險仍是要打一點折扣，而新濠就是六間在港上市的賭股中，唯一面向世界的，鬼佬資金如要分散風險，相信新濠會是首選。<br><br><br>青冰<br> http://fb.com/chingbing888 <br>本欄逢周四刊出<br></p></body></html>