<html><header><meta charset="utf-8"><title>【黑鏡線索】信用評分仲大鑊 - 宋漢生</title></header><body><h1>【黑鏡線索】信用評分仲大鑊 - 宋漢生</h1><p>【黑鏡線索】<br>紀錄片《Winter on Fire》中，年輕人被問點解行出嚟，佢哋話，We want to be part of the free world。</p><p>分岔路上，一邊係歐盟，另一邊係俄羅斯。民眾湧出嚟，就係想力挽狂瀾，阻止自己國家走上自由世界對面嘅不歸路。<br><br>反送中事件，777埋怨香港人跣佢一鑊，明明之前一系列粗暴舉動，由DQ到一地兩檢，大家冇乜反應，都照畀佢過，反送中明明都係同一類惡法，點解忽然彈二百萬人出嚟反抗？</p><p>踩中臨界點　喚醒香港人</p><p>第一，有樣嘢叫臨界點，唔臨界你睇唔到，唔代表唔近臨界點，睇唔到臨界嘅線索，只係你視而不見，或者能力不足，或者豪賭，賭就梗係有可能輸。第二，送中係直接連上強國嘅陽光司法，學十一哥話齋，強國嘅陽光司法，喺國際係屬於敍利亞水平。送中威脅香港人自覺係free world一員嘅自我形象，咁大反應，其實唔出奇。<br><br>送中一役，反映二百萬人覺醒，再行落去，必定會脫離自由世界。正如美英德等人民，忽然覺醒，廿年前左膠克林頓擔保強國入世，以為會因此令強國逐步加入自由世界，原來係超級大誤判，而家先嚟急煞車。<br><br>如果送中法係大件事，咁接通強國社會信用評分，就更加大鑊。就算喺所謂free world，社交評分都備受爭議。本來，任何公司，賞罰用戶，都係好正常嘅做法。如果你搭飛機搞事，可能會俾航空公司永久black listed。如果你搭得夠多，可以升級優先上機等等，大家接受。<br><br>但係，當越來越多行業全世界（當然唔計強國）得一兩個巨形aggregator，咁就有啲唔同。睇過《Black Mirror》嘅，一定記得個人評分一集，主角分數跌咗，連租車都有困難。當一個行業嘅服務，冇乜其他供應選擇，俾人罰就好大鑊。我嘅Uber分數，得4.5，老婆4.8，唔知係咪心理作用，硬係覺得因此我叫唔到車嘅時候，好似佢就會叫到。</p><p>陽光司法　就係信唔過</p><p>喺歐美，開始對呢啲公司權力過大嘅問題，敲響警鐘。咁你諗吓，如果計你分嘅，唔只係一間獨大公司，而係你嘅國家，情況有幾嚴重。創科局局長楊偉雄話，財務信用評分，西方國家都有。問題係，第一，個評分評到幾廣，懲罰影響幾大？第二，都係嗰句，陽光司法，香港人信幾多？陽光評分，大家又信幾多？<br><br>當英國編劇以為自己好前瞻咁寫咗個警世科幻劇本，點知原來喺科技強國，同一個故事只係一套社會寫實片。所以強國話科技有幾領先，唔係講笑，係真嘅。送中都仲話未必咁快排到你，信用評分，就應該係人人有份永不落空。唔知彈出嚟話香港唔會用社會信用評分嘅高官有幾老實，但係講到明成個大灣區嘅重點維穩項目，又點會唔千方百計益埋香港？</p><p>撰文：宋漢生</p></body></html>