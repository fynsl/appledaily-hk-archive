<html><header><meta charset="utf-8"><title>民不畏死 - 左丁山</title></header><body><h1>民不畏死 - 左丁山</h1><p>浴血新城市廣場之晚上，左丁山有家人請吃生日晚飯，於是2018/19馬季最後一場之後，移師會所凱旋廳。肥仔K中咗四重彩，好不高興，但成晚一路吃，一路睇住手機，留意遊行情況，另有家人參加沙田遊行之後趕到，佢地話：「幾peaceful喇，源禾路衝突，只是小事，我在現場見唔到有激烈打鬥。」食飯到後來，知道警察攻入新城市廣場，大家知道大件事，因我地對沙田新城市廣場極熟悉，知道一旦群眾冇法子搭東鐵離開，會變成困獸鬥，浴血事件隨時上演。<br><br>其他後來事件不再講了。返到屋企後，生日嘅家人來短訊：「令我想起《齊瓦哥醫生》場景，即是係有一幕，達官貴人於宮庭內有盛大宴會，載歌載舞之際，外面街頭已有革命分子與軍警大打出手，埋下沙皇皇朝敗亡之伏筆。」左丁山記得舊電影《夏灣拿》亦有一幕，1958年夏灣拿上流社會，外交官與古巴政府高官有豪門夜宴之時，卡斯特羅已兵臨城下。當晚我地在凱旋廳吃晚飯，雖然遠遠比不上甚麼夜宴，但有藝術家氣質之家人有感而發，亦令左丁山為之一驚。目前香港社會極度分裂，本來已有不少社會民生問題要正視解決，例如土地不足、樓價高企、醫療人手短缺等等，係一個聲稱有為嘅政府應視之為最緊急，最優先嘅本土大事，點知每年考第一嘅特首好心急推動凍結幾十年都無所謂之《逃犯條例》修訂，製造一個爛攤子，禍及全港。<br><br>政府當權建制派至今仲係心胸閉塞，似乎盲咗對眼，一味口中唸唸有辭：「黑手策動年輕人，外國勢力干預，美國間諜指揮，暴徒打手收錢行事。」呢套八股，除咗惹人討厭，侮辱智慧之外，還有何對策呀？成班行會「精英」只得一個老太太葉劉喋喋不休？任志剛只曉痛陳暴力亂港？政府之管治精英在主要關頭，原來還是被特首一人指揮嘅傀儡，言之痛心。在聽話政治體制下，就會出現如此荒誕鏡頭，林鄭一味倚賴警方鎮壓，一定將香港推向危險邊緣！年輕人以行動表明：「民不畏死，奈何以死懼之？」收錢打仗嘅僱傭兵會面對更強大兵力之時，便知難而退，棄械做逃兵。只有受思想理想推動之青年至會拚死無大害，係要同你死過。呢個道理十分顯淺，林鄭主修社會社工，如不明白此點，實在有辱港大師門。</p></body></html>