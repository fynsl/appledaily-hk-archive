<html><header><meta charset="utf-8"><title>中環在線：冼國林為國藝新股東復出 - 李華華</title></header><body><h1>中環在線：冼國林為國藝新股東復出 - 李華華</h1><p>冼國林舊年8月感染細菌命懸一線，割除左眼保命後，佢本來打算退隱股壇，但喺今年5月突然復出做國藝（8228）主席。日前他向華華解畫，原來國藝最近想引入兩位投資者，對家開出嘅條件之一，就係要他「擔大旗」做主席，「分兩面睇，人哋係大企業，肯信你每人畀1億美金，係咪都欣慰？但如果話你咁樣都唔做，人哋點信你呢？」<br><br>重新喺股壇上路，對冼國林來講，唯一係要向老婆交帶，畀家人同工作嘅時間均勻啲，「有個女啊嘛，佢每晚9點半就打畀我，我10點之前就要返去。」講起生意，冼國林十分起勁，話新股東注資國藝同重組計劃如果成功，佢借畀國藝嘅資金有一半會換做股權，另一半換做可轉換債券，國藝每年慳返幾千萬利息，而且可以從新股東攞到生意之餘，兼有新資金來周轉。<br><br>華華就關心冼師傅嘅健康多啲，但佢話「除咗隻眼，身體比出事之前反為精神咗！」<br><br>李華華<br>mailto:LiWaWa@AppleDaily.com<br></p></body></html>