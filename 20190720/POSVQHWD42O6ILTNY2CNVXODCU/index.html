<html><header><meta charset="utf-8"><title>做一個似人嘅人 - 邁克</title></header><body><h1>做一個似人嘅人 - 邁克</h1><p>真攞命，這頭剛剛寫完《屙屎有乜咁好睇？》，那頭就在一家日本餐館的廁所牆上，發現貼了一張人類糞便研究圖，一本正經從色澤、形狀、軟硬和氣味分析排泄者的健康狀況。你別說，這種憑屎觀氣色的醫學方法，在號稱浪漫的法國其實淵遠流長，如今通用的見面問候句「今晚打老虎」，係人都知等同「你好嗎」，但原本全句是comment allez-vous à la selle，直譯「閣下如廁暢順否」，和老派廣東人周街問人「食咗飯未」一上一下互相輝映，可見屙唔屙得與食唔食得，重要性不分伯仲。更意外的是眼利朋友不滿我調侃廣受市民愛戴的吳判官，叉起條腰伸張正義：「本是同根生，相煎何太急呢？人哋阿吳蕙芳生於新加坡，話晒都係你同鄉，點解有林鄭你唔圍剿，蓄意分散反送中凝聚力吖？」<br><br>冤枉大老爺啊！我對俠士風骨的吳女士，除了敬佩還是敬佩，認為她在金句界的表現比娛樂圈代表黎明更貼地更到肉，怎會出言不遜中傷呢，引起不必要誤會，這裏鄭重道歉。她在法庭苦口婆心的金玉良言，轉贈無賴高官無恥議員一樣啱使，譬如指摘打女友的法律系畢業富家子「你讀咁多書，廢嘅！格衰，讀幾多書都冇用」，痛罵誣告小巴司機非禮的師奶「你唔係有精神病，就係心地非常唔好」，呼籲屢於公共交通工具摸女人的青年「做一個似人嘅人」，一字不易用來教訓聾耳鄭和執葉何之輩，簡直天衣無縫。最最犀利的，當然是四五年前連審二十三單違反限奶令的肺腑之言：「自己國家製造嘅奶粉，連自己都唔敢食，係咪可悲？」</p></body></html>