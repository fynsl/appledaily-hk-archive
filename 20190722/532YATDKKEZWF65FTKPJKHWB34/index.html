<html><header><meta charset="utf-8"><title>【智取大市】國策離不開醫藥 - 晉佳</title></header><body><h1>【智取大市】國策離不開醫藥 - 晉佳</h1><p>舊年大跌市加上藥品集中採購試點政策，令到醫藥股雞毛鴨血，跌到最低位時，反映咗政策全國通行將會令盈利腰斬甚至跌更多，但忽視咗潛在中國長遠扶持醫藥政策。<br><br>集中採購制度令藥價更平，令人民受惠，醫藥股長年暴利縮減之餘，亦倒逼相關公司改變過往將近半收入被「銷售及行政開支」抵銷嘅做法。究竟未來政策會逼使醫藥股如何分餅仔？醫藥股自然有其變數。<br><br>集中採購制度減低醫藥企業開發新藥意欲，絕對係大國發展過程中不容許發生。本欄舊年年尾講過，中國遲早有鼓勵新藥開發嘅政策推出，結果最近國務院就有「健康中國」行動，生科股係贏家。<br><br>生科股裏面，CRO龍頭藥明生物（2269）已經重返80元以上，係舊年4月左右嘅水平，代表呢隻高速增長能見度極高嘅股份，過去一年冇升過，加上主要股東不斷減持，先至喺股價不升、盈利增長情況下將估值拉低了，2019年預測市盈率約80倍，牌面嚇怕人，但嚟緊大量Projects已確保未來數年高速增長。<br><br>藥明股價今年上半年由低位反彈八成，已反映中央扶持政策出台，亦告別了大減價時段，但市況波動令股價回吐嘅話，仍然值得吸納持有。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>