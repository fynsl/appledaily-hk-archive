<html><header><meta charset="utf-8"><title>𡃁仔世界 - 左丁山</title></header><body><h1>𡃁仔世界 - 左丁山</h1><p>7月17日書展開幕，上午11時15分就有唐端正教授等人主講「新亞與香港」，本想第一時間去霸頭位，點知早上就被提醒：「今日12時正有午飯聚會」，哎，唔去得會展㖭，本欲推卻午飯，直奔會展，但再次被人提醒：「上次你已經唔記得另有約會，臨時推咗，先至改期到今日，你點好意思再推？」又係噃，在中環點可以咁冇誠意，偏偏時間撞到正，唯有忍痛割愛，唔去書展。7月8日星期一晚，在家為咗電腦打印機暫時失靈，搞到一肚火，急call肥仔K幫手修理，整番好晒之後，老婆叫埋枱食飯，點知電話響起，一位新亞校友打嚟：「喂，你係唔係塞車呀？我在沙田馬會等咗你近一個鐘頭。」一聽幾乎呆咗，唔記得咗同校友L晚飯之約㖭！急忙唔理老婆面色一變，就衝出門口去馬會。<br><br>人老咗就開始冇乜記性，雖然將約會記錄在手機，如果唔翻查都係冇用，一如許冠文以前講畀左丁山聽：「出門口唔記得戴錶，急忙返去戴番，一戴就睇到左手手腕已有一隻錶！」月前在皇朝會咖啡室食晚飯，見一個男人望過嚟幾眼，跟住又走過嚟「散步」幾秒，左丁山不以為意，後來該男士返埋座位坐低後，老婆踢左丁山一腳：「嗰位先生似唔似許冠文。」急忙抬頭望多幾眼，又幾似噃，不過唔敢肯定，於是走出去問經理：「許冠文先生今晚有冇嚟？」經理話：「有呀，坐緊嗰邊。」於是撲過去相認，許冠文話：「我都懷疑係你㗎嘞，不過行埋你枱邊，你全無反應，我以為認錯人，唔敢叫你！」大家年紀差不多，已到了「左右手都戴錶階段」，甚為可笑，故此越發覺得，這個世界未來是年輕人的，我地最多在後面畀吓意見，講吓過往經驗，但千祈唔好阻住地球轉，或曰：「班𡃁仔不知天高地厚，會搞死香港。」鬼知咩，二十年後，最多去到2046，今天嘅行會成員或司局長到時都可能在天堂打麻將啦，世間事，誰管得！<br><br>1949年之時，中國變天，鄧小平45歲，林彪42歲，江澤民23歲，胡錦濤7歲，胡耀邦34歲，呢班人當時幾年輕！林彪20歲參加南昌起義，鄧小平23歲參加共產黨地下工作，江澤民讀上海交通大學時大搞學生運動，罷課示威，只係20歲出頭，蔣介石41歲就任國民政府主席，毛澤東28歲參加創立中國共產黨，以上各人全部都係「𡃁仔」參軍、參政、參黨，將當年的老人家掃進歷史堆後，後之視今猶今之視昔，我地班1970年代開始在中環打拼之人，到了21世紀都係無謂阻頭阻勢。</p></body></html>