<html><header><meta charset="utf-8"><title>夏日求驗客：巴利冇傷都冇份鬥拜仁施丹：早走早着</title></header><body><h1>夏日求驗客：巴利冇傷都冇份鬥拜仁<br>施丹：早走早着</h1><p>夏薩特着50號？皇家馬德里上星期六踢今季首場友賽，喺美國侯斯頓嘅國際冠軍盃鬥拜仁慕尼黑，新加盟巨星夏薩特「地標」竟然着50號波衫，不過原來係紀念50年前美國太空人杭思朗（Neil Armstrong）成為登陸月球第一人，不過皇馬最後以1:3輸波，另一球星加里夫巴利冇傷都俾教練施丹踢出大名單，仲講明叫佢早走早着。</p><p>50號夏神地標輸波</p><p>皇馬今場有夏薩特打正選，佢着咗件50號波衫，話紀念1969年7月20日嘅人類登陸月球50周年，唔知係咪因為莫迪歷唔肯讓出件10號，7號仔馬里安奴戴亞斯又未離隊，所以要搵個理由頂住先。<br><br>拜仁嗰邊有19歲新兵艾比打右翼，湯馬士梅拿打前鋒，狀態明顯較皇馬好，中場哥倫天杜利素15分鐘就開紀錄，夏薩特喺上半場就冇乜表現，結果皇馬下半場已經換晒11個，其他新兵盧卡祖域、洛迪高高斯、費蘭特文迪同埋「日本美斯」久保建英都有落場，不過拜仁分別由後備上陣嘅羅拔利雲度夫斯基同基拿比一人一粒，贏到3:0。<br><br>去到完場前六分鐘，洛迪高高斯單刀俾拜仁龍門烏里治鏟低，烏里治就領紅被逐，高斯親自主射罰球破蛋，皇馬就咁輸1:3。不過更精采係賽後訪問，由於今場波皇馬大軍有成28人，但冇傷嘅30歲威爾斯球星巴利都唔喺陣中，一向唔重用巴利嘅施丹，仲講到明叫巴利快啲走︰「我哋希望佢可以快啲離隊，咁樣對所有人都好，我哋正為佢嘅轉會努力，佢轉會一事，家陣已經搞得七七八八，可能一兩日內會搞掂。」施丹就冇講巴利去邊，不過強調係對事唔對人︰「我係教練，必須要做決定，我哋要變，巴利離隊係教練嘅決定，我好肯定對所有人都係好事。」</p><p>拜仁歡迎巴利過檔</p><p>巴利同皇馬仲有三年約，有傳佢正正就係會加盟拜仁，拜仁中場堤亞高艾簡達拿已經講明：「如果巴利想過檔，或者任何頂級球員想嚟拜仁，我哋都好歡迎。」<br><br>皇馬同拜仁星期二都會喺美國再踢國冠盃，「銀河艦隊」會鬥阿仙奴，拜仁就對AC米蘭，唔知到時巴利會唔會已經着起拜仁波衫？</p></body></html>