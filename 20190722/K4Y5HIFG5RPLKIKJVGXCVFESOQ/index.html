<html><header><meta charset="utf-8"><title>隔牆有耳：至吸Like反送中民主派　鄺仔暈一暈　魅力驚人 - 李八方</title></header><body><h1>隔牆有耳：<br>至吸Like反送中民主派　<br>鄺仔暈一暈　魅力驚人 - 李八方</h1><p>歷時兩個月嘅「反送中」運動冇大台，唔等於一班民主派議員冇嘢做，佢哋都一直喺途上與市民同行，以人盾擋住警察防止亂嚟、到喺衝突現場同參與者研定對策，唔少場景大家都記憶猶新。八方喺7.21遊行亦做咗個非正式又唔科學統計，訪問咗幾位上街反惡法者，對邊位議員「反送中」表現印象最深？最近頻頻喺外媒見報嘅民主黨鄺俊宇，會唔會大熱跑出？</p><p>險勝岳少胡志偉</p><p>八方噚日趁遊行就落地問吓遊行人士心聲，發現兩人真係叮噹馬頭。教書先生相信都係正氣派，八方咁啱問咗兩位老師，不約而同都點名大讚6.12當日喺佔區領奔走、保護學生時一度虛脫暈倒嘅鄺神，張Sir特別欣賞鄺神可以穩定群眾，邱Sir則讚鄺神喺前線做好多嘢，佢仲知道以前人哋只係叫鄺俊宇做鄺仔，𠵱家已經升格做「鄺神」㖭。<br><br>楊岳橋當然都唔係省油燈，而佢女性緣非常強。學生譚小姐最有印象就係岳少，話岳少成日喺YouTube拍片，例如遊行完會講解返當日情況，表現唔錯。做文職嘅盧小姐就好欣賞岳少講嘢好有理據，例如強調處理台灣殺人案同「送中」，唔應該混為一談，但盧小姐亦都對鄺神與市民同行、保護示威者嘅表現有好好嘅印象，可見鄺神唔只得男粉絲。<br><br>而喺岳少、鄺神以外，有唔少民主派議員嘅表現都好突出，好似民主黨主席胡志偉6.12衝突現場以肉身擋住警方向年輕人推進，高呼「我要見指揮官！」兼硬食催淚彈一幕，亦令邱Sir同埋做建築嘅朱小姐印象難忘。<br><br>李八方</p></body></html>