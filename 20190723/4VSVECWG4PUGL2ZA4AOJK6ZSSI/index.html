<html><header><meta charset="utf-8"><title>【操盤手札記】林鄭血債點收科 - 割柑人</title></header><body><h1>【操盤手札記】林鄭血債點收科 - 割柑人</h1><p>血洗沙田、血洗元朗，一幕幕暴露林鄭政府道德崩壞，仲講乜嘢溝通！股東大會係上市公司同小股東溝通最直接嘅橋樑，上市公司唔會只邀請一小撮小股東開股東大會，而係所有小股東都可以參與。反觀林鄭，只曾邀請大學生閉門密會，被拒收場。<br><br>不過，就算開股東大會，上市公司唔想小股東咁多聲氣，亦有好多符弗，最常見係喺山旮旯開會，更甚係出動社團人士干擾，早年有兩隻停牌創業板公司，就係例子。據講上頭已經發下維穩費，大班惡煞開工。再爆浴血戰，林鄭點收科？<br><br>講番個市，焦點仍然係貿談同減息。先講中美貿談，華為問題撠住，埋枱未有着落。至於美國減息，市場憧憬聯儲局本月減息半厘托市，但被紐約儲行潑冷水，美股上周五低收。港股周一跌1.4%，收28371，短線或先下試7月15日低位28071支持。<br><br>當全世界等緊聯儲局月尾出手，啟動10年以嚟首次減息之際，上周韓國、印尼、南非、烏克蘭央行已經出手；5月以嚟，馬來西亞、新西蘭、菲律賓、印度、澳洲央行更已搶先減息。上述央行幾乎全屬亞太區央行，可見亞太區經貿景氣低迷。<br><br>環球減息，利高息股。港股快將中期放榜，50隻藍籌中，舊年36隻派發中期股息，26隻增加派息。撇除特別息，以銀碼計，港交所（388）最大；以增幅計，中石油（857）最高。至於今年，按彭博數據，預計有23隻藍籌增加派息，包括公用股煤氣（003）、電能（006）。<br><br>非藍籌公用股，商業信託香港電訊（6823）亦係收息之選。集團業務穩健，過去5年派息年年增加，現價12.58元，預測息率5.7厘。5G時代殺到，香港10月拍賣5G頻譜，需要龐大光纖網絡，此股食正條水。<br><br>割柑人<br>本欄逢周二刊出<br></p></body></html>