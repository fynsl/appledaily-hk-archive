<html><header><meta charset="utf-8"><title>【金手指】白銀戰隊復出了？ - 孫柏文</title></header><body><h1>【金手指】白銀戰隊復出了？ - 孫柏文</h1><p>古有卸甲歸田，今有卸銀歸股。2006年，孫柏文自封「白銀戰隊隊長」，喺白銀賣緊10美元一盎斯時，叫大家一注獨贏咁買，仲話十年內睇升12倍。到2011年，白銀升到49.95美元，只升五倍後見頂。到今日都仲有人會耐不耐笑我唔準。我確實抵俾人笑。<br><br>如果當年保守啲，話會升五倍，今日我仲唔係財演影帝？之後，貴金屬進入寒冬，不論全球央行們點印鈔，黃金、白銀都係冇起色。直至呢排，黃金以慢牛姿態咁升穿咗五年高位，一向落後嘅白銀，亦開始郁。多年冇搵我或多年冇同我傾貴金屬嘅fan屎，都開始再傾番呢個議題。<br><br>當年我預見到美帝將會遇到，由樓市爆煲引至銀行資不抵債嘅大型金融危機後，貨幣供應將大幅提高推動銀價。今日我見到比當年更甚嘅借貸，所以之後更要印。用2006年嘅邏輯，金銀更要買。<br><br>不過，當年我寫過話如果人類發明煉金術，就唔買得金銀。2019年嘅今日，人類當然未發明煉金術，不過，例如bitcoin嘅無政府控制電子貨幣不斷湧現，令搵「避印」資金多咗好多出路。所以，我真係冇當年勇話白銀會升12倍。點都好，如果你真係對金銀有興趣，我下周就會推介我最喜愛嘅金礦股。希望可助大家參考，白銀戰隊是時候復出了。<br><br>孫柏文<br>獨立股評人<br> http://fb.com/shuen <br>本欄逢周二刊出<br></p></body></html>