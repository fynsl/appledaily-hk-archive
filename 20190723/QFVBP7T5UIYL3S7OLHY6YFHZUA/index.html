<html><header><meta charset="utf-8"><title>【魚樂無窮】股市最怕四個字 - 唐牛</title></header><body><h1>【魚樂無窮】股市最怕四個字 - 唐牛</h1><p>首先多謝編輯大大包容，是日交稿時間比平常遲，一來碰巧公事繁忙，二來整日不停loop元朗駭人的襲擊片段，腦海一片空白，對住電腦良久卻寫不出半粒字。<br><br>本欄向來較少講政治，但大是大非當前，政經卻是不能分開。你睇噚日恒指上晝仲頂得吓，到下午關於元朗、屯門、荃灣告急的消息滿天飛，港股開始撐唔住，其後一班錄音機高官出場，指數隨即再急插一轉，絕望味道甚濃。<br><br>由呢班慢人十拍的高官治港，可以預期香港政治形勢只有橫行或下跌，長此下去恐怕造成信心危機。唔好睇少呢四粒字，2008年金融海嘯跌到九個一皮，正正是大家對金融系統以至央行失去信心，個個鬥沽貨套現，形成惡性循環。<br><br>從投資角度出發，某些風眼股沽壓必然湧現，包括旗下幾個商場變戰場的新地（016）、月台血迹斑斑的港鐵（066）、體現金融中心地位的港交所（388），如果揸重貨的朋友，不妨先行減磅，博低位補回。冇貨的朋友，進取的可以考慮開淡倉博一舖。我自己則酌量沽貨，將現金水平提高，預備打呢場長期戰役。<br><br>唐牛<br> http://fb.com/tongcow88 <br>本欄逢周二、四刊出<br></p></body></html>