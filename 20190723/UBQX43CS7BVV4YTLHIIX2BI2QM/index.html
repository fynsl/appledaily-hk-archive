<html><header><meta charset="utf-8"><title>【中環在線】快運會員可換亞洲萬里通里數 - 李華華</title></header><body><h1>【中環在線】快運會員可換亞洲萬里通里數 - 李華華</h1><p>自從國泰（293）上星期五（19日）宣佈完成收購HK Express後，HK Express噚日亦正式加盟國泰旗下「亞洲萬里通」（Asia Miles），會員以後換免費機票，又多間航空公司可以揀。</p><p>第四季起兌換</p><p>不過，換HK Express機票同以往玩法有少少唔同。Asia Miles話，換HK Express航班所需的里數係根據需求而定，唔受航線規限。會員要先用里數換電子現金券，之後再以電子現金券加現金的方式付款。據Asia Miles官網，現在HK Express有四款電子券兌換：包括以4,250里數換200蚊、1萬里數換500蚊、1.95萬里數換1,000蚊同2.8萬里數換1,500蚊。至於HK Express的reward-U會員，每8個reward-U積分可兌換1里數，reward-U會員可於今年第四季起兌換。<br><br>話明所需里數按需求而定，呢個玩法抵唔抵好難講。不過，HK Express日本航線有11個，鹿兒島、長崎、高松等都係國泰未覆蓋的日本航點。至少會員可以多幾個地方揀。<br>李華華<br>LiWaWa@AppleDaily.com<br></p></body></html>