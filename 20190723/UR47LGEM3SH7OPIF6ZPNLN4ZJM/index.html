<html><header><meta charset="utf-8"><title>隔牆有耳：撐警集會叫人用藤條水喉通辣㷫全城石鏡泉道歉撤回「打仔論」 - 李八方</title></header><body><h1>隔牆有耳：撐警集會叫人用藤條水喉通辣㷫全城<br>石鏡泉道歉撤回「打仔論」 - 李八方</h1><p>星期日晚元朗出現大群疑似黑社會嘅白衣暴徒，手拿藤條、棍棒、水喉通等，無差別襲擊無辜途人同記者，甚至連女人細路都唔放過，可謂人神共憤。當晚有網民重提事發前一日，《經濟日報》副社長石鏡泉出席建制派「守護香港集會」，佢喺台上發言，大大聲叫人去用藤條「打仔」、水喉通「教仔」，結果成班黑社會照跟，事件不但觸發全城聲討，近百名《經濟日報》記者同員工仲發聯合聲明，批評石鏡泉提出「藤條水喉通打仔」煽惑暴力言論，並為此深表震驚同極度遺憾。</p><p>員工聯署投訴違公義</p><p>其實《經濟》員工未出手，網民罷買《經濟日報》同旗下刊物；發起一人一信投訴《經濟日報》同石鏡泉，亦有財演、學術界中人話唔接受《經濟》訪問，同石「恥與為伍」。<br><br>《經濟日報》員工亦發聲明批石鏡泉公開喺台上感謝涉嫌有份「吹雞」參與元朗事件嘅鄉親，「與新聞人褒善貶惡、維持社會公義的天職互相違背」，同合理化暴力行為，又鬧石作為新聞集團嘅管理層，未有譴責針對無辜平民嘅暴力行為，更冇捍衞前線記者嘅採訪安全，「反而鼓吹及煽惑施暴行為，實在令人髮指。」<br><br>石鏡泉搞到咁大件事，亦拖累《經濟日報》集團股價插1.2%，收報1.62元，而《經濟日報》管理層自然要救火，噚日下午網上流傳《經濟日報》集團企業傳訊部發出內部聲明，強調個人反對暴力，並重申編採部秉持公平、公正、公道同中肯原則，更有消息指，該報編採部曾建議開天窗，但遭到拒絕。<br><br>到夜晚輪到石鏡泉發表道歉聲明，包括撤回之前嘅藤條與軟膠通言論同道歉；譴責周日晚嘅元朗暴力事件，稱非事前所能預及，亦毫不知情；當時係以個人名義出席集會，並非代表《經濟日報》身份；言論係希望大眾保衞自己嗰陣要拒暴，又指部份網上片段並非事實嘅全部等。佢呼籲各方應以香港人嘅大局利益出發，存異求同。</p><p>向港台請假封咪一周</p><p>不過話就話道歉，但唔代表咁就冇事，有法律界人士同八方講，石言論可以係煽惑他人做犯法事，當年政府都係咁去告佔中三子，政府告得佔中三子，唔係唔理石鏡泉煽惑人去傷人嘅言嘛！<br><br>石鏡泉為香港電台第一台同港台電視31逢周六聯播節目《投資新世代》，仲有周一至五港台《晨光第一線》嘅《晨光大舊石》環節擔任主持，有網民質疑佢公開煽動他人犯罪，要求港台停止佢喺港台所有工作，《蘋果》記者噚日向港台了解，港台發言人話石鏡泉噚日已因事向港台請假一星期，又話節目主持喺節目以外嘅言論自由，佢哋係尊重，但如果影響到主持嘅形象就會高度關注。<br><br>李八方</p></body></html>