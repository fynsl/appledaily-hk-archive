<html><header><meta charset="utf-8"><title>【收市閒情】新城跌倒　大劉吃飽 - 千頌C</title></header><body><h1>【收市閒情】新城跌倒　大劉吃飽 - 千頌C</h1><p>踏入七月，正當大家每日睇新聞、睇連登收風時，已經鬆一口氣嘅「大劉」就密密賺！回少少帶，7月3日，時任新城控股（1030）董事長王振華，被爆做咗十一哥個frd，涉猥褻9歲女童，結果股價暴瀉。<br><br>正當大家鬧緊王振華行為人神共憤之時，大劉當日已積極掃新城。據CCASS紀錄，有劉鑾雄御用炒房之稱的天發證券，由7月5日就開始，持倉就不停增加。CCASS反映T＋2紀錄，即係佢7月3日已開始買，由原來只有8,000股，至7月11日已增至5,981萬股，大約均價7蚊左右。<br><br>當時有人諗，大劉係咪幫人坐貨咋？點知到7月12日，天發證券持倉就掟2728.8萬股，相當於四成半持倉，以7蚊計，即係一星期多，就已賺1,500萬元。之後連續兩日喪沽，沽剩13.6萬股！你以為玩完？佢星期三再掃一轉，星期四即沽。兩轉來回，天發最新持倉17萬股，以交易當日收市價粗略計算，短短兩星期，大劉即開即食新城，已袋超過2,500萬元！另，呢條數係未計佢炒新城悅（1755）的！<br><br>即係咁，當日大劉入稟，就送中條例修訂作司法覆核，當時商界有邊個敢落呢個注碼？直至黑幫元朗無差別打人後，香港總商會噚日先同林鄭割蓆。「唔係喎，關係到自身佢先出聲，再講佢最後係縮沙！」係嘅，但總算佢夠膽博，由此證明，大劉股壇一代梟雄寶刀未老，眼光，係勁嘅。<br><br><br>千頌C<br> http://fb.com/winbigwok <br>本欄逢周三刊出<br></p></body></html>