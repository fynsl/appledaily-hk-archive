<html><header><meta charset="utf-8"><title>【娛樂人物】陳奐仁使喚智慧</title></header><body><h1>【娛樂人物】陳奐仁使喚智慧</h1><p>現年43歲的陳奐仁（Hanjin）入行即將20周年，下月底於會展開騷慶祝，近年他被冠以「弘音教父」之名，指他的創作涉及多元化音樂元素，在不同的音樂範疇上屬領袖級人物。但原來他經過DNA測試後，只不過是個平凡人，卻也只不過比人快起步，累積智慧讓自己成功。<br>撰文：馬建華<br>攝影：仇志德</p><p>陳奐仁對於被推舉為「教父」，日前受訪時表示如今在事業上是累積了經驗、經歷的階段，他說：「我唔敢話自己係，不過當有人問我意見，我唔應該答佢唔敢當、唔好問我、我識鬼咩，咁樣我係好不負責任，因為對方想喺我身上學到嘢，我拒絕佢咪傷到佢心？」<br><br>近年擔任歌唱節目導師後，Hanjin前輩身份越來越明確，他說：「最明顯一次係拍戲時，遇到一名好後生武師，嗰場戲話佢要好激咁踩單車，但鏡頭係拍唔到下身，我就同佢講唔使死踩，佢唔聽，結果踩傷我腳趾，我就同佢講『𡃁仔聽我講……』我發覺原來𡃁仔呢兩個字係有效，原來我都已經有呢個級數同輩份，不過我唔想做老人，哈哈。」</p><p>DNA測試</p><p>Hanjin去年初操弗變成肌肉男，令不少人期待他會在台上騷肌，他直言不會為演唱會而加操肌肉，因為強求操肌，身體便不勝負荷而容易受傷，對不住入場觀眾。他更透露早前接受了DNA測試：「報告話我音樂能力係平凡一般，閱讀係輕微閱讀障礙，數學能力好少少，但運動同肌肉恢復能力係凡人之下，咁就解釋咗點解我鋼琴老師喺我到七級時叫我收山，原來我同音樂冇緣份，大學成績唔好係因為要睇筆記，而我係有閱讀障礙。」<br><br>從報告得知身體質素是凡人一個，Hanjin帶笑說：「我唯一係黐線勤力帶嚟一切，當我想做多啲多啲時，其實我能力只去到五，天才係可以去到十，可能我勤力而起步比人快，但天才最後係可以去到十，我嘅分別係起步快，多咗時間累積智慧，智慧會令我知點慳住啲力去用，所以勤力有價值，亦有代價。」<br></p><p>肉赤後輩</p><p>近年Hanjin極之樂意提攜後輩，但亦「愛之深，恨之切」，他說：「呢樣真係搞死我，我特別關心佢哋，搞到自己好肉赤，佢哋好唔自愛，好唔爭氣，其實只要係年輕過我哋五歲，已經幸福好多，何況年輕20歲，幸福嘅人唔會明白幸福係乜。」他指公司最近聘請了一位實習生，教導過程如拖着對方的手去做一樣，此時他表示有點想哭，全因好多年輕人明明有機遇在面前，也不好好珍惜。恨鐵不成鋼，Hanjin也自覺要學識放鬆一點，他無奈說：「我有叫自己調節吓，但依然瞓唔着，可能我30年執着、40年執着，唔可以一日就改變，畀個折扣，可能用20年，或者快啲10年去改，盡量去做。」<br>場地提供：好時光</p></body></html>