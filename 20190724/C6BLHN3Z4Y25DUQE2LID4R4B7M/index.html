<html><header><meta charset="utf-8"><title>六月危城 - 左丁山</title></header><body><h1>六月危城 - 左丁山</h1><p>香港有書展，7月17日至7月23日，深圳也有書展，7月19日至22日。香港書展吸引大量市民及遊客到場，由灣仔港鐵站至入境處大樓，擠滿人群，左丁山黃昏時候，置身其中，感覺係「人推人」，只要慢行半步，就會被後面行人碰到。深圳書展呢？據「明報」7月20日圖片，展銷攤位前有小貓三隻四隻，一名兒童可以輕鬆伏在書枱睇書，背後有「不忘初心，牢記使命」八個大字。點解要咁樣呀？原因好簡單，深圳書展有主題，就係「慶祝中華人民共和國成立70周年，推動習近平新時代中國特色社會主義思想主題教育」。香港有明星、歌星及名人成日話：「我唔講政治」，以為自己好清高，殊不知在內地，政治無處不在，辦書展就是政治掛帥，不許有自由的思想，獨立的精神。之所以係咁，「明報」記者訪問一位深圳女士，佢話希望到香港書展一行，買一啲內地看不到的書。香港就是內地人的南風窗，倘若林鄭月娥堅持錯誤政策，一味迎合北京多搞一國，不理兩制，呢個南風窗就完了，香港與深圳無異，前途堪虞。<br><br>講番香港書展，據「頭條日報」及「明報」報導，今年政治議題書暢銷，樂文書店生意額上升，三聯商務營業額輕微下跌，此亦民情也。最暢銷有兩本書，就係本欄介紹過嘅「我是記者—六四印記」，已賣到斷市，售出逾萬本，再版無期，另一本係「六月危城」，初版二千本已遭搶售一空，好彩左丁山一早知道大編輯拚命開通宵編書，7月4日截稿，7月17日就趕及印刷二千本「六月危城」去書展賣，效率驚人，一早話咗要買幾本，故此大編輯留番新書畀左丁山。呢本書有152頁，更似一本圖片集，內有大量動人圖片，再加著名記者稿件，分「序章：反送中原因」，「民氣重聚，69遊行」，「武力鎮壓，612對抗」，「兩圍警總，621， 626」，「不合作運動」，「繼續上街，佔領立會」，「後記：修訂《逃犯條例》風波時序表」，由眾新聞出版，作者有楊健興、李立峯、吳婉英、李鴻彥、莊曉彤、麥燕庭、安裕、劉進圖、徐緣、鄭靖而，可以講係篇篇精采。安裕係國際新聞專家，佢寫一篇「送中令中國外交陷於被動」，指特區政府沒有考慮當前國際大環境與大氣候，就在此時推動修訂，等於雙手向歐美奉上自己（香港）作為歐美對華鬥爭的武器！林鄭及行政會議對國際政治如此無知，成班人應該辭職啦。</p></body></html>