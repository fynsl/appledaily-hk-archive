<html><header><meta charset="utf-8"><title>隔牆有耳：何君堯累建制　撐警活動煞停 - 李八方</title></header><body><h1>隔牆有耳：何君堯累建制　撐警活動煞停 - 李八方</h1><p>何君堯斷正畀人影到同元朗恐襲無辜市民嘅暴徒握手，仲好友善咁有傾有講，無論佢點解釋唔關佢事，所謂有片有真相，一定入晒佢數，而呢單恐襲令全城震怒，全港各界都同佢割席，咁建制派又點？有民主派人士同八方講，公開割就唔可能，但私下個個鬧佢累街坊，唔單止怕影響自己選情，連地區一啲撐警活動都叫停，因為怕街坊一見白衫人，就諗起元朗暴徒。<br><br>有民主派中人同八方講，唔少建制中人見何君堯搞成咁好心涼，因為佢平日好寸，唔少建制派立會議員畀佢寸過同單打過，話人冇用、怕咗民主派，今次佢出事，好多建制派中人都暗爽，不過該民主派人話，建制始終唔可以公開同何君堯割席，甚至仍然要撐佢、支持佢，但行動上一定要保持距離，「有建制派直情同我講，以後有乜行動最好咪預佢（何君堯），真係唔好同佢企得咁埋。」</p><p>街坊見白衫怕怕</p><p>亦有地區人士同八方講，原本建制喺好多區預咗搞撐警活動，但現在都暫時叫停，有地區建制人士同佢呻，現在街坊當正「着白衫＝暴徒」，特別係新界區，有街坊甚至話見到一班白衫人都運路行，仲點叫着白衫落區撐警？所以何君堯今次真係累街坊、累建制！<br><br>李八方</p></body></html>