<html><header><meta charset="utf-8"><title>何君堯受訪發爛渣敗走</title></header><body><h1>何君堯受訪發爛渣敗走</h1><p>【握手風波】<br>【本報訊】元朗日前有大批疑有鄉事背景的白衣人無差別毆打途人及記者，立法會議員何君堯被拍到與白衣人微笑握手，並稱「辛苦晒」、「你係我嘅英雄」及豎拇指讚好。香港電台《視點31》昨早直播訪問何君堯及民主派議員朱凱廸，何被質問曾在facebook直播稱「打到你哋片甲不留」，何君堯辯稱是真情表達，聲言「唔係真係要動粗嘅意思」。何又多次要求朱凱廸「對住鏡頭講，呼籲停止光復行動」，朱拒絕，反要求政府釋放被捕示威者，何君堯不滿，發脾氣拍枱離場。<br>記者：周婷<br><br>直播節目《視點31》初段，何君堯要求「唔好將握手事件擴大化」，辯稱「握手之後，佢哋（白衣人）有冇打鬥，要等警察一齊去調查」，他與任何人握手都不後悔。主持人追問何君堯，前日再流傳元朗、屯門一帶有幫派打鬥，令居民不敢外出、商店落閘，質問這是否何口中的「保家衞族」？何君堯辯稱保家衞族只是概念。</p><p>「太陽能？光復係乜嘢意思？」</p><p>朱凱廸則怒斥7.21事件是港版義和團事變，諷刺說：「我唔知何律師有乜嘢角色，但你啲好朋友已經着咗草啦。」主持人再追問，7日21日下午網上已流傳白衣人集結，質問何君堯是否有收到相關消息，何僅稱自己「冇任何參與」，轉而攻擊民陣遊行，指民陣偏離遊行路線，又指控林卓廷帶黑衣人入元朗挑釁，朱凱廸即場怒轟：「請你唔好再抹黑林卓廷，我警告你，你憑乜嘢？」<br><br>有網民發起周末「光復元朗」行動，何君堯要求停止所有光復行動，「太陽能呀？光復係乜嘢意思呀？光復即係有暴力！」何其後不斷伸手搭着朱凱廸肩膊，用力搖他，多次要求：「我𠵱家畀時間你，你對住鏡頭講，公開呼籲停止光復行動。」朱凱廸拒絕並說：「一日政府唔回應市民訴求，唔肯面對政治責任；成立獨立調查委員會、唔肯撤回法例、唔肯釋放被捕人士……」何君堯即插口，指他把暴力帶入社會，「你簡直係人渣！」然後拍枱起身，離開時還指罵朱凱廸「你不配做我哋嘅議員」，一名直播室現場人員即反斥何君堯：「你都唔配呀！」</p><p>市民怒罵「躝去大灣區，垃圾」</p><p>何君堯其後接受傳媒訪問，對於再有網上片段顯示何的握手對象疑似在7.21晚有份打人，何再辯稱：「我同任何人握手，唔代表贊同犯法或煽動犯法嘅行為。」他續說：「我同任何人都好有感情，我做議員，識嘅、唔識嘅，我都會去服務佢哋。」有記者追問何會否跟白衣人割席，何君堯用手指指向不同記者及在場人士說：「你又着白色、佢又着白色、佢又係着白色。」<br><br>有不滿何君堯的市民得知他昨早接受港台直播訪問，集合在港台閘門外抗議，何君堯原本在港台正門登上座駕，但其後自己走到大閘前，指示保安開閘。有人向何掟鞋，對何怒斥：「你躝去大灣區啦，垃圾！」同時有多人追問何是否有美國國籍，以及是否正申請移民到美國，何君堯聲稱：「冇呀，冇呀，完全冇。」雙方擾攘一輪後，何登車離去。</p></body></html>