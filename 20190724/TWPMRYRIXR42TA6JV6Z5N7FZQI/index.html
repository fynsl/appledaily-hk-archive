<html><header><meta charset="utf-8"><title>【中環在線】孫宇晨「患腎石」放股神飛機 - 李華華</title></header><body><h1>【中環在線】孫宇晨「患腎石」放股神飛機 - 李華華</h1><p>美國「股神」畢菲特每年一度嘅慈善午宴，上月以456萬美元俾年僅28歲嘅虛擬貨幣「波場幣」創辦人孫宇晨投得，原本約咗聽日喺三藩市食飯，但孫宇晨突然放飛機，原因係患上急性腎結石。<br><br>孫宇晨喺微博話，目前身體情況一切穩定，處於恢復期，但無法接受採訪，請各位原諒咁話，「待近期身體恢復後，將很快與外界見面。」究竟佢係真病定假病？</p><p>涉嫌非法集資及洗錢</p><p>查實本身孫宇晨喺內地非常具爭議，有網友向《21世紀經濟報道》爆料，話佢涉嫌非法集資、洗錢、涉黃涉賭，例如佢創辦嘅「陪我APP」，已經被官媒《新華社》調查涉黃直播平台時點名，話主播慫恿聽眾打賞刷禮物收聽挑逗性內容，個App已經落咗架。<br><br>兼且，孫宇晨試過利用虛擬貨幣「波場幣」嚟集資，一度畀人話佢係非法集資兼洗黑錢，但佢就話波場幣基金會位於新加坡，符合新加坡當地的法律法規咁話喎。<br><br>年輕、有爭議、捲入欺騙案、利用虛擬貨幣集資發達，呢堆經歷，咁似香港一個人嘅？難怪有人形容佢係「中國版幣少」。<br><br>李華華<br>mailto:LiWaWa@AppleDaily.com</p></body></html>