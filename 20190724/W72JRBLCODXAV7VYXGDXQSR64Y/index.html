<html><header><meta charset="utf-8"><title>【創業起義】這是恐襲　不是衝突 - 尹思哲</title></header><body><h1>【創業起義】這是恐襲　不是衝突 - 尹思哲</h1><p>以前電影至有嘅情節，𠵱家逢禮拜日，打開fb就睇得到。呢次元朗恐怖襲擊，可以稱為港版「廝殺列車」！<br><br>對上呢個星期日晚，一群白衫恐怖分子衝入元朗站，撬開鐵閘，走入車廂，公然襲擊車上乘客，有收工返屋企嘅無辜市民、議員、女記者被狂徒追打，血流披面，有大肚婆倒地。平時最鍾意譴責暴力嘅建制派、撐警人士，你哋去晒邊？<br><br>香港近期嘅情況，社會撕裂，民不聊生，已逐步進入無法管治的邊緣。喺歷史上，每當苦難降臨之時，總有人可以未雨綢繆，做好防範措施，等自己唔好身陷困境。例如身邊部分創辦人朋友，尤其面向國際市場的Startup，其實不少已陸續行動，將公司遷離香港這是非之地。<br><br>朋友S幾個月前，在美中貿易戰仍未開打之際，就將公司遷冊新加坡。佢嘅生意，屬軟件科技產品類別，客戶當中不乏美國公司，若科技行業被加徵關稅，而香港又不能倖免，他將勢必大受影響。<br><br>另一位創辦人L，情況就無咁好彩，他的智能硬件產品，生產線設於內地，縱使公司在香港註冊，但要於美國Amazon網站上架，公司就要「硬食」額外25%的關稅成本。<br><br>至於本地人工智能初創Miro，本來正在籌措的一輪200萬美元融資，但有機會參投的美國投資者，最終選擇決定離開談判桌，最大原因正是香港近期地緣政治亂局以及美中科技戰。<br><br>Miro創辦人Taylor Host受訪時表示，若要繼續跟潛在美國投資者談判，遷冊屬在所難免，他們最後選址美國東北部特拉華州，作為新註冊地，營運和團隊則暫時留在香港。<br><br>講到底，從來觸覺最敏銳、最懂得be water靈活走位的，一就係做生意的商人，二係嗰啲去到邊度都搵到食嘅叻人。當香港政府同警察無能力保護市民生命財產安全，當香港變成一個充滿不確定性的地方，請問香港點樣留得住佢哋？<br><br><br>尹思哲<br> http://linkedin.com/in/wanszezit <br></p></body></html>