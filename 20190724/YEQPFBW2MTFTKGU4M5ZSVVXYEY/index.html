<html><header><meta charset="utf-8"><title>林振強黃霑二創寸「慈祥鵬」</title></header><body><h1>林振強黃霑二創寸「慈祥鵬」</h1><p>【本報訊】「慈祥鵬過聖誕 問我要啲乜嘢玩 我說畀個Passport我 慈祥鵬過聖誕 問我要啲乜嘢玩 刀還是劍 但我說畀個Passport我……」這首1989年六四後的二次創作惡搞聖誕歌《慈祥鵬過聖誕》，由「鬼才」林振強填詞，黃霑主唱，寸盡時任總理李鵬。新一代「惡搞詞人」梁栢堅形容《慈祥鵬過聖誕》是香港政治惡搞歌的始祖，流行至今而不衰，啟蒙他走上惡搞歌之路。</p><p>梁栢堅：25年後仍合用</p><p>梁栢堅表示，六四事件令港人對九七回歸憧憬幻滅，填詞界巨頭黃霑、林振強、黎彼德三人，那年將傳統聖誕歌改詞，「變成一堆政治Medley」，創作《香港xmas》大碟，堪稱本地粵語流行曲劃時代奇碟，引起公眾共鳴，叫好又叫座。其中一首《慈祥鵬過聖誕》，林振強將《The Twelve Days of Christmas》改到出神入化，單是歌名寸盡李鵬。<br><br>他說，當年只有12歲，聽兩遍歌詞已入腦至今，該首歌同一旋律重複12段，每段加一句，層層遞進，由「慈祥鵬過聖誕，問我要啲乜嘢玩但我說畀個Passport我」直到最後「慈祥鵬過聖誕，問我要啲乜嘢玩？輕談或對談、天安門旅遊、加拿大買牛、Walkman或網球、Disco、桌球、雞球或鴨球、風球或乳球。佢呵護我！只要我扮盲，不停讚不再亂彈，但我說畀個Passport我」。<br><br>他解釋，歌詞通俗易明，切合當年時代而引起共鳴，例如當年好興Walkman、Disco玩意，又有隔山買樓的「加拿大買牛」情況，大家一窩蜂申請移民；而人越年長，越感受歌詞的深度，其中一句歌詞「只要我扮盲，不停讚不再亂彈，但我說畀個Passport我」，歷經25年，仍適合現今政治狀況，「呢一句反映到黃霑、林振強睇共產黨睇得好通透。好似𠵱家左派，只要扮盲不停讚，就可以上位，做埋立法會議員，但暗地裏當中唔少議員仔女都喺外國讀書，有埋外國國籍。你話呢首歌幾經典」。<br>■記者蔡朗清</p></body></html>