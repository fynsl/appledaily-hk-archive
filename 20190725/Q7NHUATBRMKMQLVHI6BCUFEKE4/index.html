<html><header><meta charset="utf-8"><title>遊客增消費減 - 左丁山</title></header><body><h1>遊客增消費減 - 左丁山</h1><p>大編輯編咗兩本暢銷書「六四印記」與「六月危城」，居然成為半個出版人，不少二樓書店追call要書，令佢電話響個不停，難以招架，最大嘅書商如三聯、商務、中華當然唔會搵佢啦，此亦證明，市場最緊要有足夠參與者，提供競爭，否則三大書店一聲唔要、唔賣，「敏感政治書」在香港即刻完蛋，有人話搞網購啦，以此問大編輯，佢話知易行難，小微企如在網上賣書，淨係郵費已經殺死你，何況還要搵工人包書、寄書？既是初入行，於是佢有去參加一啲出版業之論壇，發覺在香港搞出版確實不易，如要削減成本，可以去深圳印刷，但內地之審查制度，密不透風，即使係印刷廠亦會審查內容，可以拒絕印刷，於是「六月危城」呢類書不能在深圳印刷，搵一啲仍未在珠三角設廠嘅印刷公司承印，例如「百樂門」。大編輯驚住終有一日，所有香港印刷公司都搬晒上大灣區，本港出版業之「一國兩制」也就完蛋了。<br><br>講番「六月危城」，「送中條例」影響甚大，當初最先反對「逃犯條例」修訂嘅，就係商界、巨企（由香港總商會，美國商會代表）及廠商（由中華廠商會聯合會，工業總會代表）皆有反對意見，故此李家超頻頻去商會見人，猛咁解畫，修改原議，但商界仍然「面和心不和」，中聯辦見勢色唔對，由王志民召集所有香港人大政協到中聯辦訓話，商界先至叫做歸邊，田北俊故此有金句：「早啲講吖」，有此背景，六月發生不斷示威衝突事件後，冇一個大亨肯公開撐林鄭。「南華早報」7月21日有報導：「Tycoons and Business Elite Washing Their Hands of Lam」，簡直係摑林鄭一巴，指本港大亨與商界精英冇人撐林鄭，最多只係撐警，林鄭至今已成為孤家寡人。<br><br>建制派撐警之餘亦痛批市民遊行，打擊旅遊零售，但睇香港旅發局上星期發表嘅旅客數字，遊行對六月份旅遊冇影響噃，6月份到港整體遊客數字係514萬人次，同比增加8.5%，其中內地客有399萬，增加10.2%。旅發局着意將數字細分：內地客由6/6至10/6增加33.1%，6月11-15跌3.6%，16-20跌2.5%，21-25反彈增加12.8%，其實打擊零售額主要問題係遊客人均消費下滑，2011年全年平均係7470元，高峰係2013年之8123元，之後逐漸下降至2018年之6607元，今年第一季更跌至6010元，內地旅客之人均消費減少可能因為（一）購買奢侈品已達飽和，（二）貿易戰影響，（三）環球經濟增長放緩，六月危城效果反而較小。至於七月以後下半年，唔講示威，都係增長緩慢嘅嘞！</p></body></html>