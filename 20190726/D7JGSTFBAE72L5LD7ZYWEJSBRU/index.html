<html><header><meta charset="utf-8"><title>【智取大市】破解背靠中國論 - 晉佳</title></header><body><h1>【智取大市】破解背靠中國論 - 晉佳</h1><p>唔少人覺得香港冇大陸會死，但數據告訴你，中國十幾年嚟畀咗香港嘅好處，實在被高估了。<br><br>從收入計，2005年至2018年間，香港人均GDP升95%，睇落好似好勁，但期內累積通脹51%，以實質增長計，14年間實質人均GDP只升29%。<br><br>從股市計，港股市值由2004年底6.63萬億，大增至2018年底嘅29.9萬億，扣除國企、經籌、民企後，非中資港股市值由2004年底嘅4.6萬億，升至2018年底嘅9.7萬億，仲要扣除近十幾年才發圍、同香港冇關嘅非中資濠賭股約8,000億市值，再Discount通脹後，14年間純港股升幅料低於27%，因為仲未扣除友邦（1299）、保誠（2378）、歐舒丹（973）、俄鋁（486）等非香港貢獻。 <br><br>樓價方面，同期除通脹後升1.3倍，對未上到車嘅後生仔嚟講，明顯係受罪唔係着數。<br><br>主權移交後，最初大陸同香港關係好地地，咁都唔算畀香港普羅大眾明顯着數，咁往後會點？以前覺得「唔靠大陸會死」，𠵱家要改變思維，諗成「靠政府就死」。外面嘅世界，對5G、AI、無人駕駛、工業互聯網需求極殷切，一班年輕香港人點樣提升自己嘅國際競爭力？我等中坑都要負啲責任，幫年輕人，就由現在開始諗辦法吧。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>