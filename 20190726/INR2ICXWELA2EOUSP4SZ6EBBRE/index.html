<html><header><meta charset="utf-8"><title>亂吹雞害建制 - 左丁山</title></header><body><h1>亂吹雞害建制 - 左丁山</h1><p>上星期六添馬公園有「守護香港」集會，據香港01網站報導，赴會者有不少係「同鄉會」人士，簡直是十步一會。建制派嘅組織能力係好高嘅，不少人有旅遊車接送，一來一往，甚有秩序。當然亦有不少保守派人士參加，左丁山就有不少老朋友在社交媒體發照片，以示佢哋在添馬公園參加集會。若以年齡估計，各媒體之現場照片，似以中年以上人士為多，與司儀陳百祥、肥媽差不多。上台嘅有兩位老人家，即是譚惠珠與梁愛詩，啱晒TVB觀眾口味，因為TVB觀眾大多數係四十歲以上也。<br><br>如此陣容，對年輕人當然毫無吸引力，一位朋友係廣東地區政協，聽到吹雞聲，當然要去添馬公園亮相，佢又想做吓聲勢，叫人事部拉公司職員跟佢一齊去，點知十居其八都話星期六下午放假，約咗人，又有人話怕熱怕曬怕落雨，總之冇人願意跟佢去，最後人事部經理及幾位經理級人馬識做人，唔想老闆冇面，一齊跟老闆去，當然個個都係年近五十啦。<br><br>又收到投資基金E嘅短訊：「昨天與科技公司年輕老闆會面，佢話6.9、6.12兩日，公司有成8成技術員工請假，6月份公司登報請人，無香港IT人申請，去晒邊？為了香港？」點解會咁，左丁山邊會有解釋。6.9及6.12 IT員工請假，幾乎肯定係去咗上街遊行啦。前日中午吃飯，有一位參加者係金融界人士，佢話老公在中資公司工作，自6月7日公司開始已不准員工遲到早退，如要請假就從嚴批核，問清問楚，目的就係阻止員工參加上街示威。<br><br>年輕人思維已與建制派老闆階層、政府高層完全脫節，全無共通點。年輕人不知天高地厚，去衝擊中聯辦，可能係一時血氣上升，心口寫個勇字，冇諗過嚴重政治後果，在策略上並不明智，給予政府與北京一個完美藉口從嚴鎮壓，更加會收緊香港自由度；但其中亦有疑點，如建制派大將劉兆佳教授所講，為何警察棄守中聯辦，竟然冇警察守衞中華人民共和國國徽！劉兆佳認為警察必須解釋，我哋要警方解釋，警方可以唔理，但劉兆佳質疑噃，盧偉聰唔會藐視呀嘛！又嚟空城計？劉兆佳話衝擊中聯辦可能會民意形勢逆轉，本來未必唔啱，但劉大教授發夢都諗唔到，政府有豬一般的隊友，竟然會在元朗衝入西鐵站瘋狂打人打記者，令元朗惡棍臭名遠播全世界！於是咯喎，香港無人理會中聯辦咯，全城聚焦於元朗黑、警勾結之可能性，何君堯鋒頭竟然遮蓋王志民，西環坼天都好，冇人理咯，元朗白衣惡棍恐怖襲擊平民，更加震動四方！</p></body></html>