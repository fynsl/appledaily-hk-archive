<html><header><meta charset="utf-8"><title>綠色絲帶前線飄揚銀髮族今再守護孩子</title></header><body><h1>綠色絲帶前線飄揚<br>銀髮族今再守護孩子</h1><p>【共同進退】<br>【本報訊】「守護孩子一齊走！」7.21晚德輔道西街上，一群銀髮爸媽手執鮮花，身披絕食者陳伯手寫的「守護孩子」綠色絲帶，手牽手，喊着口號。<br><br>稍早前，有白髮媽媽站在防暴警前，唱起《Sing Hallelujah to the Lord》；17歲的少女示威者衝前緊緊擁抱他們，哭成淚人；有與爸媽鬧翻的示威者手上收到一支花……這一夜，二百多名父母親站出來，與孩子共同進退。今日元朗遊行，銀髮爸媽　繼續守護孩子！<br>記者：鄭祉愉</p><p>在7.21當天下午，海富中心絕食站人潮如鯽，陳伯忙着手寫「守護孩子」綠肩帶，義工正高呼：「呼籲在場社工、律師加入我們的守護孩子行動！」天橋下，義工正向簽名的參與者分發「四寶」，頭盔、眼罩、口罩和鮮花，千叮萬嚀「如非必要才用」，警察好辨識緩衝身份。<br><br>7.14沙田警民衝突中，絕食多日的陳伯撐着虛軟的身體，前往新城市廣場，成功令雙方停手，警察冷靜。同為絕食者，好鄰舍北區教會傳道人陳凱興受到啟發，急急發起「守護孩子，繼續抗爭」行動，以7至8人為一隊，把銀髮族配上一名社工、牧師和律師等，在警民衝突之間緩衝。<br><br>一隊又一隊迅速出發，最終竟有35小隊，約250人參加，散落中上環、金鐘各處，用Telegram群組溝通，報告位置。<br><br>一頭華髮的羅太今年60歲，是「和理非」家庭主婦，六四也少去，做夢也沒想過站前線。因銀髮族遊行後探望陳伯，她聞說7.21遊行後有行動商討會，便與另一街坊決定前來，本來還帶了餐墊，怎料現場已整裝待發，遂簽字加入17小隊。<br></p><p>同示威者齊上齊落</p><p>碰巧曾在前線緩衝的社工葉子揚同時簽名，成為隊長，加上另一具社運經驗的杜志權，見六位媽媽，無一人有前線經驗，葉子揚遂簡介大半小時才出發，清楚解釋所有風險，告誡量力而為。Telegram上的行動指引簡單，行動由團隊決定，隊長提供安危分析，遇有分歧，有人衝則同行確保安全。陳凱興指行動自決，但見速龍小隊必撤：「願意站出嚟支持最基本，最理想做到緩衝。」<br><br>遭分派到中聯辦前，羅太一聽「好驚」，按老一輩的認知「搞乜都好，（中聯辦）係底線」，可是同隊媽媽人人忐忑，但沒有人退下來。<br><br>傘後同路人分化，羅太有心結，自覺甚麼也做不了，為梁天琦等良心犯心痛，足有兩年不看新聞，也接受一國一制，放棄爭取任何事。她一開始也贊成政府修例捉拿殺人犯，直到6.12才下決心不再逃避：「唔可以再離棄學生，唔可以再離棄前線的人……做到乜我都試吓。」7.14沙田衝突當日，羅太那一天看着直播，見陳伯拉着一條白布，擋在警察前調停，反遭推撞，心想「你去到有乜用」，但止不住感動。繼護送陳伯上禮賓府，又參加銀髮族遊行，7.21她刻意撇下家人，獨自前往上環遊行。<br><br>一隊人坐港鐵到西營盤站，葉子揚舉着太陽花，領一行人向前走。約8時，警方開始清場，小隊站到干諾道西中與朝光街交界的防暴警察前，示威者已後退。羅太沒戴口罩，拿着鮮花，開始緊張，不知如何是好，與警察你眼望我眼，覷眼後排警員眼神「無奈」，沒想像窮兇極惡，便提議唱《Sing Hallelujah to the Lord》，其他媽媽紛紛點頭。她本來是基督徒，也是6.11晚第一批唱這首歌的基督徒之一。<br><br>唱了一次，第二次沒人再唱，她不知哪來的勇氣，話就自然湧出口。「我哋知道你好辛苦，問題唔係喺我哋同你哋之間，係呢個香港變咗啦，唔再係過去我哋熟悉的香港……你哋都希望仔女可以喺一個自由地方成長，我哋同你哋一樣，我哋唔係你哋敵人，希望守護我哋好愛好愛嘅香港，多謝咁多位阿Sir。」說罷不久，有人提醒示威者已後撤，小隊便匆匆跟上。<br><br>羅太或是最勇敢一個。另一邊廂，數十米外的西邊街與德輔道西交界，記者跟隨聯合行動的數小隊，從未試過站在警民之間。混亂後撤期間，黑衣示威者不願讓長者殿後，媽媽們勸走：「走啦！我哋只想你平安！你哋走先啦！」一位示威者緊張催促：「我應承你哋，一齊行，快啲（走）啦！」<br><br>防暴警將至，沒有人願意讓對方留下，「爸爸媽媽走」之聲此起彼落，有兩名前線示威者強硬拒絕：「走！我哋唔需要你哋！你哋唔走，我哋唔肯走！」媽媽Ava一聽便雙眼通紅落淚，頓時想起7.1立法會示威者抬走死士「齊上齊落」一幕。Ava的子女約20歲，不在前線，她選擇走上前線，「（因為）其他小朋友都係自己仔女，想保護佢哋」。<br><br>事前行動原打算在警戒線組人鏈，陳凱興一問多名認識的勇武派，反映「阻住我哋做嘢」、「如果銀髮族出嚟，我哋夾走佢」，協調後改以小隊形式進行。<br><br>德輔道西路上，一排銀髮族牽手前行，11隊隊長兼社工Ellen想表明身份，便開始叫起「守護孩子一齊走」的口號。走了一路，沿途有年輕示威者鞠躬，戴全面罩的示威者W（化名）在旁默默守候，他說：「有乜損傷都係我哋（後生仔）好啲，佢哋（老人家）傷唔起，我哋有責任保護佢哋，呢個係我哋使命。」即使違背對方中立緩衝的原意？他毫不遲疑說齊上齊落，有意幫忙，大家是手足，不受傷：「作為後生仔，會過意不去。」<br></p><p>不希望再有人輕生</p><p>誰說鮮花無用？示威者阿健（化名）正撤往中環，背囊插着一朵鮮花。阿健家人反對示威者，6.12還支持示威者，7.1時已認為年輕人用過份武力，早前他看見17小隊手牽手站在防暴警前，手中只有鮮花，極擔憂，勸婆婆離開，反被送了一支花，說着說着哭了，同伴連忙拍肩安慰：「嗰一下好感動，因為佢哋體諒我哋，以自己身軀擋在最前線。」林鄭自認香港母親，阿健只覺假仁假義，手一指這群綠絲帶：「香港嘅媽媽企喺我哋對面。」<br><br>隊伍快走到德輔道西盡頭，一片「（防暴）嚟緊啦！行啦」的催促聲中，兩名少女示威者忽然衝上前，不管傳媒圍攝，緊緊擁抱羅太，眼泛淚光。「佢攬住我，我覺得好溫暖。」17歲的阿晴不斷說好感動，家人6.12後無法再到現場支持，每一次出來前線，都感到害怕，哭着說：「佢哋好似我屋企人，全部出嚟嘅，都係我哋屋企人。」這種「親情」，同樣觸動羅太，明白有示威者家人並不理解。11小隊的徐先生育有三子，得悉近日第五名反送中自殺者正正因為被深藍家人拒諸門外，才輕生，他不想這件事再發生，才走出來，希望自己在場，令他們覺得在做對的事。<br><br>9時半，中區警署外，防暴警察推進，示威者迅速退至巴士總站，情況不容許銀髮族站在警戒線。氣氛開始緊張，速龍小隊將至，催淚煙又起。各個小隊且退且行，一邊將所有裝備交給現場示威者，神情憂心，停留在港澳碼頭旁行人路上，僅剩20人。<br><br>接近10時，葉子揚和杜志權開咪，指速龍小隊出現，各人自行要決定去留，承擔風險。11小隊中，你一言「擺喺後面，我哋冇用」，我一語「阻住幫唔到」。局勢不斷變化，只有幾人走，留下來的都同意死守信德中心，隨時可撤。葉子揚強調不要有罪疚感：「我哋喺度，好多年輕人有感動的，我哋唔一定要喺最前做盾，才做成事。」事後他再解釋去留決定，一來不清楚各人身體狀況，二來之前已觀察到有零抗爭經驗的長者一度情緒崩潰，不斷哭泣，擔心身心無法負荷。<br><br>10時半，因防暴警封鎖信德中心的上環站出入口，逼使大部份人撤退，僅約30人再回到金鐘，凌晨12時再隨陳伯出現，另一伯伯跪在防暴警前，滿臉淚痕。<br></p><p>做對的事心安理得</p><p>緩衝角色未竟全功，站不上前線，徐先生只覺遺憾。葉子揚承認對銀髮族緩衝角色，存在期望落差：「唔係對峙，係對戰時，需要機動力。」<br><br>陳凱興承認今次行動倉促，但鮮有人站過上前線，領隊難找，今次當儲經驗，又坦承走上前線始終具風險，因此勸不戴裝備，行動指引亦建議解釋是宗教集會。17隊所幸遇上有社運經驗的領隊，記者了解最少兩隊急急出發，覺得迷惘，欠缺簡介，連隊長兼社工Ellen本身做長者服務，第一次上前線，同樣遲疑。Ellen發現曾有婆婆經歷越戰，一眼分得出煙霧彈和催淚彈，應先了解長者背景後安排，但她說：「Feel到佢哋好想做啲嘢，唔擔心自己行到最前，想搵個位置。」<br><br>早在19日，陳凱興一公佈「守護孩子」行動，人人質疑，網上facebook留言更指摘他把弱勢社群推出去「做炮灰」，他不同意，指長者也有智慧：「你完全忽視咗佢哋（長者）嘅愛心、自決能力、分析能力，獨立思考，當佢哋冇諗嘢……何君堯話成年人煽動年輕人，都係當年輕人冇獨立思考。」他說，長者也有心水清，看清政權是罪魁禍首，「無法唔走出嚟」。事後有媽媽感激組成團隊，讓銀髮族可安全走出來。<br><br>抗爭現場中，銀髮族的存在訴說跨世代的愛。陳凱興記得，沙田新城市廣場陳伯一到，看見他的身影，示威者便停止擲物，警察也冷靜下來。「冇咗理性，運動就完，愛係會令人恢復理性，我哋親眼觀察，相信愛的力量最大。」<br><br>10時34分，羅太體力不支撤退後，在上環港鐵車廂內遇上四、五個正在更衣的「細路仔」示威者，聊幾句，得知對方打算走，她回應：「好啊一齊走！」事後她說不想對方因為撤退而內疚：「起碼令佢哋知道走係冇錯嘅。」那麼羅太自己呢？她不假思索答：「冇！因為（今次）我做咗應該要做嘅嘢！就心安理得。」<br><br>陳凱興打算今日元朗遊行，再辦「守護孩子」行動。這些7.21的銀髮族和社工均表示會再到，出一分力，問徐先生為何？他說：「（因為我）始終企喺雞蛋嗰一邊。」</p></body></html>