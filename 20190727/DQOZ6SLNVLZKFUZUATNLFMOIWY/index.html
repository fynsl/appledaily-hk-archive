<html><header><meta charset="utf-8"><title>宣佈結婚生仔即爆醜聞Steven被轟一腳踏五船舊愛群起控訴</title></header><body><h1>宣佈結婚生仔即爆醜聞<br>Steven被轟一腳踏五船<br>舊愛群起控訴</h1><p>BOYZ成員張致恒（Steven）前晚在Ig貼出一家三口合照，宣佈雙喜臨門，與未婚妻雯雯的兒子「天寶」也已經100日大，但隨即被轟腳踏五船。Steven正印舊愛梁皓恩（April）在Ig留言怒轟Steven，向對方追數，更說「醫院見」；隨後即有女網友留言指April並非唯一受害者，她與另外兩位女性也是。</p><p>現年34歲的張致恒情史多籮籮，更曾自爆「性上癮」、又認「衰鹹濕」偷食，前日Steven突然宣佈婚訊兼升呢做老竇，將會娶歌迷雯雯，他還在Ig貼出一家三口合照晒幸福，好友關智斌（Kenny）、蔡卓妍及鄭希怡也紛紛送上祝福。當大家以為Steven浪子回頭時，今年4月還是他正印女友的梁皓恩（April）公開爆Steven大話連篇，並向他公開追數。</p><p>留言斥唔肯面對</p><p>April指Steven前幾日還發情話短訊給她，之後忽然玩失蹤，她在Steven的闔家歡相上留言：「我呢？你會唔會覺得你有嘢要同我講？你想逃避到幾時，一個電話都唔面對？你所有衫褲鞋襪同所有嘢都仲喺我度，你嗰啲愛我嘅message呢？先幾日仲有喎？你仲爭我好多錢，right？你唔打畀我嘅話，醫院見。」April疑大受打擊，又發文說：「我怕過唔到今晚。」<br>有女網友回覆April的留言，踢爆Steven早幾天也跟她說「愛我」：「唔該April覆Ig私信，受害者不是你一個，𠵱家我仲有兩個女仔等你。」踢爆Steven一腳踏五船，苦主們疑組成「復仇者聯盟」向他討回公道。該女網友也在Ig寫道：「你想讓全世界知道你是個好人，但我們都讓身邊人知道我們是白癡。」</p><p>April情緒極不穩</p><p>April好友X昨日向《蘋果》爆料：「我見過張生好多次，一向都睇唔出有問題，淨係知佢成日都要喺內地拍劇，陪唔到April。4月5日艾粒紅館演唱會，都係張生畀飛我哋兩個入去睇，當時仲係女朋友身份入去，Kenny都見到。」<br><br>X小姐再指出April與Steven在灣仔同居，月租1萬5千元：「張生一直都話自己拍劇未出糧，要April交住先，當然一直都冇畀番佢啦。」X小姐表示Steven約欠Apirl數萬元，更指April現在情緒非常不穩：「佢唔食嘢、唔出門，我哋24小時睇實佢，怕佢會做儍事，佢接受唔到，因為佢同Steven上星期至有親密行為。」X小姐已聯絡April媽咪，準備這兩天帶她看醫生。</p><p>雯雯做龍友Model</p><p>雖然有指雯雯是Steven的粉絲，但有《蘋果》讀者報料，指雯雯其實是model，更在一家模特兒公司網站找到一個叫區雯雯的模特兒資料，樣貌身材跟準張太十分相似。區雯雯身高僅151cm，三圍是32A、26、28，身形嬌小，網站上有多張她攝於14年的生硬甫士相。此網站是予人上網留言安排預約工作，即愛好拍攝的「龍友」也可以在網站直接找她。<br><br>Steven自爆結婚生仔後，舊愛莊端兒本來送上祝福，但後來知道他死性不改後說︰「有啲突然，係咪有好多受害者我唔清楚，我就已經放下。」她直言與Steven已沒有聯絡，問到對方是否花心？她說：「佢花心就大家都知，希望以後佢修心養性。」另一位舊愛鍾舒漫則同情April︰「係女仔見到都會心痛同擔心，我好希望April要珍惜自己，唔好做儍事。」<br>採訪︰皓騫、陳杰、嵐山</p></body></html>