<html><header><meta charset="utf-8"><title>細仔馬戲團主題百日宴諸葛紫岐讚5歲大仔「最佳哥哥」</title></header><body><h1>細仔馬戲團主題百日宴<br>諸葛紫岐讚5歲大仔「最佳哥哥」</h1><p>諸葛紫岐（Marie）與丈夫薛嘉麟昨日在金鐘為細仔Andersen舉行百日宴，現場以馬戲團歡樂氣氛為主題，除了色彩繽紛的氣球，還有印有Andersen名字的馬卡龍、以朱古力爆炸糖製成的「雪卡」等，薛嘉麟與Marie齊齊受訪，薛嘉麟說：「今日呢個馬戲團主題，都係想一家人開開心心，因為我太太好鍾意馬戲團，仔仔又特別鍾意旋轉木馬，所以想將現場佈置成遊樂場咁，希望大家玩得開心。」</p><p>幫細佬改名</p><p>Marie表示湊兩位小朋友不太辛苦：「有第一個嘅經驗，今次冇咁緊張啊，而且細仔好好湊，但係仲未戒夜奶，𠵱家三個鐘就食一次，想四個鐘都唔得，冇覺好瞓。」問到Andersen的中文名？薛嘉麟表示稍後才透露，但指中文名是哥哥揀的：「我哋好尊重佢㗎，佢唔呷醋，又保護弟弟。」Marie接着說：「佢好開心，好錫細佬，所以我哋今晚會頒個『最佳哥哥』獎畀佢，𠵱家佢五歲，好識嘢。有次我哋去旅行落雨，佢見啲BB衫晾喺出面，自動出去幫手收衫，我覺得佢好叻呀。」</p><p>Marie已極速修身， 不過因陀B期間孕肚不夠明顯，惹來代母產子的傳聞，她說：「都幾開心呀，keep到咁嘅身材。」薛嘉麟亦為太太未有公佈懷第二胎解釋，謂只是不想太太有壓力：「第一個嗰時好大壓力，尤其生產完會有情緒波動，想畀多啲空間，等佢舒服啲。對哥哥都做咗好耐工夫，解釋畀佢知，所以哥哥錫佢都唔係必然㗎。」問到Marie的keep fit之道，薛嘉麟即搶答說：「畀晒啲嘢我食囉。」至於兩人會否再追B？薛嘉麟笑言要問細仔意見。問到Marie丈夫薛嘉麟現時排第幾位？她隨即甜笑，薛嘉麟又搶着說：「冇所謂啦，總之太太喺我心目中係排首位，我喺太太心目中有位置就得啦。」<br>採訪：盧妹<br>攝影：沈健程</p></body></html>