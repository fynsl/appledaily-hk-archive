<html><header><meta charset="utf-8"><title>對判決憤怒　指警拒安排認人　曾健超：暗角已無處不在</title></header><body><h1>對判決憤怒　指警拒安排認人　<br>曾健超：暗角已無處不在</h1><p>【《蘋果》專訪】<br>【本報訊】 一份判詞，將影響今日的局勢。當日在暗角被毆的曾健超坦言對於判決感到極為絕望、憤怒及失望，以往暗角只在金鐘添馬公園，但今日暗角無處不在，黑警隨時製造流動暗角，「五歲小朋友已經識嗌『黑警！打市民！用警棍打人！』」<br><br>記者：歐陽聯發　楊家樂</p><p>對於其中兩警因未被認出而脫罪，曾健超直指根本是警方當時以「涉案七警不願意接受認人程序」為由，拒絕安排認人手續，警方只安排他跟其中兩警進行認人手續，沒安排另外五警，「唔係證人唔能夠認人或者認唔到人，而係警方冇安排認人程序」。至於是否想過案件上訴至終審法院後，七警甚至會全部脫罪，他說：「真係唔奇，𠵱家有乜嘢係冇可能發生？」<br><br></p><p>憂成先例　有證據亦難入罪</p><p>他擔心本案成了先例，「有片有證據，都可以冇王管」，就算有人拍片頂證警方濫權，「蒙面、冇冧巴，即使有片，你仲可以點告佢呀？」他亦不相信律政司會力爭到底，「市民唔會仲相信鄭若驊會幫我哋」。對於上訴庭同意，高低級警員的量刑應有分別，曾認為：「如果佢呢個邏輯係正確，唔係低級警員輕啲，而係高級警員應該重啲，因為個罪責、刑責、責任更加大。」<br><br>再提七警案，有點像咸豐年代的事，曾健超說遲來的公義已經不是公義，「件事已經講緊由2014年發生，到2017年先判罪，再到𠵱家2019年，五年後喇」。6月7月瀰漫着疲倦、憤怒和失望感，在他身上也強烈感受到，「其實我唔敢講或推測將來會發生啲乜……但係呢，我好肯定。如果2014年10月15日，如果警察當刻好快搜證，律政司好快排期上庭，唔係拖延一年之後先落案，兩年三年四年五年之後先去定罪，我肯定警察濫權，唔會好似𠵱家咁嚴重」。現在即使七警維持原判，「又如何呢」。他說，若可透過司法制度找到公義，大家不會被逼上絕路。退無可退，才如此憤慨。<br><br></p><p>離譜濫權　與整個香港決裂</p><p>他說警察濫權越來越離譜，不掛委任證、蒙面遮面無冧巴、反光紙貼頭盔，「警務處長不停同你講可以投訴，可以點投訴呀？香港市民唔知嗰個係咪警察」，「而且佢哋第一時間係過嚟打你，冇警告冇辨識，見人就打、見記者就打、見示威者就打，呢個已經係乜世界，香港淪落到乜程度？」<br><br>4年過去，他說警察更識得「玩」，玩濫權。「你見到警察先推開記者，攞強光照記者鏡頭攝錄機，唔畀佢哋拍片，同時拉走個示威者埋一邊先打。以前呢，暗角只係存在喺金鐘添馬公園，𠵱家香港暗角無處不在，用強大嘅盾牌呀、警察呀去圍開你」。如果有片有相拍到打人，最終都不能定罪，傳遞了甚麼訊息？他說，「香港人要用其他方法，和平好，唔和平好，大家要去諗方法自保」，正如近日，元朗變死城，民間要自救，香港人已知法治已死，制度已死，警察已死。<br><br>判決前他擔心若七警無罪釋放，3萬警隊更加有恃無恐，更加失控，最壞的情況是警察不蒙面也不怕show冧巴，照樣瘋狂打人，你又奈得佢何？他說警察不只與一代人關係決裂，而是與整個香港決裂。</p></body></html>