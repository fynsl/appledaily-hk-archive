<html><header><meta charset="utf-8"><title>【娛樂人物】創業老公唔畀偷懶 黃婉曼成功在堅持</title></header><body><h1>【娛樂人物】創業老公唔畀偷懶 <br>黃婉曼成功在堅持</h1><p>前天氣女郎黃婉曼（Icy）最近斥資逾百萬在將軍澳開餐廳，她笑言傾盡私己錢都不夠，要馬主老公馮柏基補貼。由於未知何時回本，Icy被老公督促勤力巡舖，尤其周六周日更不准偷懶。Icy明白創業容易守業難，更學會一個道理：「唔係明知會成功先去堅持，而係因為不斷不斷堅持，所以最後先會成功。」<br>撰文：比華利<br>攝影：陳慧安</p><p>黃婉曼2014年嫁予馬主馮柏基，婚後生了兩名囡囡，Icy不甘心只做幸福少奶奶，仍熱切追求理想，大前年在鰂魚涌創業開了麵包學校，另一目標是開餐廳。苦幹了三年多，近日她終如願以償。<br><br>Icy去年籌備新餐廳時意外懷孕，過去九個月，她同時孕育肚中BB和新店，忙得分身乏術。她最近坐完月出關，馬上準備餐廳開幕，她日前在店內接受專訪時大講生意經：「呢個概念店，由我搞麵包學校，四年前都想做，但香港地租太貴，咁我惟有上樓先，𠵱家創業三年後，終於可以有地方啱搞，有嘢食、有酒飲，仲可以喺度學整甜品麵包。」</p><p>出動私己錢</p><p>實現夢想必要財力充足，Icy表示新餐廳斥資七位數字，她說：「投資係大，將以前努力做嘢賺啲私己錢放番入去，老公又要貼啲，各方親朋好友都幫手，有嚟幫襯我嘅朋友都當佢哋投資。」大前年開麵包學校時，剛巧她也腹大便便，看來兩女都旺生意，Icy說：「真係唔知邊樣先，可能我係一個冇乜計劃嘅人，同時擁有自己生意同兩個囡囡開心同忙嘅，總之發生咗就嚟啦。不過我有少少對唔住細女，我坐完月就出嚟睇住間舖，擺咗佢喺屋企。做地舖要親力親為，細女得兩個月大，佢喺屋企飲奶食飽飽就瞓覺，有時我會帶埋大女返工，佢返附近幼稚園，我就留喺舖頭。我pack麵包，佢會幫手，又會拎紙巾幫我抹枱抹窗。」<br></p><p>一切為囡囡</p><p>可打算把店留給囡囡繼承？Icy說：「我做間舖都係為囡囡，希望為佢哋做啲嘢。」是否有意18區開分店？她說：「搞好呢間先，做生意我都係初哥。有內地同韓國朋友問過，麵包店會唔會跳出香港？我唔敢咁大諗頭。」<br><br>Icy明白創業容易守業難，她卻有信心：「一步步嚟，真係唔容易計到幾時回本，呢幾年我學到一個好重要嘅道理，唔係明知會成功先去堅持，而係因為不斷不斷堅持，所以最後先會成功。老公出錢出力，畀咗好多意見，做決定仲會幫我一齊諗，周六周日會督促我唔好偷懶，佢會話舖頭好多客人，你快啲出去返工。」她感謝老公幫手湊女，令她安心出去巡舖。</p></body></html>