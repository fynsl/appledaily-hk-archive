<html><header><meta charset="utf-8"><title>十大屋苑周末僅1宗成交二手9個月最靜元朗遊行前　Midtown趕及易手</title></header><body><h1>十大屋苑周末僅1宗成交<br>二手9個月最靜<br>元朗遊行前　Midtown趕及易手</h1><p>【本報訊】前日大批市民往元朗「散步」，過去兩日區內僅1宗Yoho Midtown二手成交，促成交易經紀坦言買賣雙方「傾咗一段時間」、「咁啱得閒」。二手交投淡靜，中原地產十大屋苑周六日僅1宗成交，創38周（約9個月）新低，向來交投最多的傳統新界上車屋苑天水圍嘉湖山莊自7.21後更是未聞成交。<br>記者：陳家雄</p><p>有經紀指，準買家想趁機鋤價，惟業主未有明顯劈價跡象。個別減價成交後卻仍是破頂埋單，如長沙灣美居中心創屋苑新高。<br><br>過去兩日，中原地產十大屋苑僅得1宗來自將軍澳新都城的成交，比上周減少6宗或85.7%，創38周新低。其中，天水圍嘉湖山莊自7月21日後更未錄買賣成交。美聯物業統計十大屋苑錄3宗成交，較上周減少5宗或62.5%，連續10個周末維持單位成交宗數。兩大行認為主要由於周六大埔白石角新盤朗濤開售，但亦著墨指近期社會活動是影響原因之一。</p><p>準買家圖趁機鋤價</p><p>元朗過去兩日僅1宗成交，為Yoho Midtown 1座低層A室，實用443方呎，業主今年3月放盤叫價800萬元，7月初將叫價調整至約770萬元，最後累減六口價，以748萬元成交，呎價16,885元。促成這宗成交的中原地產元朗世宙分行經理陳彥榮表示，雙方周末相約簽約，「咁啱佢哋得閒，無專登揀嗰日（27號），其實中午已開始簽完，當時條街都開始多人，但未去到真正開始。時間都提早，咁我哋梗係約早啲，唔會約『開波』嗰啲時間，大家都就到咪咩（簽）囉﹗買得樓，有需要買就買，買家係外區客，見價錢啱咪買。雙方傾咗一段時間，唔係周末睇，周末買，係之前睇咗，考慮咗一輪，周末做決定。買家搵樓搵咗一段時間，其實去邊買樓都諗住執平貨，唔一定係元朗。以我所知，買家唔係話專登邊度亂就去邊度買樓，佢只係想買鐵路盤。業主就無呢個價都唔會賣，佢唔係話亂，就即刻減畀你，唔係驚、腳軟，唔係﹗佢係啱價先賣，都唔係話因為乜事而劈價。」<br><br>據中原地產資料顯示，截至本月27日，7月份元朗區錄64宗二手成交，比今年1月所錄80宗為低，料創單月新低。中原地產高級資深營業董事方啟明表示，市面昨回復正常，前線同事約準買家來區內睇樓。買家都有意欲入市，試圖睇吓有無單位趁這段時間可鋤價，要求減幅由5%至8%，業主暫時變動不大，因為明白社會運動是暫時性、「唔係好災難性」，暫未見業主有明顯減價，叫價貼市。對於區內二手成交減少，相信與社會運動關係不大，主因同期新盤搶客。</p><p>美居中心578萬破頂沽</p><p>另外，中原地產楊麗珍指青衣灝景灣5座低層F室，實用538方呎，由910萬元減至888萬元沽，業主2016年以596萬元購入一直出租，最近決定轉租為賣。長沙灣美居中心3座高層E室，實用322方呎，原叫價690萬元減至578萬元沽，成交價及呎價均破頂。</p></body></html>