<html><header><meta charset="utf-8"><title>數防暴隊挑釁市民情緒何韻詩鬧警察無性</title></header><body><h1>數防暴隊挑釁市民情緒<br>何韻詩鬧警察無性</h1><p>民間前日發起「光復元朗」，警民在元朗街頭再爆發衝突，警方更突出動防暴隊驅散群眾，多次施放催淚彈、橡膠子彈及海綿彈，晚上警方衝入西鐵站追打市民，地上遺下市民大量血迹。何韻詩前日到元朗舉行「流動簽書會」，她回家後在社交網報平安，並撰長文斥責防暴隊挑釁市民情緒，光天化日下在人群施放催淚彈；被迫到西邊圍時，防暴隊更不斷在沒有警告下釋放胡椒彈，阿詩直斥：「真係無性㗎。」<br></p><p>大批疑似黑社會的白衣人上周日血洗元朗，民間前日發起「光復元朗」，雖然不獲警方發不反對通知書，但市民紛紛轉為到元朗行街買老婆餅，警方依然暴力清場，衝入元朗西鐵站追打市民等。歌手何韻詩前日就在元朗舉行「流動簽書會」，親身體會元朗街上爆發的警民衝突，她回家後在fb撰寫長文，阿詩首先寫到：「今日元朗遊行無理地不獲警方不反對通知書，冇所謂，大家照去行街買老婆餅簽名影相，元朗大街擠滿人，本來都相安無事。鄉黑同白衣人可能會攻擊一早預咗，諗都無諗過製造混亂又再次係香港警察，真係蠢到一個不能理解嘅點。」</p><p>要戴豬嘴上陣</p><p>阿詩斥責防暴隊：「防暴5點已經由後排逼埋嚟，擺明挑釁市民情緒。喺完全冇衝擊下，日光日白一街都係人，竟然往人群施放催淚彈。當中有老有嫩，仲要喺民居、護老院隔籬放，市民惟有喺一片混亂下逃離。」阿詩退至西邊圍後，警察防線突出動防暴隊，不斷在沒有警告下釋放催淚彈、胡椒彈，引致多人受傷，當中包括社工及記者，她指出：「後來仲俾人發現從高空發射海綿彈。」<br><br>每次都勇於上街的阿詩，坦言自己幾乎頂唔到，怒轟警察無人性：「我由平時只戴條濕毛巾，今日都要眼罩豬嘴上陣先頂得住，班警察真係無性㗎。其實警察有嚴格指引，乜嘢情況下先可以使用催淚彈，民居範圍內當然係大忌，但似乎自從上環一擊，警察連呢條底線都抹走埋。」<br><br>阿詩又指警察以下犯上譴責張建宗，公開表示自己可以不服從上司的指令，已經涉嫌犯了《警察通例》，質問「香港軍政府係咪已經正式成立？」她寫道：「可以話香港已成為police state，警隊嘅威信已經由零去到負數，你哋想市民以後再相信你哋都好難。今日警隊嘅表現，正正就係表現出佢哋『靠惡就大晒』嘅信念，加上警黑合作無間，香港軍政府係咪已經正式成立？」阿詩又指：「呢個局面，除咗香港政府（或背後嘅北京），冇人可以拆解。」<br></p><p>譴責警棍加料</p><p>速龍小隊前晚突然衝入元朗西鐵站，以警棍狂毆群眾，其中更有加裝金屬環的高殺傷力「改裝警棍」，邵仲衡昨日在fb譴責：「香港市民夾份買喉箍戒過你打市民……」邵仲衡接受《蘋果》訪問時，繼續力斥事件，指警方涉嫌濫權：「天理不容！」前日支持光復元朗的袁彌明也指摘說：「要調查係咪警察自行加，係嘅話佢哋係犯法。」<br><br>在fb坐擁12萬追隨者的YouTuber伍公子，前日也有去元朗，更近距離經歷與警方對峙，他前晚在fb貼文報平安，並說：「我今日去咗元朗，仲睇住粒橡膠子彈喺我腳前粉碎。」他又指接近8時上到西鐵，全車都是同路人，聽到人說：「香港人加油，聽日繼續抗爭。」感動到眼濕濕。<br>採訪：陳杰</p></body></html>