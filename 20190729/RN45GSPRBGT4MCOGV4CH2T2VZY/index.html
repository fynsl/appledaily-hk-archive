<html><header><meta charset="utf-8"><title>【異動空間】美股短炒傍身術 - 魏力</title></header><body><h1>【異動空間】美股短炒傍身術 - 魏力</h1><p>近月集中炒美股，一來整體市況較強，二來選擇甚多，成交也較旺，用TA（技術分析）應戰更得心應手。<br><br>近月美股最當紅莫過於「人造肉」Beyond Meat，5月初掛牌以來狂飆8.5倍，憧憬無限大，但完全無數計，全世界都只能睇住TA去炒，對美股股齡尚淺的魏力來講，反而更為有利。<br><br>操作法則頗簡單：「破位買/加注，超大成交就掟」。過去半個月，一路沿住5天線慢升兼儲力，上周由170美元水平發力破位，連日癲升後，上日最高239.71美元，陰陽燭出「十字星」，成交額比過去十日多近兩倍，是走人訊號，加上周一收市後出業績，隨時見光死，有貨戰友請注意風險。<br><br>另外兩隻分別係Roku及Zoom。Roku主要做串流電視，而Zoom則是雲端視像會議平台，兩者同樣處於爆發式增長階段，股價自然也是「太空價」，較適合用TA去操作。<br><br>兩者上日同樣突破「旗型」整固，兩揀一的話，邊隻較好？圖表、升幅相近的話，即市挑選的關鍵在於成交。雖然Roku形態上破位，但成交額卻明顯低於過去十日的平均水平，較易出現假突破；反之Zoom股價上衝之餘，成交也比過去十日多50%，升勢料較持久。筆者為證監會持牌人，<br><br>持有Beyond Meat、Roku及Zoom財務權益。<br><br>魏力<br> http://fb.com/2012jason <br>本欄逢周一、五刊出</p></body></html>