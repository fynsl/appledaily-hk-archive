<html><header><meta charset="utf-8"><title>契仔和契弟 - 邁克</title></header><body><h1>契仔和契弟 - 邁克</h1><p>同文王偉雄日前公開閨房樂趣，自動流出和賢良淑德太太打情罵俏珍貴片段，令人耳目一新，雖然明知只羨鴛鴦不羨仙沒有拜得神多自有神庇佑的積極作用，還是忍不住把妒忌恨進行到底。不過他指何妖享有「西環契仔」美譽，我卻有點意見：嗰個契仔，不是早就升級嗰條契弟了嗎，覆水難收駟馬難追，冇理由唔聲唔聲打回原形，就像登機前辦好由經濟艙upgrade到商務艙手續，點會在閘口被通知要捱沙甸魚之味？可能身在美加的王教授，接收海外訊息有少少阻滯，又或者，老派廣東人慣性侮辱男同志的字眼實在不登大雅之堂，政治正確的學院中人不屑宣諸於口？恕我用基佬祠堂老公公聲氣公佈，呢兩隻字的專用權，其實已經不再屬於男同性戀者，各位如果覺得任何直男甚至直女的所作所為離晒大譜，非咬牙切齒動用「契弟」才能洩憤，敬請切勿猶豫，有弟大家契，唔使交保護費㗎。<br><br>多愁善感的編輯小姐見我張牙舞爪，諮詢「契弟」是否粗口。呃，我從來不認為是，鬧人字眼再陰濕惡毒，只要之前之後或之間沒有加贈性器官和愛情動作形容詞，都不能貿貿然歸納入粗口區。譬如警界金句「唔好搞我後面」，既不曾坦蕩蕩明言用乜搞，點樣搞亦程序模糊，當然不是粗口，那次撐暗角七警大會聲震瓦宇的「×你老母」，縱使性器官並未正式登場，有×主持大局，則百份百肯定屬粗口類。至於「自由西」，將西方人迄今含羞答答稱為「the C word」的女性性器官兜口兜面傳遞，唔粗就假，但你講我又講，殺傷力漸漸削弱，「契弟」於基界，當作如是觀。</p></body></html>