<html><header><meta charset="utf-8"><title>抗爭時刻出口號Tee鄒凱光反駁發港難財「我用創意換人工」</title></header><body><h1>抗爭時刻出口號Tee<br>鄒凱光反駁發港難財<br>「我用創意換人工」</h1><p>鄒凱光（灘叔）自逆權運動爆發後，一直關心示威人士安危，立場鮮明。不過近日灘叔以「Be water stay here」等句式，推出一系列口號tee，被網民怒轟「發災難財」、「食人血饅頭」，更有人呼籲他將收入捐給前線抗爭者。灘叔反駁指早在去年talk show已用過同樣字句，與抗爭事件無關，直言：「我用創意換人工，係我三十幾年嘅搵食方法。」</p><p>導演鄒凱光前日在facebook推出一共五款、每件賣299元的slogan tee，為最近的逆權運動打氣。不過貼文一出，即引起網友關注，指他借社會運動發財，也有網友覺得一件tee成本僅約60元，他卻賣299元，定價太貴，同時沒列明是否將部份收益捐給前線抗爭者，認為推slogan tee只是抽水，網友怒斥：「打住政治旗號，食埋個黑衫trend，錢就袋袋平安，呢啲唔叫人血饅頭係乜呀？」有網友更指灘叔早有鋪排，在上周已穿這款tee到紅館睇鄭秀文（Sammi）演唱會，還與Sammi合照然後貼相分享，藉此公佈開售詳情。</p><p>「呢批衫決心賺錢」</p><p>灘叔在fb回應了不少人提出的疑問，其中一位女fans失望表示：「一直支持你，但呢個時候賣口號衫，仲成299蚊一件，除非所有收入幫助『有需要人士』，不然就太那個了。」灘叔在網上回覆說：「如果你認為出『自由x』同『唔好搞我後面』係可以同我呢次相提並論，其實基本你已經有決定，我再講都多餘！你仲話一向有跟開我，我已經講到出口，大家負責嘅嘢唔同，我知前線嗰班好慘，咁係咪我哋要全部一齊鬥慘就代表支持，我係負責其他人繼續上路。」灘叔更說：「呢批衫我係決心賺錢，因為我都要食飯，我用我創意換人工，呢個係我三十幾年嘅搵食方法！」</p><p>灘叔昨日以短訊回應《蘋果》，他說：「件tee係我另外一個page『妙思淫』，其中一集裏面round up嘅說話攞出嚟，有啲鍾意整tee嘅朋友話好靚，攞出嚟整。整完之後，喺自己嘅page好多人都好鍾意，因為咁我先將好多自己嘅嘢拎出嚟印呢啲tee，諗住畀我啲fans大家開開心心。」灘叔強調字句全是自己的創意：「啲字全部係我自己嘅，都冇牽涉到落去成個抗爭。我睇唔到每一個字有乜嘢，even『be water stay here』係我上年做talk show已經講。大家要話我喺件事發港難財，佢哋要講佢哋嘅事，呢件事係為咗要嚟做一個記錄，同埋想大家聚埋一齊傾吓。」</p><p>網友倡捐出收益</p><p>另外，有網友指摘灘叔未有了解前線年輕抗爭者的狀況：「前線餓住肚，食子彈食teargas，唔係為咗畀你嘅idea賺錢，打行字加免費素材，你真係撐saving life就將收益不扣除成本全捐出，買食物、買gear、買運動飲品，派前線就真係saving life啦！」也有網民撐灘叔：「咁商業市場係自由嘅，你話貴咪唔好買囉。」<br>採訪︰何永寧</p></body></html>