<html><header><meta charset="utf-8"><title>體育人訪：日曬雨淋照上球場係愛呀沙排孖妹</title></header><body><h1>體育人訪：日曬雨淋照上球場<br>係愛呀沙排孖妹</h1><p>炎炎夏日，沙灘變得熱鬧起來，但其實有人不論春夏秋冬、晴天陰天雨天，總會在沙灘留下足印。沙灘排球香港青年代表吳詠嵐（Rita）與黃雯靖無懼烈日，也不怕暴雨，只想在那片幼沙上全力扣殺。 <br>記者：禤家民    攝影：王子俊</p><p>一般港女愛美白，不知為何皮膚白晳成為了美的定義，不過一身健康膚色的Rita及雯靖並不港女，就如香港沙排前輩江卓儀及日本「新妖精」的美女排球手坂口佳穗一樣，散發青春的陽光氣息。對她們而言，日曬雨淋的沙灘排球比起冷氣底下的室內排球更有吸引力，雯靖說：「打沙排滿足感大啲，因為得兩個人，唔係佢攞分就係我攞分。」Rita也指：「沙排成功感仲大，而且我本身活潑好動，鍾意跑嚟跑去。」兩人均有參與室內排球，但熱愛程度遠不及沙排。雯靖續說：「沙排跑動大啲，兩個人守成個場，要跑多好多。」比起室內排球，沙灘排球受盡大自然因素影響，Rita說：「唔同嘅沙排場有唔同風向，可能沙都有影響，所以對於適應場地嘅能力要求較高。」別以為在沙灘進行的運動一定是在陽光下進行，其實就算是雨天，沙排比賽也會繼續。</p><p>兼顧學業　考時間分配</p><p>Rita與雯靖同樣在千禧年出生，現為大專生，要兼顧學業與比賽，別忘記兩人同時為沙排及室內排球運動員，訓練也要兼顧兩方面。一日只得24小時，如何分配也是學問，雯靖說：「時間平時都夠用嘅，但有時出咗去比賽，學校又多assignment時，去到比賽都要做學校嘢，返到嚟要追學業，都有啲吃力。」兩人現時已升讀大專，比起中學時期已經較容易分配時間，Rita憶起應付文憑試說：「有個比賽夾住DSE，要帶埋啲書去溫，比賽後都要溫一溫書先瞓。」就算並非出外比賽，平日也要應付室內排球及沙灘排球兩邊訓練，兩者或會撞時間，更考驗時間分配︰「可能要一邊早少少走，另一邊遲少少到，盡量去晒。」Rita如此解決。</p><p>資助金少　未敢轉全職</p><p>沙排在室外進行，受天氣影響，較室內排球辛苦，參與人數較少，自然較難發展。Rita說：「沙排可能比較曬，又辛苦，少人打，資助都比較少。」雯靖就指本地賽也有不少，但因為參與人少，來來去去也是熟識的面孔。一項運動少人參與，自然難進步，在香港的環境下，要得到資助，先要有成績。興趣成為職業，也許是每人的夢想，但不足20歲的她們卻不敢談，雯靖指：「我冇諗過打全職，我目標係做體育老師，再繼續兼顧打波。」Rita亦有同樣想法：「我都係，我想做社工，兩邊兼顧。沙排比較少資助，打唔上去就冇錢，所以唔做嘢就會好辛苦。如果上咗成年隊，有時代表香港出賽，食宿、機票都要自己畀錢，錢係好大因素。」若果沒有金錢的顧慮，想成為全職沙灘排球運動員嗎？兩人異口同聲︰「會！」<br><br>雯靖說：「因為真係好鍾意呢項運動，想投放晒所有時間落去。我有諗過唔打indoor，淨打沙排，但都鍾意打排球，所以未必做到抉擇。如果有機會做職業，我都想試吓。」除了金錢，Rita也道出了配套問題︰「其他國家，好似中國同巴西都會有好多球場練波，仲有好多唔同嘅針對訓練，我哋未有。如果增加呢方面，我哋都會嘗試。」這是看透世事的悲哀嗎？未必，反而她們在明白興趣難成為職業下，仍然努力付出，更能展示出她們對沙灘排球的熱愛。</p><p>面對高牆　堅持不放棄</p><p>對排球員而言，高大是個優勢，對於只有兩位球員上場的沙灘排球，這項優勢就更明顯。現時香港青年隊多赴中國比賽，與中國球員交手，Rita與雯靖不時都要面對比她們高大的對手，Rita說：「佢哋全部都好高，殺波比較有威力、輕鬆，有優勢。」雯靖補充：「我哋可能喺小技術同移動方面有優勢，但如果要守佢哋殺波就比較困難。排球打六個人，可能多啲組織，打戰術，但沙排得兩個人防守，要守高點打落嚟嘅波好難，我哋攔網亦唔夠高。」話雖如此，身高不及對手，支援也非充裕的她們，在教練何慧恩的帶領下，近年在全國青年賽也在多個分站取得好成績。就算面對高牆般的對手，我們香港人只要堅持，也不一定會輸。<br></p></body></html>