<html><header><meta charset="utf-8"><title>【智取大市】工業互聯網大機遇 - 晉佳</title></header><body><h1>【智取大市】工業互聯網大機遇 - 晉佳</h1><p>呢個立立亂嘅世代，各國關注香港政局發展，睇大picture嘅話，少不免mon實中美貿易戰嘅影響。當唔少企業打算撤出大陸工業之際，藍籌股申洲國際（2313）竟然反其道而行，大嗱嗱72億人民幣喺發迹地寧波嘅北侖市，興建包括生產廠房設施在內嘅18個項目，股價連升兩日。申洲突然喺大陸做咁大投資，適逢步入5G嘅時代，相信最大機會係搞工業互聯網。 <br><br>搞工業互聯網，絕對唔係求其喺間廠，加啲大數據就得。有專家講到，以前大陸嘅工業控制系統好封閉，50%以上工控系統帶毒運行，100%工控系統帶漏洞營運，短期甚至未來幾年都冇可能改變呢種狀況，因為大量嘅工控系統需要7Ｘ24小時無間斷運轉，冇機會及時修復，而且一啲未知漏洞仲未掌握到。正正因為工業互聯網難度高，能夠超前做得到嘅企業，未來有機會大殺三方，霸權只會更霸權。<br><br>傳統同工業互聯網之間最大分別之一，就係傳統生產屬於封閉，工業互聯網嘅生產連接外面世界。由舊變新，倒不如重新搞過新廠房同系統，所有嘢用最新科技。工業互聯網係乜？究竟有幾大潛力？都仲未講到申洲，稍後再講。<br><br><br>晉佳<br> http://fb.com/advanceguy1 <br>本欄逢周一、三、五刊出<br></p></body></html>