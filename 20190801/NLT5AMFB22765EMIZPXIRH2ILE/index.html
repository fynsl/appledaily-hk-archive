<html><header><meta charset="utf-8"><title>蘋人誌：走過火紅到踏上淺黃　銀髮先鋒抗爭「耆」觀　楊寶熙 - 呂麗嬋</title></header><body><h1>蘋人誌：<br>走過火紅到踏上淺黃　<br>銀髮先鋒抗爭「耆」觀　楊寶熙 - 呂麗嬋</h1><p>由反送中觸發的逆權運動，兩個月間席捲全港，都說屬於新世代2.0，但抗爭現場，卻不難看到耆英的身影，夾在防暴警和示威者中間；還有銀髮族大遊行，由耆英「圍阿sir」溫柔勸導要錫住年輕示威者，到輪椅陣與藥油飄香，那樣的溫馨，在劍拔弩張的今天，特別珍貴。「老人家同年輕人，一樣可以connect到」。<br><br>67歲的楊寶熙，是上世紀70年代中大學生會首名女會長，也是耆英大遊行的發起人之一，由昔日國粹派學運先鋒，到但覺「今是而昨非」的銀髮先鋒，40年過去，歲月無聲，一度遠離政治的她，選擇再次走在前頭：「已經係全民運動，行出嚟唔單止為支持年輕人，仲係為我自己爭取。」說話時總是面帶笑容的寶熙，輕輕的說。<br><br>記者：呂麗嬋</p><p>相約寶熙到她位於粉嶺丹竹坑的農地訪談，甫坐下，總腳踏行山鞋的她即拿出自家茶壺倒出熱茶，一派悠然自得。「都好幾個星期冇嚟嘞……」望着雜草叢生的田地，她嘆了口氣。這也難怪，過去兩個月，又有幾多香港人可以日入而息如常生活？就如訪問前一晚，元朗站白衣人衝入港鐵車廂無差別圍毆市民，甫坐上小巴，寶熙已急不及待瞇着眼在滑手機：「林鄭一陣開記者會喎……」邊說，雙眼沒肯離開手機屏幕。除了每星期一次的大小遊行，這大抵便是今日香港人的日常。</p><p>「林鄭話要認識年輕人，佢收埋自己喺禮賓府又點認識？你見到佢之前接受TVB專訪，喺個大宅一身長衫，唔好忘記，嗰時出面其實已經打到七彩。」</p><p>「搞完個遊行，好多網友add我，都未得閒處理，個facebook𠵱家有千幾個朋友，不過同我差唔多年紀嘅，係十隻手指數晒，大部份都係年輕人」。這還未計她是連登和IG用戶，以及那個有份打理的「銀髮族老而不廢」面書專頁。「你話要了解年輕人，就要試吓進入佢哋嘅世界，𠵱家嘅年輕人係好有創意好靈活，好識得利用網絡，話就話搞呢次遊行係支持年輕人，但其實係佢哋令我大開眼界」。沒大台、動員能力高，物資分配有序……在親建制的陣營中，最尋常的說法是：外國勢力干預，寶熙笑着搖頭，笑指超越想像，只怪說的人太離地。<br><br>「最初我都唔識，但只要你真正接觸佢哋，就會知喺網絡世界，咩都有可能」。對着不熟悉的新秩序，這個新老就是好奇又謙卑：「最驚奇係決定搞遊行，出咗個新聞稿，最初只有中文，有記者問有冇英文版？時間好急，有個後生就提議，話不如開個google document一齊譯，我以前有用過，但冇諗過咁用，開住已即時見到篇中文稿後面，不斷有英文彈出嚟，同一時間，一段段，好似變魔術，冇半個鐘已搞掂」。譯的人她都不認識，笑說最後悔是無拍片開心分享。<br><br>「林鄭話要認識年輕人，佢收埋自己喺禮賓府又點認識？你見到佢之前接受TVB專訪，喺個大宅一身長衫，唔好忘記，嗰時出面其實已經打到七彩」。放下身段，才可看到別人，作為兩子之母、就連小兒子也已男人三十的寶熙，是這樣想。就如發起銀髮族靜默遊行，她說也曾經歷由不理解到理解的過程。「好似7.1衝入立法會，起初我同好多人一樣，都有問號，你知我哋呢啲老人家，好怕好暴力，及至披露越來越多入面嘅嘢，你先知佢哋咁做係有針對性，唔係外國燒車胎，好似打爛投票掣、損毀立法會主席啲相，甚至係燒《基本法》，都係有象徵意義」。那脫下口罩的宣言，讓她明白闖入立法會的意義，有更多的反思。</p><p>「用智慧和靈活性繼續抗爭，爭取民主自由。」</p><p>「傘運嗰陣聽好多講座，好多理論，有時都會懷疑，係咪只係理論，我哋以前讀書都冇咁多呢啲嘢，到衝入立法會，我先知年輕一代原來係有讀書，仲讀通咗」。自問已是與年輕人有connect的前進老人，受到眼前玻璃爆烈的刺激，尚且曾抱懷疑，更遑論其他與她年紀相若的公公婆婆，所以很希望「做啲嘢」，向「見到暴力會好驚的長者」解釋。「我哋係好老餅，只諗到搞遊行，仲真係諗過要登報通知人嚟，只因為時間太急，又要籌錢先搞唔成」。她自嘲大笑。<br><br>連寶熙在內四個退休人士，就連如何申請「不反對通知書」都一頭霧水，「以為要團體先可以申請，原來個人都得，又要估計人數同定遊行路線，識得有年輕人有搞遊行經驗，就約咗出嚟傾偈」。耆英發起，年輕人加入，發展成為「有老有嫩」的團隊，前後不過一星期，寶熙說真正體現新一代「落水就郁」的幹勁。最令她意想不到的，是由最初預計只1,500人，到後來近萬人參與，誰說老人家就是愛蛇齋餅糭小便宜，不懂為自己爭取？「嗰日我行最前，邀請咗牧師同藝人打頭陣，好多嘢都係事後先知，好似有個阿婆叫警察唔好打咁大力……仲有年輕人幫遊行嘅老人家搧涼……」<br><br>單坐輪椅的都有10部，而最令寶熙感動的，是一個單腳伯伯默默擠在遊行行列中的一幕。這股溫柔的催淚彈，在木棍鐵通血淚交織的7月，自有一股以柔制剛的力量。「用智慧和靈活性繼續抗爭，爭取民主自由」。這是她重回母校中大，這是她在連儂牆，也是她期望。70年代先後出任中大學生會和學聯會長，由深紅到淺黃，這個那些年的國粹派，不諱言時代不同，但有些感覺卻很熟悉。「明明係好攰，都一定要做嘅衝勁」。寶熙謂政治從來複雜，但她慶幸，走過火紅年代，以為雁過無痕，但一些美好的價值，原來早植根心中。</p><p>「嗰時仲有盲人工潮，睇到好多唔公平唔公義，好想改變。」</p><p>「我鍾意耕田，係因為好想知道一粒米係點樣出現，就如文革嗰陣要求知識分子上山下鄉，到現在我都認為係啱嘅，只有咁樣，你先唔會離地」。出身小康，五兄弟姐妹之中她排行第四，做會計文員的爸爸，是30年代的華仁番書仔，但經歷過抗日戰爭的他，充滿民族感情，家中少談政治，但一份《大公報》卻不可或缺。事實上，與當年很多懷抱理想的文藝青年一樣，愛看《70年代》雙周刊的她，在火紅年代，積極關心社會，參與中文運動，又為保衞釣魚台上街，「嗰時仲有盲人工潮，睇到好多唔公平唔公義，好想改變」。<br><br>也許就如國學大師牟宗三曾所說：30歲以前不相信社會主義是沒出息，40歲後你還相信社會主義，你就是沒見識。大師之言，某程度應驗在楊寶熙身上。71年考進中大，主修經濟副修地理，認識社會、關心祖國，理所當然。畢業那年，她就在國粹派老鬼鼓勵下組成內閣，成為中大學生會首個女會長。「嗰時嘅大專界，基本上係一片紅」。她是親中的國粹派，與當年社會派時有衝突，但作為「被揀選的人」，就是明知只是棋子，為達致認定的崇高理想，也是義無反顧。卸任後她又當上學聯會長，1976年9月9日毛澤東逝世，同月18日學聯舉行追悼會，寶熙當年就以會長身份致悼辭。<br><br>只是，狂熱的信仰，隨着毛澤東逝世和「四人幫」倒台而徹底崩潰，偉大政治領袖背後的腐敗，被越揭越臭，是成王敗寇下的必然結果？還是本來已百病叢生，只因被狂熱蒙閉了雙眼？寶熙說不知道，但現實是倏忽失去精神支柱，有人傷心自殘、有人憤怒割席，而她，就選擇逃離。「有一段好長嘅時間，我係去政治化，唔想再談政治」。退任學聯會長後，她當老師、做主婦，在社會服務中心兼職，去嘉道理農場推廣有機耕作，建立「共同購買點」支持社區農業，成立社企「自在生活」，仍然是先鋒，卻已是農業先鋒，由紅變綠，就是要遠離政治。</p><p>「地產商點解要囤地？以為搞環保可以不談政治，但原來背後仍係有好多政治。」</p><p>「89六四之後嘅一個月，係我個細仔出世」。臨盆、坐月，百萬香港人黑衣上街，她沒參與；就算是曾經引頸以待的97主權移交，她也再沒感覺。「可能我太完美主義，政治都在講妥協」。只是，少年時代植根對美好價值的追求，到底還是無變。大學畢業後，她教過五間中學，最長一間也不過五年，最經典莫如在五育中學任教時，因校方無理禁唱抗戰歌曲自我審查，而與多名老師集體辭職抗議。當年的「逆權老師」沒人敢請，她就跑去教私校。縱然政治立場不同，過去高舉的價值，她依然相信：站在雞蛋的一方，訪貧問苦，與受苦難的人同行。<br><br>只是對政治，她還是敬而遠之，直至後來加入嘉道理農場，協助推動有機耕種，她才發現，政治是無處不在。「地產商點解要囤地？以為搞環保可以不談政治，但原來背後仍係有好多政治」。08年，港府企硬清拆菜園村興建高鐵車廠，她開始感到痛，以普通參與者身份擠在年輕抗爭者之中，不禁反思：「一直以來嘅訓練係好策略性，啱未必會出聲、有效果先會出聲，今日睇番，我反而覺得係我嘅缺點」。看到認為對就奮不顧身的年輕人，她特別感動。那是政治、也是理想。<br><br>2012年反國教運動，一群70年代的社運老兵出來絕食，聲援學生抗爭，那條九人的絕食名單當中，就有楊寶熙，一條繫在頭頂的紅布，恍如隔世。及至雨傘運動，埋藏多年的感覺又再湧上心頭。「由1975年做學生會，到傘運之後，剛好40年，搵朋友傾，梳理咁多年嘅諗法……」直視自己的過去，由逃避到覺醒，是為《走過火紅的傘下銀髮》的緣起。「今日的我係打倒昨日的我，係唔好受，但我希望林鄭都可以拎出勇氣，唔好再逃避」。千帆過盡，寶熙如是說。</p></body></html>