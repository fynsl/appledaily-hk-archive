<html><header><meta charset="utf-8"><title>【娛樂人物】小學與李澤鉅同班陳啟泰未嘗窮滋味</title></header><body><h1>【娛樂人物】小學與李澤鉅同班<br>陳啟泰未嘗窮滋味</h1><p>陳啟泰於2001年主持《百萬富翁》，深入民心，不過去年為ViuTV拍劇集《Plan B》，飾演心狠手辣的黑幫大佬，一樣令人刮目相看。自小出身富貴之家的他，是父母萬千寵愛的孻仔。雖然一直生活無憂，但眼見父親生意失敗，令他深明置業的重要，有樓有安全感，也是一般香港人的寫照。<br>撰文︰祖李<br>攝影︰林德雄</p><p>出身大富之家的陳啟泰，父親是生意人，一直住港島半山，未嘗過貧窮滋味。當年《百萬富翁》效應，令陳啟泰在兩、三年間就賺到兩個半山單位，一個出租，一個自住。他說：「就算爸爸後來生意麻麻，哥哥都供到我去外國讀書，所以我未捱過窮。但因為見證過爸爸由叱咤風雲到風光不再，爸爸係冇樓冇積蓄。所以我出嚟做嘢之後，第一件事就係置業，咁樣有安全感好多。」<br><br>談到父親，陳啟泰近日為香港開電視主持《守護香港的故事》，向父親致敬，可惜因連日來的警民衝突，令節目播出遙遙無期，他說：「其實個節目差唔多拍晒，但出唔出係佢哋決定。爸爸之前係輔警，佢對自己加入警隊好驕傲，爸爸以前會成日帶我哋睇佢燒槍、畢業禮，舊年我為警隊做咗個《百萬富翁》嘅宣傳節目，拜山時我喺墓前都有同爸爸講。」</p><p>出世時生意最好</p><p>陳啟泰出身名校聖保羅男女小、中學，與城中富豪李嘉誠的兩個兒子李澤鉅及李澤楷同校。但陳啟泰坦言小時候不愛讀書，幸好是孻仔，未有受到名校催谷的壓力。他說：「我同李澤鉅同屆，小學同班，最記得係佢日日着長褲返學，嗰時我哋着短褲，佢係向校方特別申請。名校讀書係有壓力，但對我嚟講冇競爭，因為我一直成績好差！小學時中下，中學時下下，臨去外國前差啲升唔到班。」<br><br>父親生意最好之時，正是陳啟泰出世，家人覺得他「腳頭好」，因此集萬千寵愛在一身：「嗰陣阿媽冇打我，反而我啲阿哥就打到飛起，因為我十幾歲時，媽咪都四十幾，收火啦。」問到是否因小朋友難教不生育，陳啟泰說：「我唔鍾意小朋友，其次係小朋友好曳，應該講係99%嘅家長好曳，喺個𨋢度，黃太叫B仔嗌我叔叔，99.9%機會B仔唔嗌，而百分百黃太亦唔會糾正。」</p><p>人生目標做車評</p><p>愛車的陳啟泰，學生時代已將部「錢七」成副引擎取出來，搬入地牢仆爛再翻新。曾是飛車一族的他，現在「降火」了，將汽車的熱情轉化：「我首次收錢幫網站做車評，係我人生大目標，我想做亞洲最專業嘅評車節目。」他說現時多搭地鐵：「我享受速度，但𠵱家唔會飆，年紀大喇，我其實鍾意改效率，例如架車一樣係2000cc，大家用5千蚊改裝，但我快過你慳油過你，呢啲係我𠵱家追求嘅嘢。」 <br>服裝提供︰G2000</p></body></html>