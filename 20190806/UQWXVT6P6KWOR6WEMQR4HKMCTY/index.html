<html><header><meta charset="utf-8"><title>【魚樂無窮】束手無策點算好 - 唐牛</title></header><body><h1>【魚樂無窮】束手無策點算好 - 唐牛</h1><p>港股再插逾700點，短短幾日由近29000點，洗落去26000點水平，指數超賣程度拍得住2015年大時代後的股災。日前在專欄已提過，8月最怕的因素一定係本港政局問題。「唔係喎，今輪中美貿易戰都有份推冧市吧？」須知道，中美兩國拳來腳往已有一段日子，交惡、和好、再交惡、再和好，股民對其套路已十分清楚，簡單而言就係營造大型上落市，由始至終未見向上或向下突破。<br><br>政治動盪則不同，一來是前所未見（或者係我未見過），二來唔覺有解決辦法，事實上，警民關係極速惡化，衝突由每星期至隔日，到最新每日也見。林鄭其實一定知道問題癥結所在，但昨日記者會的講話依然了無新意，正正反映她自己也束手無策，指數正是在記者會結束後，加速跌勢。<br><br>心水清的戰友都會知道，恒指今年由25845點起步，並於30000點左右見頂回落，至今累積升幅只餘300點，未來見紅機會非常大，至於另一個低位則為去年10月底約24500點水平，市場未知數仍多下，相信沽貨套現活動必會繼續，重倉的戰友宜盡快減磅增持現金，輕倉想博反彈的，最好只炒即日鮮吧。<br><br>唐牛<br> http://fb.com/tongcow88 <br>本欄逢周二、四刊出<br></p></body></html>