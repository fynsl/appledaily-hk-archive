<html><header><meta charset="utf-8"><title>【收市閒情】安樂上到市耐人尋味 - 千頌C</title></header><body><h1>【收市閒情】安樂上到市耐人尋味 - 千頌C</h1><p>當林鄭8月5日，率眾司長黑起塊面、「義正辭嚴」強烈譴責示威者掉國旗時，作為香港特別行政區律政司司長的鄭若驊，卻依舊未見「芳蹤」，與市民一同罷工。其實，只要望兩眼安樂工程（1977）的股價，你就知道，後來才申報有份做大股東的鄭若驊，生活一定過得安樂自在。<br><br>話說安樂工程上市前，唔單止被爆上市前兩年，向股東派息逾12億元，更玩盡財技，上市前將原本屬於公司物業，抽到鄭若驊兩公婆手上，然後兩公婆再租返畀上市公司，只係少於3年時間，就可以等散戶幫手交約4,000萬元租金畀返佢兩個。<br><br>安樂工程現金多過上市集資額兩倍，點解港交所會畀佢上到市？港交所2018年，唔係就已引入是否「有足夠上市理由」、「真正融資需要」作為審批上市的重要準則咩？今年3月，港交所就上市決策作出公佈，羅列A至X個案例，解釋咩情況下會拒絕上市申請，其中五間正正就係因為有「大量現金」，所以被評為「缺乏商業理據，因此非真有集資需要。」仲有另外一間死因：「一直保持正數的營運現金流」。連正現金流都過唔到審批，但安樂工程上市前派12億元息，反而安安樂樂上到市，然後第一日炒高四成、跟手散戶接貨，接着就發盈警，15個交易日隻股就玩完。如果林鄭係港獨之母，咁鄭若驊夫婦係就be water界嘅代言人。<br><br>安樂工程上到市，之前被Reject嘅公司當然唔忿氣，市傳有幾間公司，已決定要拎住安樂工程呢個Case，搵保薦人去同港交所上訴，質問「點解安樂工程上到我就上唔到！」今日我問「如果林鄭沒有硬推送中條例」，安樂工程都未必咁受注目，所有政府相關機構嘅公信力就唔會被毀於一旦，呢班上市公司，亦都唔會咁勇拎「律政司司長」去做上訴證據。今時今日，所有事情，都是林鄭自己攞嚟。<br><br><br>千頌C<br> http://fb.com/winbigwok <br>本欄逢周三刊出<br></p></body></html>