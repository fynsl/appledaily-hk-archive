<html><header><meta charset="utf-8"><title>【電影人物】張家輝被設計動作演員吳鎮宇Dry對麻甩佬</title></header><body><h1>【電影人物】<br>張家輝被設計動作演員<br>吳鎮宇Dry對麻甩佬</h1><p>張家輝、吳鎮宇和古天樂主演的新片《使徒行者2：諜影行動》前晚在九展舉行首映，片中有大量動作場面，吳鎮宇在訪問中形容張家輝被捧為動作演員。其中張家輝在巴士上遇炸彈，從太平門逃生，以及和吳鎮宇在大牌檔中單、雙手開槍駁火等場景，更即時重現當年《生死時速》（Speed）及《英雄本色》的經典場面。<br>撰文：黃曉妍<br>攝影：仇志德</p><p>張家輝和吳鎮宇日前在觀塘受訪，提到動作導演錢嘉樂設計出巴士內的拳腳戲、飛車、爆破及槍戰場面，其中一場講述張家輝在巴士發現有炸彈，為了與女黑客逃離巴士，他們只好在巴士的太平門跳到另一輛車上，情節令人聯想起當年荷李活片《生死時速》，張家輝笑言：「佢哋都係抄我哋港產片！」吳鎮宇亦附和：「就係抄我哋呢套。」張家輝認為不少外國電影深受港產片影響，或多或少都會互相參考：「90年代香港動作片係真做，佢哋做嗰陣，都有荷李活嘅完善配合，你睇成龍大哥嗰啲巴士一煞停，兩個人就喺二樓跳落地下。」張家輝相信現時很多外國電影亦有參考港產片。</p><p>被騙力捧痛苦
</p><p>另一場熟食檔的槍戰戲，吳鎮宇單手拿槍，張家輝則雙手，同樣令人想起周潤發的《英雄本色》，吳鎮宇指錢嘉樂要求好高，張家輝則表示：「我叫嘉樂畀支假槍我，拍完一take，佢話都係用返真槍。」今次他有很多動作場面，吳鎮宇笑他是被力捧的動作演員，張家輝搞笑回應：「成日都被人話力捧，但又捧唔到，我幾痛苦呀。當年亞視又話捧我，呃咗我幾耐，跟住同我講話捧我嗰個，之後又攞住紙皮箱執嘢走。」吳鎮宇即說：「我連呢啲門面說話都未聽過。」<br></p><p>吳鎮宇在片中飾演刑事情報科（反恐）警司，西裝look警察造型參考日本刑警，他更與張家輝及古天樂演繹出人性一面，會有互不信任的時候。吳鎮宇又笑言今次拍戲對着一班「麻甩佬」很dry，趁機投訴女演員太少：「每次拍control room，時間長，裏面嗰啲同事嘅男女比例唔啱，男人太多，拍一日都係對住嗰班麻甩佬，係黃祥興可以傾吓偈。」</p><p>緬甸破例借景</p><p>今次劇組到緬甸和西班牙取景，封街拍攝飛車、街頭槍戰，原來緬甸是首次開放給外國電影拍攝，而在西班牙拍奔牛節一幕，古天樂曾透露有工作人員被牛撞傷，張家輝說：「攝製隊之前已經拍咗真正奔牛節，奔牛節過咗之後我哋再拍，劇組就請返嗰日活動人士去協助拍攝，都係用真牛，由於係一個咁危險嘅活動，好難擔保完全冇事發生。」</p></body></html>