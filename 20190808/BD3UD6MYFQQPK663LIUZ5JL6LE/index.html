<html><header><meta charset="utf-8"><title>【魚樂無窮】跌市下換馬佳品 - 唐牛</title></header><body><h1>【魚樂無窮】跌市下換馬佳品 - 唐牛</h1><p>隔晚美股反彈，但恒指有心無力，未能收於26000點之上，大市成交縮減至800億元。同一時間，大摩再吹魔笛，調低恒指目標價至24400點，最熊更可見17630點，前者與去年低位24540點相若，只要香港困局形勢再惡化，一步到位其實唔難。<br><br>另一邊廂，港股稍為喘定，越來越多戰友詢問係咪入貨時機。我的答案其實好一致︰入場一定要分注買，因為冇人估到幾時係底，平均成本法能夠將風險減低。另一個重點係要有holding power及耐性，前者即係要坐得，因為要市況轉勢，絕對唔係一時三刻的事，所以不適宜太重倉，否則好易被震走；耐性方面，見底唔代表即刻大升，橫行一段長時間足以悶死你，少點耐性都唔掂，簡單而言，就係財不入急門。<br><br>現階段要我揀股買，防守力遠重要過攻擊力，剛公佈中期業績的香港電訊（6823）會是其中一個選擇，集團期內盈利增長16%至21.62億元，中期息增長至30.01分，ARPU亦升至198元，數字全線穩步增長。最重要係市場內高息股選擇越來越少，以其股息率達5.5厘計，乃換馬佳品，相信資金流入有力繼續推高股價。<br><br><br>唐牛<br> http://fb.com/tongcow88 <br>本欄逢周二、四刊出</p></body></html>