<html><header><meta charset="utf-8"><title>【黑鏡線索】世上最遙遠的距離 - 宋漢生</title></header><body><h1>【黑鏡線索】世上最遙遠的距離 - 宋漢生</h1><p>【黑鏡線索】<br>/英國人為通商，攞咗個得幾千人口嘅荒島。一百五十年之後，卻將已蛻變成國際城市嘅地方，移交畀另一個文明體制風馬牛不相及，大纜都扯唔埋嘅強國政權。為咗夾硬解決呢個器官排斥問題，強國偉大總設計師發明咗一國兩制呢個辦法。而呢個包裝紙嘅內容，寫得好清楚，包括雙普選。</p><p>問題係，移交之後，一路以嚟，實際上嘅一國兩制，都未做到雙普選呢個承諾，董曾年代，泛民代表爭取，結果都係拖完又拖。到咗689，不單止拖數，仲開始行使行政暴力、程序暴力，激起雨傘運動。嚟到777，暴力程度仲超越埋前朝，反作用力等於作用力，結果送中條例掀起冇大台嘅全港逆權運動。</p><p>港獨之母不回應　仲屈人否定一國兩制</p><p>香港人一直爭取嘅，只不過係正版一國兩制。777不特止冇幫手爭取，反而不停咁暴露強國版一國兩制嘅bug，到底係乜嘢居心？唔通係想令到香港人質疑一國兩制其實work唔work？明明五大訴求裏面，請楚講明要求實現一國兩制框架底下嘅雙普選，點解777對此，隻字不提，反而鏗鏘有聲咁，朗讀「光復香港，時代革命」？難怪有人封佢為港獨之母。<br><br>正如曾俊華準確預言，777係撕裂2.0，撕裂力比689更加進化。五大訴求，一點不應，和理非二百萬人上街，唔應，勇武，唔應，再升級勇武，都唔應，然後和理非三罷，唔應機之餘仲要屈人否定一國兩制。唯一嘅回應，就係出動警鄉黑鎮壓，總之就係不斷將撕裂升溫，總之就係要不惜玉石俱焚都要禁絕已經遲咗廿二年嘅真正一國兩制。<br><br>兩個月嚟，身邊每一位香港朋友，都被777政府折騰。朋友高健寫了首詩，最後兩段係：<br><br>世上最遙遠的距離<br><br>是立場不同的多年好友　<br><br>在臉書 unfriend 自己<br><br>不<br><br>是好友維持臉友關係　<br><br>但算法讓二人讀着截然不同的新聞　<br><br>看不見彼此<br><br>不<br><br>是好友一直互相看到彼此　<br><br>持相反意見　但保持沉默　<br><br>維持臉友關係<br><br>FB喺呢次運動裏面，有兩個好重要嘅功能，一個係FB live直播，另一個係FB feed，各自有好唔同嘅影響力。FB live係抗爭網上三寶，最大貢獻係，一）喺唯一發牌電視台CCTVB之外，畀大家睇到其他不同取向媒體報道，打破大台壟斷。二）畀大家睇到即時冇剪接畫面，去抗衡任何剪接版本，例如CCTVB版本。當然，即時唔代表最真實，記者決定去邊度，影邊個，可以影響出嚟嘅效果，但起碼真實過有剪接。而關於FB feed，下次再講。<br><br>撰文：宋漢生</p></body></html>