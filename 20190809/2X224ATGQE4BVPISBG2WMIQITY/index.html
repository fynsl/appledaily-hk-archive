<html><header><meta charset="utf-8"><title>【智取大市】滅門級別港股預測 - 晉佳</title></header><body><h1>【智取大市】滅門級別港股預測 - 晉佳</h1><p>大摩將恒指目標價降至24400點，雖然同目前水平只差千幾點，但以恒指roll over今年6月底嘅賬面值估計接近23000點比較，目標市賬率1.06-1.07倍左右，預測係不尋常地悲觀，絕對係大行非一般作風。話晒過去十幾年，恒指只係試過2008年金融海嘯低位同2016年2月低位，市賬率去到1倍左右，可見大摩預測相當靠近危機低位價。大摩bear case更加係低過18000點，對於港股嚟講稱得上滅門級別，但大摩冇提及，bear case預測係咪反映樓價泡沫爆破、而令企業淨資產大幅萎縮及導致龐大虧損所致。<br><br>眼前港股有超多超負面因素籠罩，樓市泡沫、中美糾紛、解放軍，幾個炸彈求其爆一個都大鑊，否則點會市賬率低過1.15倍賣畀你，即係只要藍籌能夠保持有持續盈利，就已經抵到爛，唔計較賺多賺少。講緊驚全球爆煲？喺特朗普主動玩火之下，一日佢肯出招，都證明呢件事未發生，因為冇人想由自己出招成為全世界千古罪人。<br><br>如果選擇悲觀時買股票嘅話，係買平得嚟冇增長前景、定係貴得嚟靠科技改變世界嘅股票？始終都係揀後者吧，因為後者先能夠幫投資者自己改變命運。策略簡單啲，可以分注撈。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>