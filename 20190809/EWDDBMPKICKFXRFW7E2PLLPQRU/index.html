<html><header><meta charset="utf-8"><title>【廣告經綸】這個廣告越睇越嬲 - 文廸晞</title></header><body><h1>【廣告經綸】這個廣告越睇越嬲 - 文廸晞</h1><p>這段時間，無論地上定地下，線上定線下，社媒定電視，廣告商落廣告明顯少咗。不知道有沒有統計，最近甚麼廣告會有效些，甚麼無論你點出都冇人睇，又有甚麼出了反而令人反感或生厭呢？<br><br>這兩個月來，無一個香港人不感到愁雲慘霧、鬱悶痛心，邊個仲有心情同耐性睇咁多廣告？然而，出乎意料，這不代表電視廣播就一定不湊效。因為有統計顯示，最近電視收視不跌反升，可能係因為好多人長期開住新聞台。<br><br>如果是一般定期而平常的產品廣告，出了之後市場也沒有太大預期，可以話出咗唔會有正面及反面的影響，所以不如唔出好過，慳返些人力物力。<br><br>講到出了會令人反感的廣告，要算是最近在電視及電台勁播的政府宣傳：「施政報告進行公眾諮詢，歡迎大家就各個政策範疇發表意見，有大家嘅參與，政府就能聽得更多、了解更多……」這兩個月來，全港幾百萬人都一直參與、也向政府發表過香港自開埠以來從未見過咁多的意見，日日夜夜，吶喊叫囂，然而政府根本沒有聽取半粒字。繼續盲目呼籲聆聽施政報告的意見，的確聽到都嬲，這些反宣傳廣告，絕對應該第一時間抽走兼停播。<br><br>這些日子，遍地開花，除了催淚彈花，更有很多創意火花。這兩天看到一張被人塗鴉的戶外燈箱廣告牌（我當然不鼓勵任何人隨便在街上塗鴉），富有創意。就在浸大學生會會長方仲賢被拘捕後的數小時，香港電車公司印有一隻馬頭圖案，本來諭意快活谷馬場的海報，被人塗鴉，說香港警察把這隻動物稱之為鹿，代表「指鹿為馬」。作為一個「創作」，可以話佢反應奇快、與時代相關性極大，簡單而具創意。<br><br>文迪晞<br>mailto:heyadmen@gmail.com</p></body></html>