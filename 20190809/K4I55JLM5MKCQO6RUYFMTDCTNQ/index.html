<html><header><meta charset="utf-8"><title>蘋人誌：沉默有時　說話有時羅慶才牧師</title></header><body><h1>蘋人誌：沉默有時　說話有時<br>羅慶才牧師</h1><p>羅慶才牧師個子不高，亦不多話，是那種能忍受長時間dead air的人。每次開口，語氣輕柔，溫文爾雅。老實說，怎看也不像一個宗教領袖的模樣。<br><br>「如果畀我自己揀，我就一定唔會做。」他也說。<br><br>他卻是現任香港浸信會聯會會長。作為其中一個最大的基督教宗派、成員教會有90間，香港的浸信會一直予人政治立場保守之感。直至今年6月7日，浸信會聯會（浸聯會）發聲明，表明「不能閉口不言」，並要求政府撤回《逃犯條例》修訂。立場之鮮明，叫人刮目相看。<br><br>記者認識的基督徒事後感慨說：「好似第一次覺得，proud to be浸信會會友。」<br><br>羅慶才的辦公室門外，除了掛着寫有其名字的牌子，上面還貼了一張A4紙，正是浸聯會要求政府撤回修例的聲明。「冇呀，想多啲弟兄姊妹見到咋……」他輕鬆解釋。<br><br>淡然語氣之下，卻深藏一份對正直的堅持：「如果成個咁大宗派，八萬幾九萬人，對成件事一粒聲都唔出，咁真係一個好難解釋嘅一件事。」<br><br>撰文：梁俊勤</p><p>別誤解政教分離</p><p>反送中運動波瀾壯闊，登場人物一個接一個。教人另眼相看的其中一群，肯定是香港的基督徒。一方面，有信徒自發在抗爭現場高歌《Sing Hallelujah to the Lord》，聊慰人心；另一方面，早在6月初，不少教會，以至過去除性議題外，罕有就社會議題發聲的主流基督教宗派，如浸信會、宣道會，紛紛公開要求政府順從民意，撤回修例。<br><br>當中又以浸聯會的表態最為擲地有聲。皆因在聲明以外，該會還同步刊登一篇題為〈為何香港浸信會聯會應該發出此聲明〉的文章，直截了當指出「《逃犯條例》的修訂，本身是『邪惡』的」，「若我們噤聲，便是其『共犯』」，獲不少教徒、網民大讚。但此事在會內又引起爭議，有浸聯會理事在聲明刊出前一天聯署致羅慶才，以「對社會議題發表立場聲明並不尋常」為由，要求考慮擱置刊出聲明。<br><br>事後浸聯會召開特別會議，回應成員教會的質疑。身為會長，羅慶才感覺如履薄冰，「有啲聲音話聯會唔代表我。亦有人覺得聯會或者會長，唔可以用呢個平台說呢啲嘢。要好小心解釋……」<br><br>他歸納，教會及個別信徒對該份聲明主要有兩點質疑，一是教會（尤其是浸信會）應恪守「政教分離」的原則；二是政治表態無助於傳教，「我哋傳多啲福音就好啦，唔使講呢啲嘢啦！」羅慶才轉述會上信徒的話。事實上，這也是多年來教會對政治議題噤聲的兩大理由，又或藉口。<br><br>羅慶才如此回應：「大部份弟兄姊妹嘅政教分離喺觀念上唔正確，所謂『政』，係『政府』，而唔係『政治』。教會冇話唔可以講政治，只不過唔應該藉着政府做啲乜嘢。」至於傳福音與政治表態，他也認為兩者根本毫無衝突，「唔能夠淨係話我哋要傳福音，咁就可以唔理周圍發生嘅事。我哋可以唔理箒，但周圍啲人唔會唔理。」<br><br>「如果佢哋咁關心，但教會唔關心的話，咁我哋好似……唔係生活喺呢個時代。」</p><p>香港教會的改變</p><p>嚴格來說，羅慶才不完全是那種活躍於媒體的「敢言牧師」。<br><br>今年69歲的他出身於基督教家庭，一家六口，父親從商，母親是家庭主婦，中三時他已有「感動」，決定將來要做傳道人。1970年他入讀浸會書院傳理系，同學們有些進入傳媒行業，他性格文靜，加上早有使命，沒想過當記者。畢業後先後入讀香港及美國的神學院，按立為牧師後回港，有段日子在浸信會神學院教書，專研舊約聖經。十多年前開始走出象牙塔，改為牧會，現於牛池灣竹園浸信會工作。<br><br>這個出身傳理系的牧師，以往在教會講壇上講道，偏偏甚少談起時事，如同許多香港主流教會牧者。「唔掂（政治）係會所謂安全啲，唔會有啲負面嘅影響。因為教會裏面嘅會眾，可能有唔同嘅睇法。如果你同佢唔同睇法，持相反意見嘅人就會唔高興。」當年23條立法、反國教等風風火火的大事，他都沒在講道裏談過。<br><br>其中一次例外是2012年6月24日，李旺陽「被自殺」後不久。他的講道以《聖經》傳道書中一句「沉默有時、說話有時」為題，呼籲信徒在當說話時不要選擇沉默。<br><br>外間眼中，香港教會實在沉默已久。多少年來許多信徒以「要順服掌權者」、「弟兄姊妹間要和睦共處」等為由，對社會政治避而不談。<br><br>羅慶才卻認為，眼下不再是沉默的時候。「基督徒係要追求和睦，要同掌權者維持一個好嘅關係；但喺當代，社會歷史發展到一個時期，咁教會一定要做個選擇：一係就妥協，一係就受逼迫。」就如近年不停受迫害的內地教會，「我唔知道香港會唔會有類似情況，但如果《逃犯條例》修訂到的話，好快有咁樣嘅事情發生，一啲都唔出奇。」<br><br>與其說，羅慶才或部份香港教會變了，倒不如說，時代已變。<br><br>「我諗，教會唔到佢選擇，變或者唔變。如果教會仍唔改變，我諗脫節嘅、受損害嘅，其實都係教會。所以，係社會嘅改變，促成教會嘅改變。」</p><p>「其實我比較退縮」</p><p>浸聯會的聲明出街後，坊間不少人盛讚羅慶才有膽識，甚至說他「好激」。<br><br>有趣的是，他的人生至今從未跟「激」這個字扯上甚麼關係。「衝突裏面，我係嗰種寧願唔出聲、由得佢嘅人。」他很坦白。「第一我不擅長同人辯論，我一定唔夠人講，諗嘢唔夠人快，把嘴又唔夠人利。仲有……某程度上我都係比較退縮嘅人。」<br><br>他說，這是自小養成的性格。「我在兄弟姊妹裏面排第三，出頭唔輪到我，性格上我都比較內向，鍾意靜。」甚至，香港多年來的遊行示威，他出席過的，五隻手指也數得完。「梁振英上台嗰年，我去過；六四就去過一、兩次。」剛過去的6、7月，他參與的遊行已近人生的總和，「你要叫我衝或其他嘢我就做唔到喇，我只可以遊行表達支持。」<br><br>一個像他這樣文靜的人，偏卻在香港社會風高浪急之時，擔任一個會眾多達八、九萬人的宗教團體領袖，甚至在示威者7.1佔領立法會後撰寫「會長的話」，表明「要了解，不要譴責」，再次成為傳媒焦點。<br><br>「我只覺得，唔使咁快衝出嚟譴責佢哋，要譴責嘅總有機會，譬如有獨立調查委員會，調查完咪譴責囉……但嗰個時刻，嗰啲人內心嗰種掙扎，更需要別人了解。了解之後嘅譴責，同未經了解嘅譴責，係唔同嘅事。教會應該係咁。」<br><br>但文章出街不久，又發生旺角及其他各區的警民衝突，羅慶才又收到其他教牧的訊息：「問得好直接：羅牧你仲係咪支持佢哋？」不喜與人相爭的他，只覺為難，「好似想撩交打、撩交嗌，咁我都冇即時回應佢㗎……」羅慶才坦言不懂應付，最後只透過第三者回應：「我話要諗吓先，準備好先回應……」<br><br>聽到這裏，記者笑言：「羅牧師你嘅個人性格，好似唔太似一個典型嘅宗教領袖？」羅慶才微笑，用牧師口吻回應：「都唔係自己選擇嘅……屬靈啲講，係上帝安排嘅。」<br><br>用非基督徒的語言大概就是：時代選中了他。</p><p>後記：一個叫阿摩司的先知</p><p>舊約聖經有卷《阿摩司書》，裏面最為香港人熟悉的是五章13至14節的經文：「時勢真惡。你們要求善，不要求惡，就必存活。」眼熟？是為2016年香港電影金像獎最佳電影《十年》最後一幕。<br><br>「最近我諗阿摩司比較多。」羅慶才說。<br><br>阿摩司是個以色列先知，受政治迫害而被逐出自己國家。而原因，只因他當時奉神之名，向以色列王耶羅波安傳話，宣講預言：「我（神）必興起，用刀攻擊耶羅波安的家。」<br><br>羅慶才眼中，今日香港的環境，多少像舊約聖經的以色列，「政府嘅不作為，令社會好撕裂、貧富懸殊等等。」但牧師仍抱持一個信念：「如果嗰時上帝會審判呢啲君王嘅統治，同樣地今日……我照講啦，類比咁講，上帝都會審判（香港）呢啲在位嘅人。」<br><br>舊約聖經有無數先知，負責勸人回轉，改邪歸正。今天有些教牧做的，性質上大概也差不多——例如羅慶才，早兩個星期又與其他教牧及社會人士發起聯署，要求政府成立獨立調查委員會。<br><br>「提出呢個要求，已經帶出政府管治上有問題。咁你自己要搵返問題嘅根源去改正，唔能夠咁繼續落去啦，一定要有啲改變。」他續道：「舊約時代就話要君王悔改，𠵱家我哋可能係同政府講要悔改呀。悔改即係要改變佢哋做嘢方式，要正視返啲問題，咁嗰種都係悔改啦。」<br><br>舊約聖經的先知，不少下場悽慘。羅牧師，你怕嗎？<br><br>「我諗未必會咁嘅……」還是一貫淡定。「起碼香港嘅政府都未必會咁樣做，如果喺國內可能唔同呀，環境完全唔同，我未必敢講類似嘅說話。香港，應該仲有咁嘅空間……」<br><br>時勢真惡，為時未晚。</p></body></html>