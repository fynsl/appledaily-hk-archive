<html><header><meta charset="utf-8"><title>【智取大市】冷氣軍師主宰香港 - 晉佳</title></header><body><h1>【智取大市】冷氣軍師主宰香港 - 晉佳</h1><p>星期一機場停飛，港股尾市隨即沽盤湧現，反映大戶已設定唔同劇本，例如某特定更嚴重事件出現就會自動沽貨，下一步若有更悲觀情況，自然有同樣沽貨機制，當然唔想有呢啲事情發生。<br><br>8.11警暴事件令一眾連登仔嚷着暫停勇武，回歸和理非策略，以免送頭，於是all in逼爆機場，使出經濟七傷拳手段，比8.5大罷工來得更持續，威脅性不減。喺多位中央領導人北戴河開會閉關之際，林鄭冇收到order唔敢作任何反應，港澳辦對上一次記者會，不設記者答問環節，睇嚟領導人出關前，小小官員唔敢為香港事務定調，以免孭鑊。<br><br>香港形勢迫在眉睫，仲要等一班喺北戴河嘅冷氣軍師決定香港命運，難怪投資者冇眼睇，恒指沽到25300點牛證重倉區打爆為止。事到如今，只要唔血流成河、同時無損中央威信之下，可以平息近日矛盾就當贏咗，港股先至會大彈。<br><br>恒指已跌穿8月6日大成交、大陽燭日嘅低位，表面睇形勢極不利，指數主要係一眾本地股如滙控（005）、港鐵（066）、領展（823）拉低，唔少中資股尚未跌穿8月6日低位，似長短腳多啲，最危險嘅時間，其實都有可能係買入優質股長揸嘅時機，話晒1.13倍市賬率，係殘過衰退價。<br><br><br>晉佳<br> http://fb.com/advanceguy1 <br>本欄逢周一、三、五刊出<br></p></body></html>