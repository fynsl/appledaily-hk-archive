<html><header><meta charset="utf-8"><title>【娛樂人物】張家輝任賢齊香港精神打到暈</title></header><body><h1>【娛樂人物】張家輝任賢齊<br>香港精神打到暈</h1><p>張家輝和任賢齊15年前曾合演杜琪峯執導的《大事件》，今次再於警匪電影《沉默的證人》碰頭，卻換上外籍導演，注入西式幽默。張家輝在戲中發揮香港精神，讓任賢齊拳拳到肉任打，結局一場戲，小齊自言打到頭暈。<br>撰文：黃曉妍<br>攝影：陳慧安<br><br>張家輝和任賢齊早前在黃竹坑宣傳新片《沉默的證人》，15年前家輝在《大事件》演兵，小齊做賊，今次人面依舊，小齊再演匪徒，家輝就演法醫，小齊說：「今次做反派，我要同自己講做乜都係啱，喺戲入面我要追求好日子，所以不擇手段，但就撞到一個死都唔屈服嘅法醫。」</p><p>多西方幽默感</p><p>提到導演是拍過荷李活片《虎膽龍威續集》（Die Hard 2）的Renny Harlin，家輝說︰「我哋呢個故事發生喺法醫大樓，我一直被小齊追殺，我有逃走，又會設機關陷害佢，途中亦有好多西方嘅幽默感，例如有醉酒佬郭晉安走入嚟，又有MC Jin，佢帶住耳筒，聽唔到我叫佢報警。」<br><br>戲中有大量動作戲，小齊直言難度不高，但痛度很高，「我打到唔忍心再郁手，但家輝叫我嚟多個，好似最後一場大打出手，打到我自己都有啲暈，因為我哋係堅打。有個鏡頭係我一腳踢家輝落去，導演同動作指導都話OK，但家輝話不如嚟多個。」小齊坦言這是香港精神，拳拳到肉。至於香港跟荷李活導演的分別，小齊指香港導演會飛紙仔，隨時調整劇情的發展，創作較隨意，荷李活導演就好精準，會計算觀眾的心情起伏。<br>場地提供：海洋公園萬豪酒店</p></body></html>