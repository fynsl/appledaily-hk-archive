<html><header><meta charset="utf-8"><title>隔牆有耳：房署容不下一個「眼」字 - 李八方</title></header><body><h1>隔牆有耳：房署容不下一個「眼」字 - 李八方</h1><p>警察喺持續嘅反修例風波中，濫暴濫權無日無之，人人得而誅之，點知房署竟然「助紂為虐」？民協社區幹事徐溢軒星期一喺幸福邨辦事處貼出一張寫有「眼」字嘅黑底白字海報（圖），噚日旋即被房署聲稱「無資訊性」而拆走，徐溢軒批評房署政治審查越來越嚴重，又質疑房署作為行政機構，根本無權審議海報內容，佢會去信要求房署交代。</p><p>指無資訊性要求拆走</p><p>八方問過徐溢軒，佢話日前一名反修例女示威者喺尖沙咀懷疑被警方布袋彈所傷，令右眼眼球爆裂、或因而失明，佢即時製作寫有「眼」字嘅黑底白字海報，海報上並未印有任何其他字句，要求喺幸福邨嘅公眾位置張貼。佢話房署喺星期一一度批准張貼，但噚日下午就話內容「無資訊性」，要求除去，徐溢軒拒絕，房署就自己派人拆走海報。<br>徐溢軒話有關嘅政治審查已經唔係第一次，之前房署曾經話「血洗元朗」字眼好暴力，唔畀張貼，早前又要求海報要遮走「特首下台」部份先可以貼，而有關情況之前唔會發生。佢話見到房署政治審查越來越嚴重，言論空間越來越窄，會去信要求房署交代。</p></body></html>