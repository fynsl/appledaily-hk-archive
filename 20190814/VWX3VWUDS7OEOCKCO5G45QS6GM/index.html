<html><header><meta charset="utf-8"><title>越南情緒 - 左丁山</title></header><body><h1>越南情緒 - 左丁山</h1><p>暑假快到尾聲，不少人已外遊一段時期。陸續返嚟，準備九月開工，尤其係啲老師，要為九月一號開課做足工夫㗎嘞。今個暑假有幾位朋友去越南，不約而同都去咗峴港享受陽光與海灘。大學行政人員M住在Pullman酒店，話峴港遊客多到極，遲早變成泰國布吉島咁旺，早去好過遲去！當地有靚海灘，酒店有大泳池，唔出酒店可以hea足一日，出酒店就有會安古鎮係世界文化遺產可以觀光，幾適合一家大細前往旅遊。行政M話在酒店見到四大類遊客，日本人、韓國人、香港人、強國人，大家好似識得分開時間出現咁，日韓港遊客吃過早餐就去沙灘泳池，午後各自散去，到咗下午三四時，大量強國人遊客出外觀光完畢，乘旅遊車回來，齊齊撲去泳池沙灘，嘈吵異常，日韓遊客如仍留在室外者，走都走唔切，擒擒青撤退，蔚為奇景。<br><br>編輯V亦在同一時間去咗峴港，住在不同酒店，同樣話峴港環境十分理想，可以一遊，美中不足之處就係峴港雖然以前喺南越境內，越戰期間叫做「大南」（Da Nang音譯），係美國空軍基地，有大量美軍駐紮，但現在峴港人能講英語嘅還是不多，與的士司機及食肆侍應溝通要靠Google Translate。編輯V感到意外嘅，係司機及小販檔檔主都問佢：「Chinese, Taiwan? Hong Kong?」，編輯V答：「Hong Kong.」越南人竟然好高興話：「Hong Kong, No China!」態度好友善，編輯V本着記者心態，勉強採訪幾句，略知當地人唔喜歡中國，但好喜歡香港、台灣，佢話有時間嘅話，要到當地做一個較深入採訪，增加了解。<br><br>到越南深入採訪係值得嘅，現在中美貿易戰毫無停戰跡象，戰情視乎特朗普脾氣而定，中美港皆要受負面影響；最得益者，就是越南。早有報導話外資在中國撤廠，撤去越南，7月31日（特朗普宣佈再向3000億美元中國貨加徵關稅之前），紐約時報又有長文講越南之外資，設廠爆晒燈，日美韓資工廠蜂擁到越南，發覺已有勞工短缺、生產物料短缺現象，外來投資已超出越南之「吸收能力（absorptive capacity）」。越南月前與歐盟，簽了自由貿易協議，紡織品輸往歐盟，關稅全免，當地嘅車衣女工，多多都唔夠。偏偏越南幾倚賴中國供應原料、材料及配件，但越南人心底裏「反華」，情緒十分矛盾！</p></body></html>