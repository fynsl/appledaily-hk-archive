<html><header><meta charset="utf-8"><title>【創業起義】初創留守香港之信念 - 尹思哲</title></header><body><h1>【創業起義】初創留守香港之信念 - 尹思哲</h1><p>香港現時嘅時局，無論政治抑或經濟，簡單嚟講，係一個慢性攬炒格局。<br><br>對個人而言，可以選擇嘅出路，不外乎兩個：一係幫手加速攬炒，博佢浴火重生；一就係向外闖蕩，離開香港。後者嘅可行性同成功機會，比起前者高出太多，尤其係精英階層。我相信，近期有心向外闖嘅港人，想必係創新高。走得嘅精英之中，Startup創辦人係其中一瓣，有唔少國家例如英國，就設有Start-up Visa或者Innovation Visa。<br><br>講起向外闖，最近見過本地其中一本土初創HKTaxi嘅創辦人，佢哋雖然已經創業6年，佔七成市場份額，但原來都要守業4到5年之後、行咗新嘅商業模式，又推行咗信用卡支付，盤生意至可以做到有錢賺。創辦人同我講，佢哋創業時嘅初衷，原來都係做海外市場，最終喺香港市場殺出一條血路，籌咗一兩輪錢然後收支平衡，其實都算係一個意外，但無論如何，香港叫做有啲成績，佢短期內點都會專注返喺度。<br><br>另一啲創辦人朋友，就算香港生意未必係差，早就叠埋心水衝出國際，印象中，緬甸、越南同泰國都係熱門地。<br><br>講返轉頭，亦有少數可以走但決定唔走嘅生意人，佢哋對香港心存希望，仍然相信，只要堅持落去，總有一日，香港可以變返以前嘅香港，至少係轉返去懷柔管治年代嘅香港。佢哋真心相信，只要北京意識及了解到香港作為金融中心、內地企業集資主要窗口的地位，對於美中歐國際博弈，理論上是百利而無一害，治港方針有天終會重回懷柔路線。<br><br>問題係如果在路線更改之前，香港的逆權運動已曲終人散，捱唔到一些重要經濟數據及事件的出現，去證明香港的獨特地位及價值，有關嘅美好願望就會落空。所以有朋友認為，保持逆權運動唔好「提早玩完」十分重要，一啲大家早前強調的原則，例如Be Water、不指教不指摘不割席不篤灰，既可團結大家，亦再助呢這場運動可持續地一直進行下去。<br><br><br>尹思哲<br> http://linkedin.com/in/wanszezit <br></p></body></html>