<html><header><meta charset="utf-8"><title>眾說紛紜不是太完美 - 曾志豪</title></header><body><h1>眾說紛紜不是太完美 - 曾志豪</h1><p>警察其實並非我們想像中這般沒文化，他們也很懂得玩計謀，耍心眼。<br><br>全城關注的「警察扮示威者」、「射爆眼」、「插贓嫁禍」、「地鐵站催淚放題」，大家都以為這應該是百詞莫辯、板上釘釘的題目，期待警察啞口無言，誰知我們太年輕了，警察還有林奠的厚黑，遠超常人理解。<br><br>射爆眼的回答：現場好危險，要自己評估受到的風險。<br><br>吓？要評估香港警察今時今日會對市民帶來的風險，即係無得估。再估一百次都估唔到警察會headshot射爆人隻眼這個風險吧？別怪市民天真，眼見白衣人拎鐵通都無風險，自己手無寸鐵，有甚麼風險？<br><br>射爆眼的回答二：依家眾說紛紜，都唔知係咪警方以外的人造成的傷害。<br><br>吓？隻眼射爆咗咁清楚都眾說紛紜？觀星筆嗰次都有「眾說紛紜」話枝筆唔係攻擊性武器，當日為何又一口咬定？這個「眾說」的定義是警察自己老作的嗎？或者是把《環時》、《央視》，愛字頭幫字頭的「自己人用鋼珠射爆自己人」的謠言都當成是可信的「眾說」吧？<br><br>射爆眼的回答三：呼籲傷者報警求助。<br><br>吓？原來香港警察要等人報警才會出動？但入沙田新城市、入民居、入地鐵站，都好英勇，無人報警自己便衝入去扑人喎，為何面對少女失眼的案件，偏偏就坐在冷氣房等人報警，而不會主動調查呢？對了，記者被人打警察明明在現場也要記者自行報警。<br><br>插贓嫁禍回答：不完美，但可以接受。<br><br>吓？唔係問你阿Sir個樣靚唔靚仔喎，不甚麼完美呢？好簡單，竹枝係咪本身放係背囊？係就無事，唔係就老屈。警方解畫，指示威者本來手執竹枝，被捕時放下，警員只是把地下的竹枝放入示威者背囊云云。<br><br>Sorry有無證據呢？你說示威者一直手執竹枝，無證無據，誰會相信？反而你插竹一幕，全宇宙看得清楚。若有疑點，難道不應利益歸於被告？<br><br>卧底回答：我地同事會喬裝唔同角色。<br><br>吓？其實我覺得警察最擅長便是喬裝警察。</p></body></html>