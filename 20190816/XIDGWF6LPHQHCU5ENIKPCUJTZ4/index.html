<html><header><meta charset="utf-8"><title>李嘉誠捐錢拓合成生物　支持年輕人 - 李華華</title></header><body><h1>李嘉誠捐錢拓合成生物　支持年輕人 - 李華華</h1><p>【中環在線】「超人」李嘉誠舊年退休後，經常周圍捐錢，好多時都係教育範疇，授人以漁，近排佢旗下基金會捐咗5億畀科大，成立合成生物科技學研究院，簡單而言就係將生物分解再合成，植物肉、植物奶就係用呢種科技做成。<br><br>誠哥投資嘅impossible meat，現時香港都有賣，佢唔係一塊肉，但就有肉香味同埋口感，所用嘅就係合成生物技術，分解基因，尋找方程式，重新組成並大量生產，李嘉誠話，合成生物將會顛覆好多行業，DNA就係創造無數新價值鏈嘅原材料，唔起眼嘅酵母生物成為製造業嘅Superstar。<br><br>誠哥捐錢畀科大，香港人或者有一日可以研究到新嘅合成食物，例如植物魚、植物香腸等等，會係香港嘅新機遇。喺香港呢個最黑暗嘅時刻，佢亦都似有隱喻地話：「深信香港年輕人的能力，集大家的智慧，定可在新時代爭一席重要地位。」<br><br>李華華<br>mailto:LiWaWa@AppleDaily.com</p></body></html>