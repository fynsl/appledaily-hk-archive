<html><header><meta charset="utf-8"><title>【欷歔惋惜】張學潤：有品味的儍大姐</title></header><body><h1>【欷歔惋惜】張學潤：有品味的儍大姐</h1><p>劉娟娟生前曾做過模特兒、形象總監等工作，在香港時尚圈及選美圈甚有影響力，不少圈中人對於她的離世甚為惋惜，其中形象設計師張學潤更以徒弟自居，感激恩師給予機會。<br>採訪：魯吉</p><p>徒弟張學潤</p><p>「我第一份工作係89年亞姐形象設計，當年佢係形象總監，好多謝佢畀機會我，令我開始喺娛樂圈嘅形象設計師工作，我一直叫佢師傅，好多品味同名牌都係跟佢學。佢係一代名模，好型，佢係一個好神經質嘅女人，好儍氣，完全唔似外表咁cool。」</p><p>亞姐吳綺莉</p><p>「係娟娟帶我入行，係佢叫我選亞姐，我細細個就識佢，當年我十件衫有九件都係佢幫我搵同借畀我。我喺上海生活十幾年，我成日同佢見面，佢帶我去買布做衫，佢真係好有型格好有taste。」</p><p>亞姐羅霖</p><p>「真係好可惜，佢喺各方面，image、時裝方面都係好難得嘅一個人才。當年參選時同佢一齊去西班牙拍攝，嗰時佢做形象總監，好錫我哋參賽者，遇到乜突發事情都會幫我哋。」</p><p>後輩馬詩慧</p><p>「今年2月有見過佢，當時喺醫院探完Kim Robinson，同佢傾偈完全唔覺得佢病，今日有朋友話我知佢走咗，好愕然。每一代模特兒有自己風格，佢好有氣派，係unique。」</p></body></html>