<html><header><meta charset="utf-8"><title>【異動空間】捉短彈睇兩樣嘢 - 魏力</title></header><body><h1>【異動空間】捉短彈睇兩樣嘢 - 魏力</h1><p>美國債息倒掛一閃即逝，執筆時2年期債息1.486厘，較10年期低76點子，回復至較正常水平。今次倒掛是為未來經濟衰退敲響喪鐘，抑或純粹「警鐘誤鳴」？好多人經濟學家上身，睇三五七年後乜乜乜，就算最後押對了，中間的過山車市況，已足夠破產三次。<br><br>港股超賣連挾兩日，雖然魏力偏淡，長期有淡倉對沖，但都有小注博個股反彈。對不少戰友來講，反彈市最痛苦係「唔知揀邊隻去博」，一係買咗唔識郁，一係買在day high，即買即捱價，去到尾市又唔知斬唔斬，唔斬第日隨時捱多棍，走咗又可能爆升，灰到核爆！<br><br>分享少少心得。博短彈成功與否，主要靠判斷兩樣嘢：一、股票單日波幅；二、距離阻力位幾遠。由於市值、貨乾程度、價差不同，在正常情況下（即無特別利好/利淡消息），每隻股票都有其日均波幅。短炒有呢個概念，自然唔會買得太離譜。<br><br>以上周五IG出post分析的同程藝龍（780）為例，首十家券商持貨近92%，每日波幅動輒1成，加上距離最近的大阻力位（介乎14至14.4元）仍有一段距離，以出post時11.7元計（當時升6%），水位仍達2成，故當時判斷仍有反彈空間。<br><br>筆者為證監會持牌人，持有同程藝龍財務權益。<br><br>魏力<br> http://fb.com/2012jason <br>本欄逢周一、五刊出</p></body></html>