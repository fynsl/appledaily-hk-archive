<html><header><meta charset="utf-8"><title>時裝之友憶往事劉培基5月相聚成訣別香港一代名模劉娟娟病逝</title></header><body><h1>時裝之友憶往事<br>劉培基5月相聚成訣別<br>香港一代名模劉娟娟病逝</h1><p>資深形象顧問劉娟娟於70年代走紅香港時裝界，做模特兒時更衝出國際到巴黎行騷，被封為香港名模始祖，近年定居上海的她前日不幸病逝，享年75歲。一班時裝界好友憶起故人往事，鄧達智透露對方早前發現大腸癌末期，之後併發肝癌。而與她相識逾40年、深交如姊弟的劉培基今年5月與劉娟娟到泰國聚會，卻成為最後訣別，對於好友的離開，劉培基傷感地表示：「痛到不得了。」<br></p><p>香港一代名模劉娟娟於60年代隨丈夫移居香港，後來入行當模特兒，在70年代紅極一時，其後曾分別為香港小姐及亞洲小姐做過形象總監，近年已移居上海。前日下午劉娟娟在上海因患癌逝世，享年75歲，離世時她的兒子及妹妹劉莉莉也在身邊陪伴她最後一程。</p><p>朋友開心果</p><p>劉娟娟活躍香港時裝設計界，與同為時裝設計師的文麗賢、劉培基是相識逾40年的深交，與鄧達智也稔熟，鄧達智前晚接受《蘋果》訪問時，透露劉娟娟不久前發現患上大腸癌末期，他傷痛地表示：「娟娟係兩個星期前入院，佢一向冇做驗身，唔舒服入院，一照就發現係末期大腸癌，併發肝癌，冇任何treatment可以做。佢個仔知道後，即刻由美國飛去陪佢。」<br><br>與劉娟娟相識逾40年的文麗賢回覆時表示最近與劉娟娟見面，對方總是面青消瘦，近月更一直住院，令朋友都很擔心。提到與好友點滴，她指劉娟娟為朋友帶來歡樂：「佢80年代已經同我哋一齊去巴黎做騷，因為佢夠高，就行好多晚裝騷，一班人travel好開心。佢好貪靚，你讚佢唇膏靚，佢就會即刻帶埋你去買，佢仲煮得一手好菜，常設家宴，佢經常着得好靚咁，一個人喺廚房煮幾十人餸，獅子頭呀、上海菜呀，煮完又係好靚咁行返出嚟。」</p><p>家人瞞病情</p><p>除文麗賢外，劉娟娟另一名好友劉培基前晚接受電話訪問時透露今年5月底與劉娟娟在泰國清邁聚會，想不到事隔兩月，對方已撒手人寰，他說：「當時仲未知道佢病，佢都唔知自己有病，只係話有時好攰，6月3號佢返上海，我返香港，之後有通電話，佢話唔舒服搵地方針灸。」劉培基表示對方不知自己病重，皆因醫生未有向她透露，只向她在美國回來的兒子交代：「佢個仔覺得唔應該話畀佢知，因為已經去到咁嘅程度，講畀佢知都冇用。之後佢個仔通知咗我，因為我哋識咗咁多年，好在佢一直唔知，好在佢冇辛苦！」<br><br>對於好友離世，劉培基坦言難過：「痛得好緊要，雖然人生個個都要經歷面對，但好難受，佢份人太可愛，好可惜！我識佢時我得26歲，識咗佢40幾年，我有乜事，佢一定幫我，真係好難過，痛到不得了，我哋感情太深，好似兩姊弟，今次泰國本來叫佢唔好嚟，但佢話一定要嚟，好在佢嚟咗，大家最後一聚！」<br>採訪：林妙萍、皓騫</p></body></html>