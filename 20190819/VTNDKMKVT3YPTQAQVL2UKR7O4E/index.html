<html><header><meta charset="utf-8"><title>【智取大市】趁低位吸納對象 - 晉佳</title></header><body><h1>【智取大市】趁低位吸納對象 - 晉佳</h1><p>執筆時未知818維園集會如何完結，睇返817示威者打游擊避免無端送頭，喺雙方武力強弱懸殊之下，希望嚟緊唔好出現更大規模流血事件。<br><br>國泰（293）CEO、滙控（005）3名高層離任，白色恐怖肯定會蔓延，呢個似乎會成為今後重點，同時食大陸、香港兩家茶禮嘅股份可能輪流受創。 <br><br>香港政局對於中資股影響似乎有限，美國減息憧憬、中國通脹升溫，消費股成為投資者追捧對象，強勢未有改變。喺恒指一度跌至市賬率1.1倍邊緣嘅情況下，係品牌升級股、未來概念股吸納嘅好機會。<br><br>未來概念股繼續係美團（3690）、申洲（2313），品牌升級股李寧（2331）業績後繼續升，優質消費股海底撈（6862）、頤海（1579）係貴，但仍有買盤支持，相信會繼續跑贏。你睇波司登（3998）被狙擊，急跌後仍能拗腰破頂，就知資金選擇有限，買被狙擊股做法不完美，但投資者仍決定焗買。<br><br>恒指唔夠一個月最多跌近4,000點，短期跌市量度跌幅已達，未知會繼續反彈定喺低位「撚狗」一輪，就當喺低位「撚狗」，便形成兩極化趨勢，未來概念股預料大漲小回，好股等形勢好clear先嚟買，註定要更貴買。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>