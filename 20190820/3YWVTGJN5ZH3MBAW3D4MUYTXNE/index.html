<html><header><meta charset="utf-8"><title>【娛樂人物】不甘做藝人被迫陪飲酒何慕詩轉行性治療師　十年救數千病人</title></header><body><h1>【娛樂人物】不甘做藝人被迫陪飲酒<br>何慕詩轉行性治療師　十年救數千病人</h1><p>近年不少傳媒要詢問性知識，都會向性治療師何慕詩（Cynthia）查詢，其實她曾是藝人，不過Cynthia明白花無百日紅，更不甘做藝人卻被迫陪飲酒，2006年報讀「性健康輔導治療」碩士學位課程，三年後成功轉行做性治療師。Cynthia至今執業十年，接觸過數千病人，她自豪地說：「完全冇後悔轉行，幫咗好多人，令佢哋開心番、舒服番，滿足感好大。」<br>採訪：比華利<br>攝影：沈健程</p><p>何慕詩在港擔任性治療師已經十年，轉行前是藝人的她，做過無綫主持，隨後又跳槽亞視，拍過不少劇集，也做過七年《六合彩》主持。2006年，她毅然決定報讀「性健康輔導治療」碩士學位課程，花上三年時間成為性治療師，隨後在港執業，由幕前藝人變成中環儷人。</p><p>做唔到甘草</p><p>Cynthia日前在中環接受《蘋果》專訪，回想當年的決定，原來是受到金像獎影后鮑起靜啟發：「人成長到某一個程度，就會諗吓自己將來，都做咗artist好多年，開始睇自己，可唔可能似鮑姐咁做一個好受歡迎嘅甘草，應該有一段距離。」<br><br>Cynthia覺得做藝人有很多事情不能控制：「人哋搵唔搵你，你有冇咁嘅運。我保證唔到老咗人哋仍覺我好OK，我就諗如果做唔到鮑姐咁，我可以做啲乜嘢。」<br><br>仍是藝人時，Cynthia到內地公幹，席間被一名內地老闆要求喝酒，她已表明自己身體狀況不宜飲酒，酒精入血會致命：「我以茶代酒，對方仍叫我飲一半酒，我飲一啖都死，仲話要一半，我唔會為呢個工作喪命。對方即黑面拍枱，問我係咪唔畀面，如果我飲得，唔通想將自己擺喺尷尬位咩，好彩導演幫我解圍，但成晚餐飯都尷尬。」<br><br>有學識的Cynthia下定決心要轉行做專業人士，目標明確的她最終揀了做性治療師：「全部成年人都好需要sex，有問題嘅人都好多，好多人歸咎『年紀大機器壞，有問題就梗啦』，覺得唔需要去處理，但如果處理得好，唔一定會發生年紀大機器壞。以前啲人唔知點去解決，或者唔想去解決、怕醜唔敢講，我哋呢行就畀到佢哋出路，性事問題其實等同傷風咳，有病咪去睇醫生，好多時心理因素影響較多。」</p><p>有藝人求醫</p><p>Cynthia的病人由15歲到70歲不等，男女各半，她說：「唔同年齡，唔同階層，當然都有藝人。」病人最小是僅15歲少男由母親陪同求診，Cynthia說：「男仔同父母表達佢性取向，爹哋抗拒唔肯傾，媽咪想深入了解，佢想我幫佢將囝囝由攣拗番直，我有責任向家長解釋同性戀者心路歷程，令家長明白當事人都承受好大壓力，家人如果唔接受，囝囝只會更辛苦同唔開心。」<br><br>轉眼間，Cynthia做了性治療師十年：「睇過嘅病人，數千一定有。我每日睇症6小時，全程要好集中精神。」Cynthia說：「完全冇後悔轉呢行，好開心行咗呢條路，幫咗好多人，令佢哋舒服番，滿足感好大，同做藝人完全唔同。我敢講我一日唔死都仲會繼續做，越累積多啲經驗，人哋對我越信任，冇退休年齡限制。」Cynthia正職是性治療師，公餘都有戲癮，她偶然會客串幕前，但專業形象太深，不時獲安排扮心理醫生或性治療師角色。</p></body></html>