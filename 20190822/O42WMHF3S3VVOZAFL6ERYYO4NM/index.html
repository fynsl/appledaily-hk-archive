<html><header><meta charset="utf-8"><title>【冰說聰明】紫金不同彼金 - 青冰</title></header><body><h1>【冰說聰明】紫金不同彼金 - 青冰</h1><p>每逢金融市場有震盪，黃金都會成為避險的資產，近日金價突破1,500美元大關，是六年的高位。在香港，股市都有唔少金股選擇，有最穩陣的SPDR金ETF（2840），亦有四隻金股可供選擇，但唔知戰友有冇留意，金股的表現很參差。<br><br>表現參差，不是指金股呃人，只係話佢的表現非常不理想，先以金ETF作為指標，今年累升17%，作為金股，應該起碼有此回報吧，以總回報計，招金（1818）升30%、靈寶黃金（3330）升34%，山東黃金（1787）升40%，而資歷最深，最多股民認識的紫金（2899）只有6%回報。金價強勢主要來自8月，金ETF本月升5%，招金升12%、山東黃金升24%，靈寶就升3%，而紫金竟然下跌5%！嘩！如果你睇好金價而衝入去買紫金，這半個月肯定每天對着報價機爆粗了。<br><br>金股同其他行業一樣，有不同的規模及營運情況，負債比率又唔同，其實質素有分別，回報有高低，都係可以理解的，只係紫金的情況較為特別。唔知戰友有冇留意，紫金近年有唔少收入來自銅產品，去年金的收入佔58%，銅就已經有25%。再睇稅前利潤，有42%來自銅，金只有約一成，睇到呢度你或者會明白，點解紫金唔跟金價走喇，再睇埋LME的8月銅價走勢，係下跌4%，紫金跌似乎真係理所當然喎，股民只能怪自己入場前冇睇清楚，又或者怨豬隊友亂推介吧。<br><br>山東黃金是金股中最大市值，現時約1,160億，但咁大隻都無阻佢升幅稱冠，可能係因為上市未夠一年，年資淺亦代表了沒蟹貨，加上其A股現價係37蚊人仔，H股存大幅折讓，難怪北水近月都係只買不沽，已揸咗25%的H股喇，落黎買平H股仲可以避貶值，醒呀。<br><br>青冰<br> http://fb.com/chingbing888 <br>本欄逢周四刊出</p></body></html>