<html><header><meta charset="utf-8"><title>「紀律冇咗，談何紀律部隊？」良心警辭職</title></header><body><h1>「紀律冇咗，談何紀律部隊？」<br>良心警辭職</h1><p>Peter（化名）因為7.21元朗恐襲事件，決定離開警隊。離職前，他是「白衫」，也要到反送中現場的前線工作，拿着催淚彈槍直面示威者。最初，他認為一些示威者是暴徒，他會用適當武力制止示威者的衝擊，但執勤時，他同樣會懷疑警隊是否在用適當武力，甚至覺得一些警員的行為和暴徒無異。但他告訴自己，他是在維持秩序。直至7.21那夜，他在執勤時，竟同時「收到風」知道元朗恐襲及警方的處理手法，這令他非常憤怒，「紀律都冇咗，仲講乜嘢紀律部隊？」他決定辭職。<br>記者：趙曉彤<br><br>那夜是7.21元朗恐襲事件，Peter在別處執勤，一身疲累回到家裏，只覺得非常憤怒，為甚麼示威者衝擊時，是警察要驅散的「暴徒」，但當元朗有一大群白衣人拿着鐵通、藤條等武器無差別攻擊途人時，他卻不能到元朗拘捕這群白衣暴徒？別的警察，放生了他們。「嗰時我良心係一個好大嘅衝擊，我事後問指揮官，點解我哋好似做錯咗啲嘢？當時佢答案係叫我，畀order你就跟住做，唔好做其他嘢。」<br><br>這是他辭職的導火線，他不認同市民有難時，警隊按兵不動，可是，警隊就是一個聽從指令的地方，「你唔可以貿貿然自己走出去，就話我想去拉犯，或者我想去做乜嘢咁」。他慨嘆當時是自己肯做、上級不許他做，同時也不斷反思：「點解我好似助紂為虐咁？」<br><br>Peter想起自己當初考入警察學堂時，是必須要學習警隊在幾分鐘內要到達市區、郊區，他第一天入學堂，就知道不能遲到，遲一分鐘也要受罰，但元朗那夜，警員接報後39分鐘才到達事發現場，他不禁問：「紀律都冇咗，仲講乜嘢紀律部隊？」在學堂時，他的自我期許是將來親手拘捕的人，必須是罪有應得，但在反送中運動裏，他卻看見有警察連路過的人也拘捕，「咁呢啲仲係咪公義？係咪罪有應得？」</p><p>「怕迎面示威者係我朋友」</p><p>他認為：「政見只係一個顏色，但是非黑白要識分，你有乜嘢理由人哋拎住晒攻擊武器，你話佢冇拎？」他只感到自己的工作不再是伸張正義，而公義也不在警隊那一方。<br><br>離職前，他要到前線工作，當時，他心裏一直有憂慮，怕迎面而來的示威者，是他入警隊前認識的朋友。他有反送中的朋友，但正如他不敢告訴對方，自己是在前線工作，他也同樣不敢問朋友是否前線示威者。「我好驚面對到真係我嘅朋友。」但即使這樣，他很多朋友還是在這段時間疏遠了他，他知道因為自己是警察，但也不敢主動說甚麼。<br><br>他說，自己在前線是「一定要參與」驅散示威者，「用槍射出嚟嘅催淚彈」是「絕對要用」，但他不會向着示威者的頭部射擊。「你諗吓，如果我射落你個頭度，就算唔係催淚彈，係普通波子，你個頭都會穿嘅，因為本身射出嚟嗰吓已經好大殺傷力」。最初，他覺得部份示威者是暴徒，因為一些示威者真的飛鐵通、圍打落單警員等攻擊性行為，對他來說不符合「示威者」這三個字。他也曾被示威者衝擊，而為求自保，他會用警棍制止示威者的衝擊行為，但他強調，自己沒有還擊，他是使用適當武力。<br><br>「警隊喺點樣嘅情況下會使用武力？就係要用高一級嘅，永遠都要高一級，例如你拎刀，我就要拎槍。」Peter表示，這是適當的武力，但當示威現場沒有衝擊，甚至示威者手上沒有拿着任何武器，他會質疑警隊為何仍要使用高一級的武力如胡椒噴霧或催淚彈？他認為這不是適當武力。甚至，某些時刻，他覺得警察和暴徒沒有分別，例如面對甚麼事都沒有做的街坊卻照落棍、照噴胡椒水，又例如沙田新城市廣場有警員向示威者插眼和扭手腕。</p><p>「警隊同煽動暴動冇分別」</p><p>對於自己參與其中的行動，他也有所質疑。有次，他在前線看見示威者沒有衝擊，但警方卻要不停向前推動防線。事後，他問同袍，他們這樣是否有些過火？「有兩邊呼聲，有啲覺得有問題，但唔敢出聲。」<br><br>他也不認同警隊派卧底扮成示威者，因為示威遊行不是黑社會，不是警隊一直以來的打擊對象。「我哋本身係瓦解一啲字頭，而唔係瓦解示威遊行嘅普通市民，呢個（遊行）係我哋（市民）嘅權利。」他特別不認同有個別卧底煽動示威者衝擊，「你𠵱家做緊嘅嘢，同煽動暴動有乜分別？」後來，他又在新聞看見警員在港鐵太古站對示威者近距離射胡椒彈球，「行刑式開槍，究竟警隊係咪做緊應該做嘅嘢呢？」<br><br>Peter支持成立外部的獨立調查委員會以追究警察濫權。他認為，現有機制如內部的投訴警察課，是自己人查自己人，「你有幾何見到自己人告自己人？」他說由外部如大律師公會等中立者處理，才能做到較獨立的判斷或紀律處分，制裁一些害群之馬。「不過咁講，𠵱家佢哋所謂嘅成立獨立委員會，人選都仲未定到，甚至佢都應該唔會推呢樣嘢，因為警察權力真係太大，因為佢有槍，有武器喺手，咁你諗吓同軍閥有乜分別呢？你搵邊個去查佢哋啊？」<br><br>只是，種種質疑和想法，Peter從未告訴其他警隊同事，他自覺是中間派，在「黃」、「藍」之間搖擺不定，但面對「藍底」警隊，他只敢保持沉默，怕一出聲就是異類，「你覺得你個待遇會係點樣？」<br><br>他表示，自己在警隊認識的大部份後生「藍衫」已被洗腦，「佢哋覺得開槍嗰刻係英雄」。他自言從未仇視示威者，但承認警隊裏面一定有仇視示威者的情況，如叫示威者做曱甴，「覺得呢啲嘢係要去踩死佢、拍扁佢，甚至係驅趕佢，等同示威嘅人就會覺得，所有警察都係狗，就算你做得好，冇參與，你嗰行就係狗，一樣道理，其實互相仇視，我覺得呢個唔係良好嘅現象，但係，係邊個搞成咁？政府高官、高層，甚至係更高層嘅白衫，畀所有呢啲唔合法嘅指令去做，咁點解要係藍衫去做？」<br><br>他反覆問自己，留在警隊，到底是為啖飯，還是為公義？「為咗啖飯好簡單，你諗吓我人工，一定遠超你哋做記者好多，甚至如果我結咗婚，生埋小朋友，我一定有宿舍。」他說自己有不少同袍置身事外，每個月拿着幾萬元人工，看着別人打生打死、甚至看着藍衫落單被打，也只覺得事不關己，但他認為自己這碗飯是建基於血和淚之上。他以私人理由辭職。<br><br>Peter的選擇，同時因為身邊的人，「你點同人講你做警察？」他和很多前線同事，也會對其他人訛稱自己是做後勤，無份參與前線工作，「但係你諗吓，你仲敢唔敢同身邊嘅人溝通？你要搵好多藉口，搵好多大話冚一個大話，係辛苦㗎，就連可能你同屋企人講，我老婆係黃底嘅，你諗吓你點面對身邊嘅人？」</p><p>「當初入警隊係捉黑社會」</p><p>當初做警察，也因為一份使命感。Peter是在雨傘運動後才考警察，當時很多人都說警察是「狗」、是「黑警」，但他希望證明自己可以做得比那些警察好。他入警隊，是想打擊黑社會，而非學生。他希望維持社會秩序、伸張正義，「但最後你見到好明顯正義已經唔再企喺警隊呢邊」。<br><br>此刻，不少市民質疑警隊是否仍會保護市民，他表示：「保唔保護到香港市民呢？我只可以咁講，你唔可能否定咗警隊嘅存在，總有一啲好似我咁，係想伸張正義，但問題係眼下警隊，好多嘢係你肯做，上面唔畀你做。」<br><br>當初加入警隊的想法太天真？「天真又唔會嘅，最起碼我有嘗試過做，但始終唔係我一個人可以做到，好老實講，入到去警隊嘅，有幾多個係唔被同化？有幾多個可以做到有良知去做嘢？唔多，唔係冇，等同少數人喺香港出嚟做勇武抗爭一樣咋嘛，你可唔可以叫到所有和理非走晒出嚟做抗爭者？冇可能，佢哋個個都話要搵食，然後下句就係不了，係咪？你要一班好少數人做一樣嘢就永遠都係好困難，咁所以天唔天真？我永遠唔會覺得揀錯行、入錯行，只係理想同現實係永遠差一啲。」</p></body></html>