<html><header><meta charset="utf-8"><title>粵語之卷　何堪再刪　（Ben Sir） - 歐陽偉豪</title></header><body><h1>粵語之卷　何堪再刪　<br>（Ben Sir） - 歐陽偉豪</h1><p>保育粵語嘅課題，我一直都唔想喺政治風暴裏討論，因為一沾染到就好麻煩。2014年佔中，我喺群眾裏面只係講語言邏輯，佔中過後，我先同傳媒做撐粵語嘅訪問，政治同粵語分得開。去到而家反送中時代，我極之克制冇喺facebook講保育粵語，最多都係分析時下一啲廣東話嘅特別用法。<br><br>直至網上傳出香港中學文憑試（簡稱DSE）嚟緊9月有個諮詢到期，內容係刪除廣東話口語試卷，改為校本評核，而有傳媒早前同我做嘅有關廣東話嘅訪問同一時間刊登，咁啱《蘋果》邀請我寫文講下刪除廣東話說話卷嘅睇法，於是我就喺正政治風暴嘅風眼中，同大家分享我嘅睇法。<br><br>太技術性嘅問題我唔打算講，總之，任何考試制度，試卷考啲乜，又或者應該考啲乜，只要唔係毒藥，只要公平，其實冇所謂對錯，冇所謂絕對嘅好與唔好。我只係想講一個關係，就係時下中學生嘅口語特點同社會需要呢個關係，用嚟表達我反對刪除廣東話說話卷。<br><br>母語同母語嘅高階訓練係兩個概念。母語唔使喺學校學，喺屋企牙牙學語就自然學識（學術上用習得、獲得）。好多人以呢個原因否決廣東話說話卷喺DSE嘅價值，認為母語人人都識講，使乜考？可能而家嘅題目的確有啲離地，例如：演講辭，試問中學生點樣想像自己係有名望嘅成功人士企喺台上演講？如果題目真係咁樣，咁咪改題目囉，改到貼地一啲，例如：點樣改善學生會嘅運作等等。考核學生講廣東話講得清晰、得體、有條理，呢啲就係母語嘅高階訓練，係要教、要學、要考，而DSE嘅說話卷就應該評估學生有冇呢啲高階說話技巧。<br><br>而家年輕人口齒不清有懶音，說話唔大方，莫講話要流暢動聽，第日要做網紅時，說話莊諧並重打動網民，甚至贏取客戶嘅信任，幫佢哋賣廣告；更加唔使講可以用廣東話作為辯論語言，喺議事廳上代表市民雄辯滔滔。呢啲高階口語技巧係建基於母語基礎之上。但係，而家你話要刪除DSE嘅口語試卷，冇錯，係減少學生嘅考試壓力，但同時又少咗一份廣東話高階訓練嘅意識同警惕。<br><br>講完上面嘅實際利害關係，而家講下一啲抽象嘅價值問題。<br><br>喺今年6月，香港語言學學會設計好一個廣東話基準試，等大眾有個評估廣東話發音標準嘅測試，目的就係有個大家公認嘅標準，就好似教育局嘅普通話基準試。呢個廣東話測試試題係由一班嚟自唔同大學嘅學者共同設計。正當廣東話受到高教界嘅認同時，DSE就剔除廣東話公開考核嘅部份。一邊進步，另一邊就退步。<br><br>廣東話好難得先喺DSE考試卷入面出現，獲得到社會各界嘅認同，呢個就係廣東話嘅考試地位同考試價值。我話「難得」，意思係指舊時我嘅年代會考冇，而家DSE有，從冇到有呢個過程好艱辛，教育局課程發展處中文組入嚟中大中文系同我哋開過好多次會，先確立到廣東話口試嘅地位。而家，你唔要廣東話嘅考卷，咁樣做唔叫剝奪廣東話嘅考試地位，我真係唔識形容。<br><br></p><p>廣東話依附DSE顯國際地位
</p><p>DSE作為香港嘅公開試，有廣東話元素係體現香港嘅特色。如果刪除後只剩低讀同寫，陰謀論嚟講，可以吸引內地生來港考試，又或者香港學生索性考內地嘅高考仲乾手淨腳，反正高考都係考讀同寫。更重要嘅係，DSE唔係香港公開試咁簡單，佢係一個國際嘅公開考試，有其他國家認可，換句話說，藉住廣東話依附喺DSE，廣東話就有個國際地位，話畀全世界知：香港人考試係要考廣東話。<br><br>廣東話黐住DSE算係留低一點血脈，如果將佢從考試剔除出去，個象徵意義就係減少廣東話嘅國際價值。咁你有冇其他嘢做個交換，提升番佢嘅國際地位吖？冇呀。而家，你話畀我聽廣東話說話卷留番喺學校裏面做校內評核，即係本來可以面向世界嘅嘢，好快會變成收收埋埋，廣東話由外向變成內向，最後就會自閉。<br><br>廣東話說話卷，要從考試中抹殺；廣東話文字，又話難登大雅之堂唔可以入文，咁廣東話呢個語言剩番幾多生存空間呢？粵語之卷，何堪再刪？壓抑廣東話嘅人，唔係講英文，唔係講普通話，而係講粵語，簡單一句，粵語殺死廣東話。<br><br>歐陽偉豪<br>（Ben Sir）</p></body></html>