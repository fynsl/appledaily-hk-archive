<html><header><meta charset="utf-8"><title>隔牆有耳：連登仔跨國起義　推倒勁共之咪　 - 李八方</title></header><body><h1>隔牆有耳：<br>連登仔跨國起義　推倒勁共之咪　 - 李八方</h1><p>反送中抗爭運動嘅戰場，早已經走向國際，所以我哋喺外國傳媒登廣告爭取國際支持，外地針對香港逆權運動嘅言論亦備受關注，如果有啲強國式失實講法，一眾連登巴絲打自然要跨國起義。<br><br>就好似基督教圈中被揶揄為「中共學人」嘅梁燕城博士，佢早排就喺加拿大中文電台AM1470講7.21元朗恐襲，話自己睇晒直播片，講當時黑衣人係由民主黨林卓廷帶入去挑釁，至於尖沙嘴克警用布袋彈射少女眼球，佢仲話只係得《蘋果》咁講，其他報章都話係彈珠喎，冇證明係警察所為，講法完全顛倒黑白是非。<br><br>梁博士嘅過火言論，當然辣着網民，連登仔於是發出海外戰線求援帖，呼籲大家投訴，點知一日之間，加拿大廣播標準委員會（CBSC）真係收到大量投訴，仲超越埋佢哋嘅技術處理能力，然後電台就宣佈，梁博士已經辭職，仲即日離開節目。辭職就可以平息爭議，唔知777會唔會學吓呢？</p></body></html>