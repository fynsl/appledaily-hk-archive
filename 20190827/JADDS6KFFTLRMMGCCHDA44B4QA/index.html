<html><header><meta charset="utf-8"><title>【金手指】冇王管的自肥王國 - 孫柏文</title></header><body><h1>【金手指】冇王管的自肥王國 - 孫柏文</h1><p>親愛的Zonneveld主席：<br>六月尾，我哋喺俄鋁（486）股東會見面。當時我着咗件印有「Where's our dividend？」嘅衫，問咗你幾時派息？你就話會喺八月初董事局傾中期業績時，會傾埋派息嘅事。<br><br>中期業績出，唔見派息。不過，我哋試過出中期業績時冇話派息，但就喺九月突然宣佈補派。熟俄鋁嘅股東都知，我哋持有俄鎳Norilsk Nickel 27.8%股權，上周俄鎳公佈嘅業績好勁，勁到俄鋁忽然宣佈要調高已公佈咗嘅中期盈利。俄鎳計劃喺十月派畀我哋嘅息，將會超過5.7億美元，加埋六月派嘅息，我哋現金應付未來還債還息，綽綽有餘。<br><br>點都好，我哋股東已經達臨界點。非常忿怒。其實俄鋁係咪間冇王管、公司管理層自肥王國？股權畀晒啲聲稱係「獨立」嘅信託基金管，即係玩死股東都冇後果嗰隻。<br><br>大家都知，啲董事係美國政府OFAC批准先做得董事。我哋諗住大規模寫信去美國國會，問啲議員OFAC係點揀董事。俄鋁唔派息，係想等舊老闆回巢先派？定係投資喺肯塔基州，成共和黨嘅錢罌呢？其實你哋董事局有冇職責代表我哋股東呢？<br><br>希望你哋九月開董事局會議後有好消息，等我哋唔使發動一股東一信。<br><br>祝安康。<br>小股東孫柏文<br><br>孫柏文<br>獨立股評人<br> http://fb.com/shuen <br>本欄逢周二刊出<br></p></body></html>