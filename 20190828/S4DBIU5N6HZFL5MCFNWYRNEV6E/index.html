<html><header><meta charset="utf-8"><title>【中環在線】小米抽錯水　官媒鬧冇腦 - 李華華</title></header><body><h1>【中環在線】小米抽錯水　官媒鬧冇腦 - 李華華</h1><p>小米（1810）網上抽水宣傳不嬲都好勁，但點知今次抽正「火水」，仲疑似激嬲阿爺！話說今年小米力谷家電市場，又出雪櫃又出冷氣機，嚟緊仲會出埋「紅米電視」，早前CFO周受資仲講到明，唔怕同差唔多時間出電視嘅華為對撼。<br><br>面對「愛國代言人」華為，小米一啲都冇鬆懈，噚日喺紅米官方微博發圖，寫住「五大平台 缺一不可」用來宣傳五大電視App。但冇耐官媒環球網就發現，並留言「缺腦如此、無藥可救」。小米心知不秒，即刻將圖片刪除，並改成「海量內容」，環球網亦回覆指「知錯就改，加強學習」。有翻開牆嘅內地網民一睇就知點解，「米粉」就護航話「五星紅旗 缺一不可」；有人認為環球網過份敏感，表示「好大的官威啊！當代文字獄第一媒體。」雖然「抽錯水」，但張圖唔夠一日已經有過萬「like」，宣傳費都慳唔少。<br><br>李華華<br>mailto:LiWaWa@AppleDaily.com</p></body></html>