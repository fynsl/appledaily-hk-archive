<html><header><meta charset="utf-8"><title>【冰說聰明】誠哥就是愛長實 - 青冰</title></header><body><h1>【冰說聰明】誠哥就是愛長實 - 青冰</h1><p>誠哥的影響力，不容置疑，佢做刁，往往都洞悉先機，你睇賣中環中心的timing就知準到爆啦，所以我哋好自然認為，誠哥出手增持，應該係見底先兆。但睇返近年的數據，並非如此。<br><br>長和系在2015年世紀重組，這些年誠哥只在長和（001）出手一次，就是去年8月，以約90元增持，一年來唔見咗廿蚊啊。而2015至2018年就多次出手買長實（1113），入貨價約在64元至67元，以去年為例，4月就密密買，單月動用約10億元，但股價在5月高見70蚊後就一直插，誠哥在9至10月都有力托嘅，但股價都要跌至10月尾的低位50.30元先見底。不過公平啲講，去年10月市況極差，恒指低見24540點，誠哥陪跌都非戰之罪嘅，但如果諗住跟誠哥出手炒番一轉，相信這幾年都是損手的。<br><br>較有趣的發現，就是這些年來，誠哥偏向增持長實，有十年股齡的戰友，應該知道世紀重組之前，誠哥揸長實，長實揸和黃的逾半股權，咁誠哥主要出手買長實，在這個垂直控股當中，係好合理的。誠哥都有買和黃嘅，翻查港交所的披露易，睇到現已除牌的和黃，被誠哥在2009年2011年多番增持，次數雖唔少，但實質股權只增加1%，同期誠哥就增持了3%的長實。重組之後，分拆出來主要做地產的公司，本來係叫長實地產，但唔知咩因由，在2017年又改返做長實集團，沿用至今。最頂癮係，正名之前，誠哥只出手一次增持，正名後就買咗廿幾次。<br><br>重組後誠哥各持長實及長和約三成股權，增持就主要是長實，似乎覺得呢邊抵買啲喎。昨天看前輩曾教授專欄，話磚頭有價，被敵意收購的機會較高，青冰自問就看不通了，唯有屈誠哥鍾意長實個名啦。<br><br>青冰<br> http://fb.com/chingbing888 <br>本欄逢周四刊出</p></body></html>