<html><header><meta charset="utf-8"><title>【異動空間】業績期後點揀股 - 魏力</title></header><body><h1>【異動空間】業績期後點揀股 - 魏力</h1><p>個市困在25500附近，跌多300點就有人買上；反之升多300點就沽落，反映無特別消息之下，好淡雙方同意25500是合理位，之後就等運到──從貿戰關稅、人仔、債息倒掛，以至減息、示威等等，睇吓開邊瓣，再來一個破局。<br><br>尾市商務部在新聞發佈會上，試圖為貿易戰降溫，帶動恒指尾市跌轉升，但緊記重點是雙方最終能達成甚麼，而不是在說甚麼。另一邊廂，全球經濟下滑，資金繼續搵地方避險。環球去睇，就係美債、黃金，特別是債券，人多擠逼到爆。2年、10年期債繼續倒掛，或許是市場相信，下月只會減息四分一厘，若然如此，對個市難有大幫助，甚至略為負面。至於買金繼續是對沖正股首選。<br><br>港股方面，業績期近結束，資金越來越兩極，也可解讀為基金大戶圍爐取暖，反正要保住份工，最緊要唔好跑輸同行，於是你買乜、我買乜，有事最多攬炒。最明顯是增長確定性較高的消費股，例如海底撈（6862）、頤海（1579）、李寧（2331）、碧桂園服務（6098），隻股貴一貴都有人幫襯。反之，只要增長稍遜，或一直賣夢想、但仍在虧損的公司，俾人沽到反哂艇。短期買嘢，都係繼續跟紅頂白。<br><br>筆者為證監會持牌人，未持有上述股份權益<br><br>魏力<br> http://fb.com/2012jason <br>本欄逢周一、五刊出<br></p></body></html>