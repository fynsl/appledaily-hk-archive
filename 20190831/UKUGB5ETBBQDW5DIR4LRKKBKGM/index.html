<html><header><meta charset="utf-8"><title>五毛文宣 - 左丁山</title></header><body><h1>五毛文宣 - 左丁山</h1><p>老友H來短訊，話剛剛退出中學同級校友短訊群組，他的中學係著名老牌官校，人才輩出，高官學者醫生不計其數，但最近呢個幾十人群組，有不少移民澳紐加數十年嘅校友紛紛就香港示威表態，支持中央「止暴制亂」，主張：（一）香港全面回歸，一國一制；（二）解放軍入城平亂；（三）在司法系統將所有外籍法官炒魷。在澳紐加享福，有民主法律保障嘅香港老移民，竟有此想法，令老友H吃了一驚，諗咗一晚，卒之主動退出群組，話樂得以後耳根清淨。老友H本是和理非一流，為170萬人上街感到驕傲，但海外老同學不知如何受了建制派宣傳影響，極度憎厭香港年輕「勇武派」，視之如汪洋大盜，十惡不赦，大力撐警。<br><br>建制派之文宣，最近反應極快，例如上星期日荃灣發生警察拔槍事件，一位中年人當街跪下，懇請警察唔好開槍，畀警察一腳踢開。建制派好快就將呢位仁兄「起底」廣傳，話佢係理工大學設計學院助理教授黃國才，並附圖片，右圖片係一刻前佢「掟磚頭」，左圖係一刻後佢跪低，指斥佢係一名戲子。唉！咁就穿煲啦！掟磚圖片顯示男子穿長褲波鞋，跪下圖片明顯披露男子穿短褲拖鞋，如同是一人，佢點可能在極短時間內當街換褲換鞋？咁都未算，真的黃國才立即在社交網站呼冤，抗議抹黑，話自己並無掟磚頭，也無跪低，直情係畀人砌生豬肉。所謂Fact-Check，最高境界就係主角否認自己係圖片中人，建制派文宣出羞了。<br><br>當今網上改圖科技當道，聲音相貌皆可移花接木，都幾得人驚，過往新聞記者教條：「一圖勝千字」或「有圖有真相」，如今皆不可信，睇圖片錄像要自己用常識判斷，亦要考慮埋影相角度問題。幾位非前線記者話畀左丁山聽，6月至8月連場示威，各媒體爭相報道，佢哋覺得比較最可信嘅就係港台電視31台32台嘅全程直播，因冇任何添加囉，一切係現場發生實況，點解其他電視台做唔到？嘻嘻，係形勢比人強，亞視執笠後特區政府叫港台做多啲電視新聞，但講完就懶理，港台要人冇人要錢冇錢，港台電視部何來資源做長時間新聞？好嘞，既有長時間示威，幾個攝影機對住現場就可以連續幾小時直播塞滿時間，慳水慳力兼原汁原味，建制派或因此恨港台刺骨，搵人去圍港台，好多鄉音未甩之阿叔大媽款示威者，大嗌「商港電台」。退休港台主持曾智華睇見笑到幾乎甩肺。</p></body></html>