<html><header><meta charset="utf-8"><title>隔牆有耳：指冇戴口罩　popo屈雪橇係「癲狗」 - 李八方</title></header><body><h1>隔牆有耳：<br>指冇戴口罩　popo屈雪橇係「癲狗」 - 李八方</h1><p>克警除咗話巴士迷會劫獄、戴口罩就係暴徒之外，連可愛嘅狗狗都唔放過連佢哋嘅主人都搞埋！</p><p>團體：欺負狗兒　懦夫行為</p><p>香港動物報fb專頁出咗po話有狗主喺日前凌晨帶雪橇狗狗落街散步，咁啱喺黃大仙中心一帶遇到克警截查市民，有路過防暴警察質疑狗狗太大需要戴口罩，有市民已經話法例規定未過20公斤犬隻外出毋須戴口罩，但個防暴克警仲死撐話「咁大隻唔使戴口罩？咬到人點？」克警仲有心為難狗主，又要查狗主身份證、抄個人資料同搜個人物品，之後有個拎盾牌防暴警行近狗主查身份證，狗狗可能識分好壞撲前，防暴克警即指住狗狗鬧：「係咪癲狗呀！」<br><br>香港動物報話根據現行法例，凡體重達20公斤或以上狗隻為大型狗隻，漁護署指引只要求主人用一條長度不超過2米狗帶牽引狗狗，根本冇要求戴口罩外出，只有格鬥狗隻要戴口罩。香港動物報話片入面隻狗狗連吠都冇，就慘被克警抹黑，佢哋對警察向狗狗作威嚇、抹黑行為感到強烈不滿及強烈譴責！仲話「以暴政、強權欺負弱小，是最可恥行為；人類問題人類解決，借權力欺負不懂人語的狗兒，是懦夫可恥行為！」</p></body></html>