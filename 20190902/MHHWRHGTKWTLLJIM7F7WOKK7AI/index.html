<html><header><meta charset="utf-8"><title>【娛樂人物】安志杰伍允龍打出兄弟情</title></header><body><h1>【娛樂人物】<br>安志杰伍允龍打出兄弟情</h1><p>安志杰（Andy）、伍允龍及吳建豪16年前因合作拍電影《少年阿虎》而結為好友，三人由後生仔變成中佬，當中變化最大是Andy娶了名模老婆Jessica C.兼育有一對可愛子女；吳建豪則由結婚再度回復單身。相比下，伍允龍顯得平淡得多，緋聞不多，默默耕耘，但唯一不變的是三子的兄弟情。</p><p>醞釀了16年，三人再度聚首合演電影《潛行者》，伍允龍和Andy日前在九龍灣接受訪問，回想當年拍攝《少年阿虎》，對其中一個拍攝場地屯門樂安排印象深刻，伍允龍說：「因為我哋都受80年代電影嘅影響，當時見到成龍大哥、洪金寶大哥同元彪大哥嘅戲，有動作又有喜劇成份嗰啲，我哋都想做呢類型嘅電影。講咗咁耐終於做到，今次我哋仲返去嗰個location（屯門樂安排），大家坐番當日同樣嘅位置。」</p><p>睇住對方大</p><p>首次擔任動作導演的伍允龍，直言和好兄弟合作，也難免有意見不合的時候，不過往往都是自己先讓步。伍允龍又指大家同樣拍得一點也不輕鬆，他說：「以前都係幫人設計動作，有啲idea未必有機會用到，今次可以將呢啲idea融入去。」問到對伍允龍首任動作導演的評價？Andy大爆：「我睇住佢大，對我嚟講，佢唔係新手，由武師、替身、演員、動作演員，到𠵱家係producer，成績非常好，同埋佢有好多錢。」伍允龍隨即回敬，踢爆Andy為玩槍可以不吃飯，他說：「咁我咪買一堆子彈畀佢玩囉！」</p><p>難忘槍戰戲</p><p>Andy自言最喜歡的一個場口，就是自己的槍戰戲，他說：「嗰個shot雖然分零鐘，但要配合機位，又唔夠時間，最後拍咗兩個take就OK，我自己睇番都覺得靚。」伍允龍表示還有其他想拍的故事，但需要投資者，希望不用再等十幾年：「十年後，腳都踢唔起喇！𠵱家有經驗，知道邊啲可以做，邊啲唔可以做。」<br>撰文：盧妹<br>攝影：仇志德</p></body></html>