<html><header><meta charset="utf-8"><title>【魚樂無窮】兩極走勢怎操作 - 唐牛</title></header><body><h1>【魚樂無窮】兩極走勢怎操作 - 唐牛</h1><p>恒指假期後走勢較想像中硬淨，埋單僅跌98點，原因有三個︰第一，A股走勢超強，滬綜指升逾1%；第二，藍籌的中資股表現可人，其中騰訊（700）更逆市升近2%；第三，昨晚美股勞動節假期休市，買貨資金少了一重擔憂。<br><br>不少戰友問恒指乜位put得，在在反映睇淡後市的人眾多，但要留意，恒指成份股走勢出現兩極化，以昨日為例，科網內需股有得升，但本地地產股、公用股跌到四腳朝天，造好造淡指數嘛，全日200點波幅都唔夠，變相得個桔，所以與其博指數升跌，不如搵強股call弱股put仲實際。<br><br>業績期高峯終於完結，通告太多之下，根本冇可能逐份睇晒，要得知個股亮點，唯有靠股價話畀我哋聽。沉寂一輪的兗煤（1171），昨日狂抽近兩成，原來中期盈利增長26%之餘，更派發中期息1元人民幣，相當於十幾厘息，難怪惹來好息一族追捧，但資源股在環球經濟向下時難有好表現，短炒適可而止。<br><br>另一隻焦點股份乃香港電視（1137），放榜後連跌第三日，累積跌幅達26%，事緣訂單及交易額有增長，但虧損不減反增，最大鑊係董事會因應市況調低下半年增長率，看淡之說不言而喻，雖然股價已重回半年前起步位，但仍不宜沾手。<br><br>唐牛<br> http://fb.com/tongcow88 <br>本欄逢周二、四刊出<br></p></body></html>