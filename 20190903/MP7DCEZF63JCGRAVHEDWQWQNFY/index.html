<html><header><meta charset="utf-8"><title>郭晉安歐倩怡夫妻檔接放學</title></header><body><h1>郭晉安歐倩怡夫妻檔接放學</h1><p>昨日是開學日，郭晉安及歐倩怡昨日到荔枝角一間國際學校，接一對子女放學，歐倩怡約3時出現，步入學校接仔女，郭晉安則負責駕車。歐倩怡說：「開學好耐，第一日開始接送，落雨比較麻煩啲，今日好啲，安仔有一齊嚟，佢10月先至開工，𠵱家個女三年班，個仔六年班。」問到兒子郭令山可否負責接送妹妹返學放學，令山笑言：「我驚湊唔到佢，佢好百厭。」在旁的妹妹郭以雅則否認說：「No！」此外，陳慧琳的兒子劉昇（小龍包）及劉琛（蝦餃仔）由傭人接放學，未見她出現。</p><p>胡諾言與太太陳琪昨早就陪伴兩個囡囡，到位於深水埗的學校上課，陳琪負責駕車，胡諾言就替女兒拿課堂運動用品兼送她們入校園。胡諾言表示︰「今日提早少少出門口，擔心落雨，又驚啲交通，希望可以快啲搞掂成件事。」對於校方有否預先提出處理罷課問題，胡諾言說︰「學校冇，小朋友都冇乜提呢樣嘢。」<br>採訪：張明<br>攝影：陳俊強</p></body></html>