<html><header><meta charset="utf-8"><title>【黑鏡線索】777一人扭轉全局 - 宋漢生</title></header><body><h1>【黑鏡線索】777一人扭轉全局 - 宋漢生</h1><p>【黑鏡線索】<br>中共掌舵人堅持逼英帝交出香港，但心知兩地文明，存在巨大鴻溝，而一旦呢個中港矛盾搵唔到方法解決，管治成本將會高到不勝負荷。</p><p>溫水煮蛙　中港區隔變融合</p><p>要解決中港矛盾，就即係要做到中港區隔，而要做到中港區隔，就不如索性一國兩制，一國幾乎係冠名，實質係高度自治、港人治港。<br><br>但係設計還設計，到時執行嘅人，唔跟你個設計，都係廢嘅，一如大家都知，中國人整嘅，一定會爆炸。政權移交之後，中共執行人，將一國兩制越推越歪，到咗689，連核心嘅雙普選承諾都宣佈壽終正寢，一國兩制既走樣、又變形。<br><br>嚟到777，既可以DQ閹咗立法會，又可以違憲推一地兩檢，再加上大灣區出爐，索性叫大家改口唔好再咁拘泥叫「香港」，大家都係冇乜反抗。溫水煮蛙，中港區隔越來越細，中港區隔慘變中港融合，大勢已成，收割只係時間問題。<br><br>777搞咁多嘢，連雨傘規模嘅反抗都冇，輕輕鬆鬆入幾粒，連777都估唔到咁容易，又考第一。即係球迷會話，贏緊3:0，就安安全全搓到吹雞完場，捧盃開香檳。喺平行時空，之後再裝埋4,000支監控燈柱，推埋社會信用評分，明日大愚，要幾融合有幾融合，香港人瞓喺到俾人輾過，從此跌入獨裁政權引力範圍，脫離自由世界文明圈。<br><br>溫水煮蛙，第一要訣，係千祈千祈唔好無端端貪心，走去開猛個火。DQ立法會，已經係好踩界，埋下逼人上街抗爭嘅種子，777仲要邪惡到想硬推送中法邀功，再開猛啲個火，終於出事。</p><p>倒數第一　當之無愧</p><p>如果換轉係一個冇咁邪惡嘅特首，溫水煮蛙會成功，香港再冇反融合嘅條件，偏偏777夠邪惡，又誤判國際形勢，先吹大雞驚醒咗就嚟被煮熟嘅香港人，試問三個月前，邊個會諗到，三個月後，街上嘅監控燈柱，竟然會俾人見一支拆一支？<br><br>777因為自己邪惡，搞咗五十年一遇嘅大頭佛，為主子添煩添亂，自知出咗大事，想急速切割，話送中問題已經圓滿解決，之後嘅事係另一件事，係外國勢力搞顏色革命，乜都好，外星人襲地球都好，總之就係唔關送中事。<br><br>但係全香港知，佢自己知，中共都知，分明係佢邪惡，以一人之力，搞送中搞出嚟，無論點樣放風點樣扮慘點樣洗白，都係冇得兜，一概入晒佢數。香港人入佢數，佢主子又係入佢數，總之所有嘅衰嘢，每一邊都會入佢數。贏家寫歷史，最終無論邊一邊贏，佢都係遺臭N年，拋九條街之遠，寫入史冊，倒數第一之名，當之無愧，永無來者。<br><br>撰文：宋漢生</p></body></html>