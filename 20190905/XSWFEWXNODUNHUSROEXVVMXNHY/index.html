<html><header><meta charset="utf-8"><title>【冰說聰明】誰是挾淡倉春江鴨 - 青冰</title></header><body><h1>【冰說聰明】誰是挾淡倉春江鴨 - 青冰</h1><p>本來今篇係寫黨鐵及領展（823），但市況有咁大變化，自然要講返啲貼市嘢，唯有急就章改稿。午後有本地傳媒報道，特首將撤回逃犯條例修訂，當時青冰奔走相告戰友，大部份的回應都是太遲啦，無助扭轉局面，持否定的佔絕大多數。但亦有戰友眼明手快，即時狗衝新地（016）等地產股，股民等待的報復性反彈，就在一片存疑中開始。<br><br>執筆之時傳言還未證實，但恒指就急升995點作回應，證明市場是很渴求這個讓步，但用馬後炮mode回帶睇吓，原來是有迹可尋。<br><br>青冰前晚留意到，美股開市後急跌四百點，正努力查探是甚麼原因之際，戰友通報恒指夜期只跌三十點，嘩冇可能㗎喎，近月港股只會比全球弱，美股升我們可以跌，美股插我們應該大跌吧。臨瞓前道指跌幅稍為收窄，恒指夜期仲倒升㖭。<br><br>最終道指跌285點，但港股開市後異常強勁，地產股更是普遍反彈2至3個百分點，正是百思不得其解，唯一可解釋就是淡倉要食糊，稍作反彈啦。午後傳出特首會撤回條例，當時期指並未開車，細心閱讀新聞，看到有傳特首前晚急召建制派、港區人大及政協到禮賓府，似乎有極重要的事情作通報。大概兩點，再有傳媒報道這個消息，恒指及地產股的升幅便開始擴大，亦越升越急，最終全日成交達千一億元，淡倉應該被挾到爆。<br><br>溫馨提示返，建制派前晚被召，但恒指夜期就反常地沒有跟美股而急跌，這些春江鴨消息都非常靈通啊，究竟係乜人在買，留畀戰友自己諗。撤回條例是否足夠平息這運動呢？答案應是難矣，但有助消消氣吧，市場就是那麼殘酷，往後可能再跌過，但昨天已殺了不少淡友，所以前輩老曹冇講錯，有智慧不如趁勢，資金永遠比我們知得多呀。<br><br>青冰<br> http://fb.com/chingbing888 <br>本欄逢周四刊出</p></body></html>