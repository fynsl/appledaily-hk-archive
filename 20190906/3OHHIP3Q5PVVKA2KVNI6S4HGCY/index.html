<html><header><meta charset="utf-8"><title>【馮仁昭四圍超】胸降威尼斯紅地毯鞏俐拖實老公唔放</title></header><body><h1>【馮仁昭四圍超】胸降威尼斯紅地毯<br>鞏俐拖實老公唔放</h1><p>【第76屆威尼斯影展】鞏俐主演嘅《蘭心大劇院》有份入圍第76屆威尼斯影展主競賽單元，於香港時間噚日舉行首映禮，53歲嘅鞏俐低胸上陣，仲拖實法籍老公Jean Michel Jarre行紅地毯，高調放閃。其間鞏俐走去同影迷簽名兼selfie，表現親民，不過一隻手就依然拖實老公，非常甜蜜。</p><p>感謝婁燁</p><p>威尼斯影展接近尾聲，紅地毯上繼續星光熠熠，噚日鞏俐就聯同《蘭》片嘅中國導演婁燁、拍檔趙又廷同小田切讓等齊齊行紅地毯。鞏俐着上紅撞黑晚裝霸氣現身，大晒事業線同美腿，當佢走去親近影迷時，老公Jean Michel Jarre細心地幫佢整裙襬，鞏俐就一隻手繼續拖實老公。<br><br>行紅地毯前，鞏俐前日先同劇組出席電影記者會，其間趙又廷為鞏俐等人斟水，盡顯紳士風度。鞏俐特別感謝婁燁啟發自己，提到角色，佢話：「看到劇本後，覺得是非常有挑戰性的角色，也是很有專業性的角色，當時和導演談劇本談了一個多星期，關於人物內心世界的複雜性等。導演跟我說她是專業的間諜，也是很善良的人。我記得最後槍戰時，她是個專業的殺手，但不會殺死一個失去反抗能力的人。還有一點是她的結局，是因為內心的愛、內心柔軟的一面，成就這樣的結局，導演給了我很多啟發。」仲話自己未睇套戲，所以好期待。趙又廷就話：「非常開心參與這麼棒的電影，像一場夢一樣，至今不能醒來。」<br><br>《蘭》片會喺今年12月7號喺內地上映，當日亦係「偷襲珍珠港」事件78周年。<br>撰文：馮仁昭</p></body></html>