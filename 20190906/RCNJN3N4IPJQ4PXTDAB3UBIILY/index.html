<html><header><meta charset="utf-8"><title>【中環在線】曾俊華下周落區「派糖」 - 李華華</title></header><body><h1>【中環在線】曾俊華下周落區「派糖」 - 李華華</h1><p>【中環在線】財爺陳茂波派4,000蚊，派到今日都仲未派得晒畀所有人，搞到民怨四起，前財爺曾俊華就乘機抽水，下周落區派6,000粒「真保珠」，唔通想剃財爺眼眉？<br><br>曾俊華冇做財爺後，加盟咗虛擬保險公司保泰人壽（Bowtie）做資深顧問，仲打算9月18日（星期三）去黃埔落區派糖。Bowtie就話，佢哋準備咗6,000粒「真保珠」糖，每粒都有6,000元BowtieCash優惠碼派俾市民。講到明就算大家無受惠到政府派糖嗰4,000蚊，現時都有6,000蚊收。<br><br>雖然佢哋派嘅6,000蚊唔係現兜兜入落戶口，但如果有參加保泰自願醫保計劃，BowtieCash就可以用作支付任何超過計劃賠償額嘅合資格醫療費用。曾俊華就話，今次落區派糖係希望喚醒香港人對自願醫保嘅關注，加深市民對純保障保險產品認識。仲特別提到當年擔任財爺時，已經喺財政預算案上預留撥款改善醫療，可惜最終冇被執行喎。<br><br>李華華<br>mailto:LiWaWa@AppleDaily.com<br></p></body></html>