<html><header><meta charset="utf-8"><title>【操盤手札記】北大人轉風向？ - 割柑人</title></header><body><h1>【操盤手札記】北大人轉風向？ - 割柑人</h1><p>上周三傍晚，林鄭喺「The bill is dead」之後，終於收返條屍，撤回修例草案。不過，呢個遲嚟兼只係min pay嘅回應，市民唔收貨，示威未降溫；市場亦唔收貨，恒指夜期由升轉跌。兩日後，惠譽更破格喺未下調展望前，直接下調香港信貸評級。<br><br>周一，美國國會復會，將會審議《香港人權及民主法案》。大戲開鑼前，觀望氣氛濃，港股喺中美10月重啟貿談、聯儲局放鴿、人行放水下，仍跌9點，收26681。恒指上周已突破頭肩底頸線26356，量度升幅可見27800，但短線或會出現技術性後抽，回至頸線支持。<br><br>中國對反修例示威嘅睇法，喺三大官媒系統──《人民日報》、新華社、央視之中，早前主要由《人民日報》系統開聲，近排則見新華社出聲，轉風向乎？上周三，撤回修例當日，新華社就發文《沉重的底色與扭曲的方向——香港修例風波背後的一些社會深層根源》。<br><br>該文應該係中央輿論首次完全冇用「外國勢力」、「反中亂港」呢類角度去解讀反修例風波，反而直接探討香港嘅深層次社會結構矛盾，唔再一味耍官腔叫「一國兩制」、「支持特首依法施政」呢類口號，用語輕咗。<br><br>經過周日連場示威，周一《人民日報》亦顯得低調，「開欄的話」題為《三問豬價：價格為何漲？供應穩不穩？產能咋恢復？》，唔通生豬供應更重要？話時話，雖然大陸話非洲豬瘟疫情可控，但生豬供應仍緊張，價格按年已貴近倍。<br><br>滬深港股通換馬生效，新納入北水可投資名單嘅股份共22隻，當中表現最標青嘅係中糧肉食（1610），飆8.8%。該股正係從事生豬養殖、豬肉及肉製品產銷、飼料生產，以及進口冷凍肉類。豬價持續上行，不妨候回吐分段收集。<br><br>割柑人<br>本欄逢周二刊出</p></body></html>