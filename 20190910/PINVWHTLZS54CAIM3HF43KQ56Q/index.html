<html><header><meta charset="utf-8"><title>【大棋局】2020庚子躁動（六） - Mr. Tregunter</title></header><body><h1>【大棋局】2020庚子躁動（六） - Mr. Tregunter</h1><p>蘇聯如何倒台？係中國共產黨一直重點研究嘅課題。<br><br>俄羅斯前副總理沙赫賴點出一個真相，同大眾認知有相當落差。事過境遷，馬後炮去睇容易出現一種論調，蘇聯係因為人民追求民主自由而倒台。由於80年代蘇聯經濟發展出問題，社會主義計劃經濟玩唔到落去，於是湧現經濟改革呼聲，轉型為資本主義，而資本主義就要連帶民主自由一齊做。<br><br>但沙赫賴認為並不如此。在蘇聯倒台前所做的多次民意調查顯示，平民要求轉型到資本主義，不到兩成。有此訴求，係政府同共產黨內高層，近八成贊成改行資本主義。當時主要有三種路線之爭：其一，繼續改革，逐步實行民主；其二，放棄改革，直頭番去最初社會主義形態；其三，完全放棄社會主義，改行資本主義。<br><br>掌握權力嘅政府同共產黨高層係咁諗，逐步實行民主，意味自己特權會被削；行回頭路番去社會主義，特權可以保留甚至擴大，但對身家財產冇保障，而國家經濟越來越差；改行資本主義，係最有機會食大茶飯。社會上最頂層的人物諗過度過，改行資本主義思潮湧現。簡單舉一例，切爾諾梅爾金，前蘇聯天然氣工業部部長，後成為國家天然氣工業康采恩理事會主席，掌握俄羅斯40%天然氣儲備。當蘇聯解體後，佢由檯底下的天然氣大王，正式躍身為檯面上的天然氣富豪。</p><p>中國吸取蘇聯倒台教訓</p><p>社會主義嘅重點，係國家資源的分配權力歸於政府。於是在官場中，指派誰去管理國有資源，就意味指派誰去當諸侯封邑食祿。一旦社會主義改變，政府不再掌有國家資源分配權力時，諸侯割據容易應運而生。中共長期以來唔敢政治改革，重中之重，在此。<br><br>但時代不斷進步，天下間並無一種體制可以不改進玩落去。中國正面對一個歷史上的重大抉擇關口：開放，要開放幾多？開放就意味政府對經濟之掌握度下降；對經濟之掌握度下降，就意味對人民之掌握亦下降。開放唔會令中共倒台，但會帶來衝擊，引發人心躁動，尤其是頂層。<br><br>面對蘇聯倒台的教訓，現時中國顯然有一種取向，就係寧緊勿鬆。就喺呢個時候，以777票當選的林鄭，行事確實只有6與8之間的味道，在中共建政70周年之際，選擇以壽終正寢賀壽。歷史之轉捩點，就係需要關鍵人物。分享第六曲，《Hymn to Red October》。<br>待續<br><br>Mr. Tregunter<br>本欄逢周二刊出</p></body></html>