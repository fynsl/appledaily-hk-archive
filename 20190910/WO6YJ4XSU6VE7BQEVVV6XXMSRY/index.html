<html><header><meta charset="utf-8"><title>【金手指】期待鋁業霸權誕生 - 孫柏文</title></header><body><h1>【金手指】期待鋁業霸權誕生 - 孫柏文</h1><p>噚日朝早《金融時報》報道，話有大陸公司正同持有俄鋁（486）母公司En+兩成幾股權嘅俄羅斯國有銀行VTB傾買佢哋嘅En+股份。<br><br>VTB擁咁多股權，係因之前En+脫離美帝制裁威脅嘅其中一項條件，就係要將前大股東嘅股權攤薄。所以國營嘅VTB就捱義氣，將債轉股，放棄穩定嘅利息收入，換來（到今日都冇）嘅派息機會。<br><br>當然，洽購十劃都未有一撇，不過如果最好嘅情況諗，會點呢？相信大家同孫柏文一樣，都可能睇過舊年五月「青衣隱世股神」嘅訪問。<br><br>被問到佢睇緊邊隻，佢就直答話：「依家咪博俄鋁，上市價差唔多成11蚊，間間鋁業都無錢賺，你夠膽買，分分鐘升到十幾蚊。」首先，訪問出街時俄鋁賣兩蚊股。你跟佢，一年已賺五成。不過，最緊要嘅係全球鋁業都捱打，因產能過剩，有一半嘅公司都係越煉鋁越蝕錢。<br><br>全球產量最大三間鋁廠，都係喺香港上市，俄鋁係其中一間。如果傾緊入股En+嘅公司，係其餘兩間大陸公司，咁佢哋手上嘅鋁產能，就有支配性地位。全球鋁業霸權誕生！減產提價救行業（或更準確咁話，救啲借咗錢畀大陸鋁廠嘅銀行債主們）就可以實現。呢個當然係個遙遠理想，不過如果發生，青衣隱世股神嘅俄鋁「十幾蚊」目標價，就肯定不是夢了。<br><br>孫柏文<br>獨立股評人<br> http://fb.com/shuen <br>本欄逢周二刊出</p></body></html>