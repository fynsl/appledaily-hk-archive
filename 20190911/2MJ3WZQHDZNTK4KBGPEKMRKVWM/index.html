<html><header><meta charset="utf-8"><title>隔牆有耳：娥特最愛閘大大巡黨鐵都要獻媚？ - 李八方</title></header><body><h1>隔牆有耳：娥特最愛閘大大<br>巡黨鐵都要獻媚？ - 李八方</h1><p>自從港鐵變成市民同網民口中嘅「黨鐵」後，各大港鐵站成為抗爭目標，有和理非市民喺站入面用和平方式抗議，但因差人成日走入站內「執法」，結果又變成勇武抗爭者上場，星期日網民發起「香港人權與民主法案祈禱會」後，激進抗爭者破壞港鐵中環站，但亦有無辜年輕人喺大埔站俾「執法」差人打到頭破血流，但特首林鄭月娥似乎關心港鐵入閘機有冇事，多過無辜年輕人俾差人打。</p><p>「唔能夠無生命就破壞」</p><p>林鄭噚日出席行會見記者，雖然傳媒廣泛報道周日差人為搜捕示威者，喺港九新界多個港鐵站拉人，傳媒仲拍到大埔站有無辜年輕人俾差人打到頭破血流，不過林鄭冇慰問呢啲市民，反而譴責有「暴徒」喺遊行後破壞港鐵設施，形容對港鐵破壞係「瘋狂式破壞」，仲話唔能夠因為設施無生命就肆意破壞喎！<br><br>其實林鄭周一已去過中環站視察車站內外損毀情況，政府發嘅相仲見佢好小心睇啲入閘機，所以林鄭噚日呢番話，即俾網民瘋傳及揶揄，話佢緊張入閘機多過人命，有網民話可能因「入閘機」姓「閘（習）」，所以林鄭咁緊張！亦有插畫師、網民畫漫畫、改圖諷刺林鄭。其實世界上冇無緣無故嘅恨，點解和理非市民、激進抗爭者都針對港鐵？港鐵為何會變成市民口中嘅「黨鐵」？港鐵、政府自己反思吓！<br><br>李八方</p></body></html>