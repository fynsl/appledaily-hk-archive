<html><header><meta charset="utf-8"><title>【收市閒情】當實Q比警察更可信 - 千頌C</title></header><body><h1>【收市閒情】當實Q比警察更可信 - 千頌C</h1><p>「我在視察後感到非常痛心，無論是香港國際機場或是香港的鐵路系統，都是香港的命脈。」經過三個月嘅運動，死嘅死，傷嘅傷，林鄭都冇為過一滴血覺得痛心，反而一部閘機而黯然神傷。<br><br>閘機是死，人是生。我會更珍惜某一批有血有肉有人性嘅保安。話說屋企樓下保安，個人冇咩點，係煩膠啲。即係你樓下撞到佢時：<br><br>夜咗返佢會話「今日咁夜啊！」，你可以點應，都係「係啊……夜咗。」<br><br>早咗出門口佢又話「返工啊？」，心諗，唔通收工咩，但虛偽嘅我當然會禮貌講，「係啊，返工啊。（微笑）」<br><br>不過最近一次經歷，令我對呢位保安叔叔有啲歉意。話說，有日遊行返歸，着住黑色衫，返到去又見到佢，心諗，呢度深藍屋苑，希望你唔好大大聲講，「你去完遊行啊？」點知，係我小人之心度君子之腹，當日佢一反常態，一言不發，衝去幫我哋撳定電梯門，等我入電梯先講一句「辛苦啦，早啲返屋企。」係一件好小嘅事，但係窩心嘅。<br><br>過去三個月，有唔少保安盡忠職守，上星期四有防暴想強闖坑口安寧花園，一個年過70嘅保安，一夫當關，趕走防暴。你幻想吓，佢除咗件制服，其實只係一個阿伯，而佢就擋一班荷槍實彈嘅防暴，保護居民，係型到值得未到新年都畀利是佢！<br><br>7月底，中環IFC職員，又係對住一批防暴，霸氣一句「話番畀你哋指揮官聽，我哋唔歡迎你入嚟商場。」轉身就走，而克警就面懵離開，成功令呢個商場避過一劫。數到7月中，當日防暴想衝入沙田中心，有保安引路帶市民離開，亦有保安員即使身負腳傷，都堅持企喺商場外擋住防暴。<br><br>所以，如果你有幸遇到好實Q，就不妨多多表揚；遇到唔好？做吳三桂嘅……？仲講新年唔派利是？炒咗佢啦！（如果你有權炒佢）。畢竟，今時今日，保安某程度上可信過所謂警察，因為保安有冇盡責，係賞罰有度；但克警呢？做任何事，都冇後果。<br><br><br>千頌C<br> http://fb.com/winbigwok <br>本欄逢周三刊出<br></p></body></html>