<html><header><meta charset="utf-8"><title>【中環在線】陳德霖拍廣告遇「大小姐」 - 李華華</title></header><body><h1>【中環在線】陳德霖拍廣告遇「大小姐」 - 李華華</h1><p>金管局總裁陳德霖下個月就退休，唔知係咪臨別秋波冇咩負擔，最近一改以前嚴肅形象同「大小姐」林淑敏拍片，鼓勵市民留意網絡安全，保護好自己嘅個人數碼鎖匙。<br><br>金管局琴日推出Instagram（IG）專頁，仲喺facebook upload咗一條片。話說大小姐為咗貪平、貪方便，亂去來歷不明嘅網站買嘢，又喺公共場所亂上Wi-Fi登入網上銀行，搞到自己嘅數碼鎖匙被人偷咗都唔知。呢個時候居然見到陳總過去搭枱，提醒大小姐用電子金融服務時，要小心保管自己賬戶、個人資料同一次性密碼，但就俾人誤會想搭訕抄牌，真係估唔到陳總今次豁出去咁徹底。<br><br>自從金管局舊年終於開咗facebook專頁後，間中都會見到陳總身影，好似之前就試過「聲演」大嘥鬼。今次戲份更重，加上對住咁有氣場嘅大小姐，陳總都招架得住，睇離退休後可以做埋YouTuber喎。<br><br>李華華<br>mailto:LiWaWa@AppleDaily.com</p></body></html>