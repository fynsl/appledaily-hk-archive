<html><header><meta charset="utf-8"><title>雞珍講教育 - 左丁山</title></header><body><h1>雞珍講教育 - 左丁山</h1><p>外號雞珍（沙士時話唔怕食雞）嘅陳馮富珍，水鬼升城隍，由本港衞生署署長走咗去日內瓦做世界衞生組織總幹事，當然係因為北京強勢推薦之故。世衞呢類國際組織，阿頭並非憑真本事，而係憑政治，總幹事係一個政治任命，由大國輪流推舉候選人，再由各國代表投票確認，中間之拉票工程就是政治交易，陳馮富珍論醫生醫術、學術成就、國際經驗、世界視野，幾時輪到佢？總之現在中國崛起，久唔久就要爭一個席位畀自己人做，陳馮富珍對沙士之認識，遠不如廣東鍾南山教授，但阿爺唔知睇中佢邊一瓣，發緊夢咁「黃袍上身」做咗世衞總幹事，叫做威過一輪。<br><br>退休後，陳馮氏做咗全國政協常委，最近不知何故，大發謬論，在政協第13屆全國委員會常務委員會第八次會議發言，指香港的愛國教育失敗，必須改革教育制度：（一）強化基本法教育工作；（二）牢牢掌握教育主導權，及時消除港獨思潮，將通識科改為選修，嚴防教導反政府反中的錯誤思想；（三）加大培養愛國愛港教師隊伍，以愛國愛港作為教師必備資格，從在讀師範生入手，培養更多愛國愛港的新鮮血（按：香港已無師範學院，只有教育大學及其他大學的教育學院，可見陳馮氏根本已與香港脫節），並提升愛國愛港教師在教育領域的影響力、話語權。<br><br>香港教育工作者聯會（教聯）對此大感興奮，教聯主席、教聯會黃楚標學校校長黃錦良認為政府應資助及要求師範生到內地實習交流！<br><br>陳馮富珍原是港英政府官員，1997之後變成突然愛國派，畢業於何東女子職業學校及羅富國師範後，留學加拿大入讀西安大略大學得文學學位，報讀醫科，1977年30歲得醫學博士學位，1978年入職香港衞生署。如此教育背景，本應有西式教育之多元化包容思維，怎知道一日受皇恩之後，竟然背棄自己的羅師教義，即教導學生，要從誘導學生之獨立思維、終身學習、多角度看事物、不盲從個別主義。大概人到北京做了政協常委，便自覺高人一截，要對香港教育指指點點了。雞珍的言論非常危險，如教育局向教師發牌，採政治思想審查原則，以後為監察有牌教師，在教學時是否真的不宣揚西方思想，是否又要在學校設立一個黨委之職？香港那樣子怎麼會是一國兩制？主動破壞一國兩制的人就是類似雞珍這些皇帝唔急太監急的港英餘孽，拚命表現自己比老愛國、教育專家曾鈺成更愛國、可憐可嘆也！</p></body></html>