<html><header><meta charset="utf-8"><title>隔牆有耳：準大狀晒情史拉橫額Call bar出位　法官詐型 - 李八方</title></header><body><h1>隔牆有耳：準大狀晒情史拉橫額<br>Call bar出位　法官詐型 - 李八方</h1><p>想戴假髮、着律師袍喺法庭雄辯滔滔？當讀完LLB考埋PCLL，仲要跟師傅、向大律師公會申請認許取得大狀資格（行內一般叫call bar），先可以成為真正嘅大狀。不過，負責處理call bar嘅高院法官最近唔多滿意一眾「準大狀」同friend子嘅行為，話佢哋有失莊重，仲講明「準大狀」嘅情史、長篇大論嘅致謝，既冇必要亦唔應該喺call bar時陳述；仲有氣球、毛公仔、鮮花等就更唔應該帶入庭內。所以，各位「準大狀」記得守吓規矩喇！<br><br>高院上訴庭法官潘兆初上個月28號以署理首席法官嘅身份，去信大律師公會主席戴啟思，開宗明義話法庭明白call bar對於「準大狀」同家人朋友而言係歡樂事，之但係call bar始終係正式嘅法庭程序，唔應該當係畢業典禮或頒獎典禮。</p><p>陳詞可幽默但須得體</p><p>潘官又提醒協助「準大狀」動議並陳詞嘅「師傅」們，雖然法庭容許陳詞有一定程度嘅自主性，但各位「師傅」唔該好好拿揑，舉例指「準大狀」嘅情史或愛侶等嘅內容，係容全唔恰當，至於長篇大論嘅學歷證明同致謝更應可免則免。<br><br>潘官話喎，法庭唔會禁止輕鬆幽默嘅陳詞，但內容必須得體、不減莊嚴，且陳詞唔應該超過五分鐘。<br><br>潘官仲提醒出席call bar嘅人士要保持肅靜，不應喧嘩鼓掌；大人亦應確保同行嘅小朋友唔會干擾法庭。除咗ban氣球、鮮花之外，潘官仲話唔應該係庭外或法院大樓外展示橫額。公會主席戴啟思喺一個禮拜後就匆匆去信各會員，叫大家注意提點喇。<br><br>李八方</p></body></html>