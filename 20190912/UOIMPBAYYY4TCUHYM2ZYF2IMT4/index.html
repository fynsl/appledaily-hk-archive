<html><header><meta charset="utf-8"><title>【魚樂無窮】網傳截圖勿亂信 - 唐牛</title></header><body><h1>【魚樂無窮】網傳截圖勿亂信 - 唐牛</h1><p>日前提過對後市稍為偏好，結果恒指昨日突然發力，重上27000點水平。原以為大市可借A股挾高，內銀內險縱然有鑊氣，但升市主力其實落在銀行股及地產股身上，前者在債息回升下造好，後者則與民建聯要求政府引用《收回土地條例》興建公屋有關。無論如何，第一個上升裂口已補，重倉熊仔已收回，要再補第二個上升裂口（目標在27500點），似乎要再儲一儲力。<br><br>Whatsapp瘋傳政府會再回應市民訴求截圖，成為昨日市場另一個焦點，午後相關媒體否認報道，好彩港股尚算硬淨，以全日高位收市，否則因為fake news入場而輸錢，就十萬個陰公喇。互聯網發達下，真假新聞越來越難分，故收到市場敏感消息後，切忌照單全收，務必要進行fact check，做好功課才落盤，買貴好過買錯。<br><br>早兩日專欄已提醒大家，因中秋節假期關係，北水由昨日起連續三日暫停，因納入港股通炒起的錦欣生殖（1951），在內地資金買盤欠奉下回吐近7%，戰友們應成功避過一棍。下周一港股通重開，錦欣生殖會否回復生氣？我冇水晶球唔敢亂估，但呢幾日趁回吐吸納博一轉，有數得計！<br><br>唐牛<br> http://fb.com/tongcow88 <br>本欄逢周二、四刊出</p></body></html>