<html><header><meta charset="utf-8"><title>【冰說聰明】港股通的一國兩制 - 青冰</title></header><body><h1>【冰說聰明】港股通的一國兩制 - 青冰</h1><p>星期一，港股通標的新名單正式生效，某些港股通新貴在首日表現甚為標青，如錦欣生殖（1951）及中國東方教育（667），但亦見到有人推介新貴奧園（3883），咪住，青冰記得此股早已是港股通標的喎，所以即時去上交所查看通告，果然看到有九隻股份獲納入，除了上面三隻，還有頤海（1579）及波司登（3998）。心水清的戰友都知道，頤海和波司登本已是北水愛股，點解又會再次成為新貴，答案很簡單，就是滬交所及深交所各自為戰，沒有統籌一個標的名單。<br><br>要成為港股通標的，首先要是恒生綜合指數成份股，但要撇除同股不同權、外國公司、房產基金及合訂證券，綜合指數仲會細分大中小型股，按滬港通的設計，他們只納入大中型股份，深港通就會包括小型股份。至於是否入咗綜合指數就入硬港股通，青冰曾在兩年前電郵問過恒指公司，得到一個耍太極的答覆，唔一定入硬架，一切以滬深交易所公佈為準。<br><br>奧園、頤海及波司登，早已在深港通標的之列，只係恒指公司在上月將三者重新分類，由小型股改至中型股，所以在於滬交所而言，佢哋真係新加入的，但如果戰友真係因「新貴」二字而衝入場，就中伏了。<br><br>如果要捕捉新貴，恒指公司每季檢討綜合指數，便要留意加入的股份，再到滬深交易所fact check是否現有標的，如果覺得煩，你去港交所或webb-site網站睇CCASS數字，睇吓有冇A00003及A00004這兩個中證登專用的CCASS ID，只要其中一個有持股，代表那是現有標的。<br><br>三個交易所秒秒鐘幾十億上落，李小加咁想港股通做大做強，但就係唔整一個統一名單，令資訊混亂，可謂充份體現了一國兩制，甚至三制，兄弟爬山，各有各做囉。<br><br>青冰<br> http://fb.com/chingbing888 <br>本欄逢周四刊出</p></body></html>