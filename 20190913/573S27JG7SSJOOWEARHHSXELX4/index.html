<html><header><meta charset="utf-8"><title>【異動空間】翻生三寶點操作 - 魏力</title></header><body><h1>【異動空間】翻生三寶點操作 - 魏力</h1><p>憧憬貿戰有得傾，央行減息放水，今年每次升市，原因都係呢兩個，但橋唔怕舊，個市又一級級舞上去。恒指周三湧上27100，消滅最大熊區，但另一熊區又在27600附近崛起，淡友死心不息，往往會繼續挾上，國慶行情持續，聯儲局下星期四議息結果前，有條件再衝一浸。<br><br>板塊明顯出現強弱互換，貿戰避險股偏軟，資金似乎正流去低殘的舊經濟股，例如內險、券商股。至於魏力日前另文分析的「翻生三寶」（手機、汽車、資源股） 繼續有好表現，可順住資金流湧上去。<br><br>手機股方面，舜宇（2382）在120蚊關前回氣，8月份出貨量相當靚仔，但畢竟上月至今累飆5成，稍事休息十分合理，是炒明年5G復蘇大浪的首選。反觀較落後的丘鈦（1478）就起飛，周四突破上升旗形後大陽燭挾上，盤路強勢，可博多一兩日，阻力位10.2至10.5元。但要留意，9 RSI已升至86，現價入場轉身要快。<br><br>資源股而言，炒作邏輯主要係央行放水、美元轉弱，加上估值超殘，空倉多非常好挾，純粹博弈因素，與實質需求關係不大，因此操作同樣要以快為原則，近日矮仔上樓梯的五礦資源（1208）尚未超賣，可博見2.15至2.2元。<br><br>筆者為證監會持牌人，持有舜宇、丘鈦及五礦資源<br><br>魏力<br> http://fb.com/2012jason <br>本欄逢周一、五刊出</p></body></html>