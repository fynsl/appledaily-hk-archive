<html><header><meta charset="utf-8"><title>食店生意急挫不氣餒吳日言逆市擴充「唔好俾難關嚇親」</title></header><body><h1>食店生意急挫不氣餒<br>吳日言逆市擴充「唔好俾難關嚇親」</h1><p>【娛樂人物】由6月初的反送中直至今日的逆權運動，香港營商環境變差，近月來店舖出現「結業潮」。吳日言（Yan）經營的兩間食店正面對今次逆境，尋找救亡方法外，同時以積極態度面對，除照原定計劃下月開旺角店，更希望在現時環境找到平、靚、正的舖位開第四間分店。Yan認為香港人曾克服過無數難關，千萬不要被困難嚇倒，逆境必能跨過。</p><p>吳日言和老公Barry及幾位好友去年12月底合資超過七位數，在銅鑼灣開設第一間食店，今年6月再投資近七位數在山頂凌霄閣開分店，但山頂店開張便遇上香港發生反送中，發展到現時的逆權運動。由於特區政府冷漠回應市民訴求，迫使示威者上街抗爭，影響社會環境及經濟，結果近月店舖出現「結業潮」，令老闆們要各自諗計救亡。</p><p>要求業主減租</p><p>Yan銅鑼灣店的客源主要來自學校及寫字樓，學校午飯時試過一小時內賣了80個便當，暑假時店舖變陣主力做寫字樓外賣，如果生意好每日有過萬元營業額，即使較靜的日子也有兩、三千元。但山頂店卻完全不樂觀，租舖前業主指每日有過萬人坐纜車到山頂，但現在商場每天只有幾十人來來回回，Yan說：「租山頂店前我哋有問隔籬店舖生意點，佢哋話日日都過萬蚊，高峯時仲唔止，維持咗十幾年。我間舖喺正旅客落纜車必經之路，心諗如果每日有一千人幫襯買支水，生意已經唔錯，但呢幾個月好嘅只有七、八千蚊，最差真係試過只有三百幾蚊生意咋。」<br><br>Yan坦言社會動盪對銅鑼灣店影響不大，因他們的食品售價平，現時大家不願花費太多，他們這類小店反而有得着。但山頂店客源主要是遊客，現在遊客銳減，首當其衝大受影響。為求出路，Yan向業主要求減租：「呢個商場係一個集團嘅物業，佢另一個物業係尖沙嘴一間五星級酒店，聽聞𠵱家酒店減到幾百蚊住一晚。負責人話可以幫我傾減租，但佢都笑話自己唔知會唔會被炒，到𠵱家仍未收到回覆。」<br><br>山頂店生意不濟，Yan和老公坦言有做了最壞打算，迫於無奈惟有結業：「最壞嘅情況一早已經諗，所以我哋先專揀細舖，舖內啲雪櫃、收銀枱等全部外置，可以搬走再用。」</p><p>溝通非常重要</p><p>雖然前景不明朗，但Yan夫婦及其他股東表現積極，第三間分店會照原定計劃下月在旺角開張，而且會籌備擴充再開第四間：「大家唔好俾難關嚇親，我哋覺得𠵱家啲舖租跌，可能會有啲又平又靚嘅舖位。當然想香港經濟好返，遊客可以再嚟，可能隨時亂世出英雄，另有新嘅商機，自己唔會氣餒，香港人有乜挫折難關未經歷過，我哋會堅持。」不少老闆會埋怨抗爭者示威搞亂社會，才令他們步向「結業潮」，但Yan認為香港大家都有份，每人都有權利爭取訴求，她倒認為如果有人一早聆聽市民聲音，去面對、去商討，事情有機會簡化及解決，她更以媽咪口吻說：「一個大人仍未解決到啲問題，反而去怪責啲小朋友，大人同小朋友溝通係好重要。」 <br>撰文：寶妮<br>攝影：陳慧安</p></body></html>