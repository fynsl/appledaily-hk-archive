<html><header><meta charset="utf-8"><title>吃豬肉難 - 左丁山</title></header><body><h1>吃豬肉難 - 左丁山</h1><p>走過利源東街，看到一間小店的食品價錢牌，這間小店專賣燒烤物，只見一隻燒豬售價是三千四百餘元，不禁嚇了一跳，怎麼一隻燒豬要這麼高價錢。後來到喜萬年參加飯局，問經理祥哥：「點解燒豬一隻咁鬼貴？」祥哥話：「非洲豬瘟吖嘛，新鮮豬肉好貴，以前我地一隻小乳豬賣九百至一千，依家起碼要千二、千三蚊一隻啦。」受非洲豬瘟影響，內地肉價飛升，導致八月份CPI（消費物價指數）上升百分之2.8，係半年以來最高通脹率，假如用美國之核心通脹概念，扣除食物及燃油價，中國核心通脹率會低好多，但一般人民點會同你計核心通脹率呀，到街市買唔到豬肉就會怨聲載道，共產黨官員都唔敢忽視之。記得兩三年前紐約聯儲銀行高官見市民，話核心通脹不高，iPad價錢下降㖭，點知一位市民反應快，高叫：「iPad食得嘅咩？」高官為之面紅耳熱。美國人都如此重視食物價錢，中國古語有云，民以食為天，冇豬肉食喎，勢係假，故此中央為安撫人民情緒，兩星期前不惜打倒昨日之我，撤回部份養豬禁令，容許農民隨便養豬，地方政府不得依照環境保護條文來禁止養豬，為農民養豬大開綠燈。環保唔講嗱？小型養豬場幾污染環境嘅噃？唉，要保證有豬供應，唔顧得環保咁多咯，一切以養豬食豬肉為大道理。<br><br>內地豬肉價連漲14周，中央被逼出手救市，又話要輸入美國豬，順便益吓特朗普選民。唔講得笑㗎，豬肉價連漲六個月，再漲下去，搞唔掂，要返回改革開放前，憑肉票買豬肉。左丁山諗一諗，中國養豬業嘅生產力一定係好低，人地美國唔係有好多農民養豬啫，點解大型養豬場除咗滿足美國人食豬需求外，還可輸出？可以話美國人食豬冇中國人咁多，但其中一定反映咗養豬生產力之巨大差別，中國之小農經濟模式仍然係數千年不變，認真落後。左丁山問過一位中菜食店主管，香港人食豬靠中國係咪好唔掂？佢話：「唓，食肆嘅豬絕大部份係巴西豬，包括叉燒與燒肉，極少係大陸活豬，如果要賣貴啲，就以西班牙黑毛豬做叉燒，令你覺得高貴，肯畀錢！」又係嘅，中國人好食豬，多多唔夠，信報有數字，2018年全球生產豬肉1.13億噸，中國人食咗5595萬噸（49.15%），即係全世界為中國養豬，美國人每年吃豬一億頭，20年無增長，中國人20年前每年消耗4億頭，現已增加至7.38億頭。中國一定要自己養多啲豬至掂，靠進口唔靠得咁多，可惜呢，有非洲豬瘟喎，豬瘟從那裏來？一位中資機構高層對左丁山講：「唔可以公開投訴呀，否則影響習大大與普京嘅交情，因為當初從俄羅斯買豬，點知連豬瘟都買埋返嚟！」</p></body></html>