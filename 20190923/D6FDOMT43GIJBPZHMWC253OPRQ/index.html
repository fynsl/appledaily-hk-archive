<html><header><meta charset="utf-8"><title>城城跳Baby Shark Dance女兒錫錫讚賞</title></header><body><h1>城城跳Baby Shark Dance<br>女兒錫錫讚賞</h1><p>郭富城昨日在尖沙嘴出席活動，早前為人氣洗腦兒歌《Baby Shark》拍新MV的他，即席與小朋友大跳Aaron Kwok Style「Baby Shark Dance」。城城笑言應該有爸爸版，又表示大女Chantelle看過他與Baby Shark的MV後，開心得攬住他錫錫，邊說邊冧笑，露出一面慈父相。</p><p>遺傳跳舞天份</p><p>活動完結後，城城受訪時指大女很喜歡《Baby Shark》：「佢一扭計就要聽，我同佢一齊睇，原來小朋友世界入面都有神曲，唔係淨係《對你愛不完》、《唱這歌》係神曲，我都好開心可以融入小朋友嘅世界，所以今次拍呢個MV，我都有私心，因為可以受惠埋囡囡，所以更加願意做呢個job。」他亦有教大女跳舞，讚她很有跳舞天份，城城說：「佢𠵱家都有上音樂堂，唔知係咪爸爸做呢行有關，我覺得係有囉。」<br><br>城城透露私下拍了兩父女齊跳《Baby Shark》的片段，至於會否公開分享？城城坦言從前很想保護女兒，現時心態已改變：「我做呢行咁多年，要保護番自己嘅小朋友，有時同傳媒朋友講，唔好兜口兜面影我個囡囡，但係我𠵱家有少少改變，等我同太太商量吓，因為小朋友都返N班。公開唔公開片就遲一步啦，我樂意分享，不過唔係𠵱家。」</p><p>行公園感浪漫</p><p>日前與太太送女兒上學，城城表示很感動：「睇佢行入去課室嗰陣，我改變咗我個思想，我覺得佢要去學習過點樣合群，點樣群體生活。佢返學冇喊，因為太太帶住，只可以一個家長帶，太太同我講囡囡都OK，可以適應。講個秘密畀你聽，其實佢今日有嚟到，但係你哋搵唔到佢，我都唔知佢去咗邊，我特登叫佢嚟睇爸爸工作。」<br><br>提到早前與太太甜蜜遊維園，城城表示11月將開拍電影，片中飾演一名高科技的偵探：「基本上拍電影就冇晒自己嘅時間，所以作為丈夫、爸爸，要多啲陪太太同小朋友，其實行公園係一件好浪漫嘅事，太太懷孕嘅時候，我哋都係經常行，因為公園嘅環境同空氣都比較好啲。」<br>採訪：黃曉妍<br>攝影：陳慧安</p></body></html>