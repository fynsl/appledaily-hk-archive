<html><header><meta charset="utf-8"><title>撐港台反港台 - 左丁山</title></header><body><h1>撐港台反港台 - 左丁山</h1><p>長輩S在陸羽請飲茶，與大家吹水個多小時，臨別之際，名嘴N問長輩S：「S先生經歷過三年零八個月，國共內戰，1949年上海人將不少財富轉移到香港，之後又有1956年、1966、1967暴動，見識親歷銀行擠提，1982年佳寧及中英談判風暴以及有1987年大股災，1997年回歸金融風暴，以至2003年沙士，2008年金融海嘯，你都安樂度過，生意愈發壯大，已是身經百戰，對今次反修例運動又點睇呢？如何終局？」長輩S講得含蓄：「呢次我真係唔識睇，唔敢講。」<br><br>老前輩都話唔識睇，我哋仲有乜好講，純熟個人猜測而已，大家都留意到大公文匯少咗報道中聯辦主任王志民之談話，又冇乜見王志民上頭版，皆猜測王志民與港澳辦主任張曉明有失勢迹象，對中央另有人（趙克志？）已實際上暫管香港事務，對香港是硬是柔，還未可知。江青四人幫到了1976年3月，還是意氣風發到極點嘅呢，當時中文大學學生會還組織學生團到深圳學習深入批林批孔批鄧呀。<br><br>離開陸羽，收到藍絲轉發短訊，內容反香港電台：「大家響應屈女士的呼籲，簽名檢舉RTHK，取回香港人話語權，屈女士要求十萬個簽名，我將她提升到一百萬，試試看香港人能不能齊心協力做番一齣好戲啦！」<br><br>HKG報與幫港出聲攜手發起十萬簽名檢舉港台，撥亂反正，改邪歸正，屈穎妍簽咗啦。嘩，咁都得，藍絲真係驚怕港台驚到出汁，但實際上不知如何奪回港台，撥亂反正？<br><br>在戲院里一路行，一路睇WhatsApp之際，嘟一聲又有新短訊，竟然係與藍絲對着幹嘅訊息，來自黃絲群組：「全力支持香港電台，一直秉持編輯自主，新聞節目不偏不倚，不為政府喉舌，不受商業影響，但為市民發聲。」（來自change.org），呼籲港台之友簽名撐港台，目標係150000個，目前已有90000多個簽名，不斷有人加入，睇嚟會人多過屈穎妍之呼籲。呢場香港市民簽名戰，撐港台還是反港台，從中可以看出民意。左丁山素來認為RTHK報道新聞十分專業，不會弄虛作假或作大，純屬以事論事，但建制派二十幾年來就是針對港台，看不順眼，97年之後，特區政府對港台，看不順眼，歷任特首對抑制港台發展，絕不手下留情，點解到目前冇法子降服港台呢？原因係港英傳統，政府不能隨意開除公務員，廣播署長不能任意趕走屬公務員嘅新聞節目部人員。如搞甚麼「撥亂反正」，就等於徹底破壞公務員制度，林鄭政府會為此付出沉重代價。</p></body></html>