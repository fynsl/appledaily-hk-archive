<html><header><meta charset="utf-8"><title>火魔法師之煉成「只守不攻避免傷人」</title></header><body><h1>火魔法師之煉成<br>「只守不攻避免傷人」</h1><p>【星火燎原】<br>【本報訊】近期多次逆權示威，都見抗爭者行動升級，掟汽油彈、在路障上縱火，變成指定動作。這種被政府形容為「激進」的行為，即使未有造成人命傷亡，但也未必為所有同路人所理解。《蘋果》找來一位「火魔法師」，自我表述一位和理非如何被暴力政權「培育」成勇武分子。<br><br>阿鬧（化名）就是曾經向警方防線投擲汽油彈的一員，他說三個月來見盡荒謬，警暴、濫捕、鄉黑，為掙脫無力感，甘冒罵名成「火魔法師」一員，用火燄阻擋警員推進，旨在為前線手足撤退時爭取時間，望同行者理解。他也同意，前線不應被仇恨支配，將「魔法」直接投向警員，「你要記住你出嚟嘅原因係做乜嘢，你唔會想做到任何人命傷亡，真係要記得自己點解會行到呢一步，唔好畀升級無止境冇底線咁發展落去。」<br>記者：佘錦洪</p><p>721無差別恐襲　激發自保念頭</p><p>9.15市民自發在港島區「自由行」，阿鬧相約記者在銅鑼灣鬧市碰面，一身black bloc的他裝束與現場其他抗爭者並無二致，唯一差別相信是背包裏所攜帶的物品，「今日係我哋有六支。」裝在玻璃瓶內的，是混和了白電油的燃燒彈。作為「施法者」，阿鬧將它視為最終手段，「其實都係預咗喺最後關頭先會用嘅，如無必要我哋都係唔會用到呢一步嘅」。<br><br>成長於典型和理非家庭，阿鬧父母自小已與他討論時事與政治，五年前雨傘運動時亦曾以學生身份參與非暴力抗爭，「去到『魚蛋』嗰陣，都係覺得呢批人比較暴力」，說他是「左膠底」絕不為過。反送中抗爭不斷升溫，政府無視百萬民意試圖硬推修例二讀，阿鬧亦在6.12首次站上前線，但即使防暴警察只有10米之遙，反抗從來不是他的首選，「我最記得嘅都係，我身邊嘅人會推鐵欄啦、會掟遮呢啲嘅行為，甚至（立法會）正門方面有啲手足會掟磚咁啦。嗰時我個心裏面都覺得，嘩呢批人真係比較激進喎」。<br><br>由和理非變成自己口中的激進分子，全因7.21元朗白衣人無差別恐襲，「嗰晚睇住啲新聞，我係完全瞓唔着，我好自責我喺上環嗰陣時我有勇氣企去最前面去抗衡，但係我竟然係冇去到元朗幫手」，為擺脫無力感，他認為抗爭者必須再走前一步，「我哋要更加有效率咁去同防暴同速龍去對抗，咁樣先可以幫到我哋更加多嘅人。」</p><p>一把火爭取時間撤退</p><p>阿鬧憶述7.21有人於上環以彈叉、磚塊、垃圾桶等手段對制衡警察，「講真一個防暴警察佢副裝備四萬幾蚊擋子彈，唔會受到啲咩（傷害），同我哋嘅裝備比較其實係根本不能相提並論」，惟獨是當時有手擲式催淚彈落到路障，爆開並點燃雜物，「由着咗火嗰刻開始到消防嚟救火，兩方面係對峙咗比較長一段時間」，自製燃燒彈的念頭揮之不去，他於是按網上教學自行製作，並在一次驅散行動中使用。<br><br>「我好記得當時情況係，有一隊速龍小隊開始走入橫街向我哋搜捕，為咗要令到後面嘅人可以安全走，我用咗第一次火。」阿鬧當時將燃燒彈投擲在身前，街道中心升起的烈火嚇退了正要衝前的速龍警員，成功為他及身後的人爭取到寶貴時間逃脫，「我會用個原意都唔係要做到任何人命傷亡，我係要做到呢個阻嚇、做到呢個拖時間嘅效果」。</p><p>偷襲水炮車得手　成功阻警進擊</p><p>意外成為最早一批「火魔法師」，阿鬧見證何謂「星星之火可以燎原」，燃燒彈在一個月之間普及到每次衝突均大規模使用，9.15這天下午更成為反攻警察的利器：連同他與隊友所投擲的，一共有三枚燃燒彈落在添華道正向人群射水的水炮車車頂，令水炮車停止射擊改為灑水自救，「我哋冇預計到係會成功嘅，亦冇預計到有咩成效，但係起碼我哋自己都覺得係有效對抗嘅一個手段囉」。最終水炮車在滅火後再次射擊，迫使一眾抗爭者撤離政總範圍。<br><br>面對防暴警察步步進逼，阿鬧與隊友及一名素未謀面的「火魔法師」自發殿後，為正撤向金鐘道的抗爭者爭取時間，在德立街的轉角處部署，火光一閃，又是三枚燃燒彈落在馬路中心，警員隨即停下腳步舉旗開槍還擊，「當我哋最後防線得返人、得返肉盾嘅時候，我哋冇乜欄杆、冇乜圍欄用嘅時候，其實得返一招用，就係用火。當你做到一條火嘅防線出嚟，起碼有個阻嚇作用，令到佢哋唔敢貿貿然衝過嚟。呢個係畀對方一個警告，就係你唔可以為所欲為，唔可以因為你攬住支槍、你有警棍，你就可以胡亂咁樣毆打、去屠殺我哋嘅市民」。</p><p>燒着手套痛到手震</p><p>然而，火燄始終不是任人把玩之物，當日阿鬧擲出的首枚燃燒彈，就錯手落在添華道正在拍攝的記者的旁邊，幸好未有釀成事故，「嗰陣比較匆忙，倒火酒唔小心就倒埋落隻手套上面，一點火嗰吓兩隻手都着晒火，我忍住痛咁掟出去，個距離好明顯掟錯位，好好彩冇掟中下面個記者」。脫下手套，皮膚上已冒出水泡，疼痛到無法停止顫抖，承認使用時應該要更加謹慎，「我哋係好唔想傷害到無辜嘅人，例如係手足啦，亦都唔想傷到記者朋友，唔想傷到任何人」。<br><br>受過訓練的人尚且不能控制濫用武力復仇的誘惑，何況是無受過任何訓練的抗爭者？阿鬧一直憂慮有人將燃燒彈直接投向警察，事實上類似的情況在過去幾次大型衝突中已經出現，「我好希望咁多位認同我哋或者係同我哋行緊同一條路嘅人，真係唔好俾仇恨支配自己。你要記住你出嚟嘅原因係做乜嘢，你唔會想做到任何人命傷亡，真係要記得自己點解會行到呢一步，唔好俾升級無止境冇底線咁發展落去」。</p><p>憂升級逆轉民意　不篤灰不分化</p><p>早在準備使用「火魔法」時，阿鬧已經考慮會不會因為這種前所未見的武力引發所謂民意逆轉，果然自第一枚燃燒彈在抗爭現場爆開後，「捉鬼」之聲即不絕於耳，直到爆出卧底警察事件後更是一發不可收拾，「終於諗到原來以後就算我哋示威者發生咩事都好，都可以用警察扮示威者呢個藉口嚟帶過」，但定神一想，虛假的揣測才是瓦解運動的真正開端，「雨傘嗰次點解我哋最尾會自己內部份化，點解會自己自亂陣腳，就係因為大家唔記得咗出嚟做乜，淨係掛住捉鬼」。<br><br>回應外界質疑，阿鬧始終希望每位同行者都能夠理解前線抗爭者的處境，「我知道火呢樣嘢對大眾嚟講個觀感未必咁好，或者一見到火光就覺得好暴力、好破壞，但其實你調番轉嚟諗，我哋唔用呢啲手法警察唔會有顧忌，佢哋嘅武力先係會一直咁升級。我希望大家係意識到，我哋自己人個手段係會升級，希望佢哋都會擁抱返我哋一直以嚟嘅原則，就係不分化不割席不篤灰」。</p><p>「冇時間再輸落去」</p><p>民間五大訴求，政府已表明會在立法會復會後正式撤回修訂條例，但阿鬧指一切來得太遲，「如果一開頭行政長官林鄭月娥肯喺6月時候去撤回呢條條例，就唔會衍生三個月嚟咁多條人命傷亡，咁多被捕手足，咁多呢一切一切嘅場面」。要真正解決困境，他認為只有一個方法，「其餘嗰四個訴求係一定一個都不能少。一日五大訴求未全部落實，我哋都會繼續出嚟抗爭，我哋唔會放棄，因為真係冇時間再輸落去」。</p><p>後記：有準備坐監　放不下雙親</p><p>根據《刑事罪行條例》第60條及63條，意圖損壞或摧毀財產而縱火，或意圖危害人命而縱火，可被控以縱火罪，最高刑罰是終身監禁。面對可能到來的刑罰，阿鬧早有心理準備，「企得出嚟、企喺最前面，嗰陣時我都有呢個準備，發展咗三個月之後，我係更加唔應該有任何立場上嘅動搖」，唯一牽掛也許是家中雙親，「我淨係同佢哋講，當有一日我真係俾人拉嘅時候，無論判咩罪名，或者係點樣去插贓嫁禍又好，我希望佢哋記得，我係做緊啱嘅事」。</p></body></html>