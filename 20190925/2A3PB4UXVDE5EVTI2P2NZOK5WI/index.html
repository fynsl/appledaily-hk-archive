<html><header><meta charset="utf-8"><title>【馮仁昭四圍超】黎明為囡囡掃貨　衣食無憂</title></header><body><h1>【馮仁昭四圍超】黎明為囡囡掃貨　衣食無憂</h1><p>黎明前日被網民發現蹤影，喺商場主攻賣嬰兒用品嘅店舖出現，難得見到黎明，當然要將佢嘅相放上網開心share，網民留言：「今天明鍋鍋過來嬰童店為女兒買嬰童用品。」仲讚佢好有愛。<br><br>據網民透露，黎明當日身穿黑衫黑褲，頭戴黑色cap帽現身商場，同行唔見BB媽咪Wing，只有一個男人同行。黎明入到店舖後，第一時間走到賣嬰兒用品嘅位置掃貨，主力買奶粉等物品，估計都係買畀囡囡。雖然黎明係天王巨星，但網民指佢全程親自同店員溝通，態度親民貼地，揀完一輪後，最後買咗兩大袋戰利品走人。離開時遇到女fans，黎明就好搞笑咁將兩袋戰利品擺去身後，同女fans「Just to say hi」，之後就匆匆閃人，不過fans依然大讚偶像態度親切，平易近人。</p><p>明福俠開派對</p><p>早前擔任容祖兒紅館演唱會尾場嘉賓後，今年12月黎明將首度喺台北小巨蛋開個唱，另外前日佢喺社交網宣佈下個月31日萬聖節，會喺旺角麥花臣舉行派對，屆時佢會以明福俠身份到場，聯同歌手Auto Tom同樂隊Gingerbread現身，Hip Hop界組合代表Bakerie則會出任嘉賓。<br>撰文：馮仁昭</p></body></html>