<html><header><meta charset="utf-8"><title>求驗客手記：大馬澳門怕送中避戰港足</title></header><body><h1>求驗客手記：大馬澳門怕送中避戰港足</h1><p>10月嘅國際賽期，港足下個月除咗作客伊拉克踢世盃外，本來仲有主場友賽馬來西亞同港澳埠際賽，不過呢場兩場波分別已撤回同暫緩。<br><br>為咗備戰嚟緊嘅世盃外賽事，港足特別喺作客伊拉克後嘅空檔，約咗馬來西亞喺10月15號嚟大球場拍跳，星期一已經開始賣飛。點知噚日馬來西亞足協通知香港足總，話派唔到隊嚟香港喎，香港足總試過協調，但都係拆唔掂，呢場波要撤回，足總遲啲會公佈退款安排。<br><br>另外，今年港澳埠際賽輪到香港作東道主，原定下個月12號踢。不過，澳門足總向香港足總提出，話10月派唔到隊過嚟，雙方需要再定新賽期。消息人士話，澳門最近忙於「雙慶」，即係10月1日嘅中華人民共和國70周年國慶，同埋12月20日嘅澳門回歸中國20周年慶典，所以籌備唔到派隊嚟香港比賽。<br><br>兩場受影響嘅波，唔知關唔關反送中事，總之下個月香港就得一場作客波，要撐港足，就要去伊拉克喇。</p></body></html>