<html><header><meta charset="utf-8"><title>【魚樂無窮】逆市撈底靠三招 - 唐牛</title></header><body><h1>【魚樂無窮】逆市撈底靠三招 - 唐牛</h1><p>美國總統特朗普在中美貿易戰立場再次變臉，加上眾議院對其進行彈劾，市場避險情緒隨即升溫。<br><br>作為國際提款機的港股，當然不能倖免，恒指昨日失守26000點水平，牛仔街貨重倉25800至25900，頂得一時頂唔到一世。<br><br>對於現金充裕的戰友，恒指重回去年底起步位，又會心思思想撈底，但又驚越撈越見鬼，隨時再次空手而回，今日同大家分享三個方法，克服心魔。<br><br>方法一︰每跌1,000點撈一次貨，透過機械式操作，風險相對較低，最好以盈富基金（2800）為目標，揀股時間都慳番。當然，最緊要手頭資金充足，有能力分幾注入市。<br><br>方法二︰搵心儀藍籌做Short Put，揀個心水接貨價出擊，就算真係要接貨都接得舒服，我最近做了67.5元的友邦（1299），以及197.5元的港交所（388），預咗中長線部署。記住，要預留足夠彈藥，千祈唔好貪少少期權金博過龍。<br><br>方法三︰睇大股東手影，夠膽逆市增持，可能因為價殘，更可能係因為投資價值浮現，本欄一直關注的兩隻高息股——陽光房地產（435）及必瘦站（1830），其大股東近日齊齊增持，且看是否短期見底先兆！<br><br>唐牛<br> http://fb.com/tongcow88 <br>本欄逢周二、四刊出</p></body></html>