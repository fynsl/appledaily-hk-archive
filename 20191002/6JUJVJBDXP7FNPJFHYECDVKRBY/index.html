<html><header><meta charset="utf-8"><title>【收市閒情】香港的「國進民退」 - 千頌C</title></header><body><h1>【收市閒情】香港的「國進民退」 - 千頌C</h1><p>「連小小香港都管不好，那不是丟了習主席的臉？」香港嘅混亂，對於中國，唔單止係面子問題，更加係錢嘅問題！嗱，先唔好講借起天價基建、人工島去搵香港着數呢類旁門左道，商務部原副部長魏建國自己都講「香港一直是內地最大外資來源地」！睇錢份上，中國未來更會好好「管治」香港，都相信係黨之常情。要管？咁點管？<br><br>中共建國70年，近年經濟龍虎飛躍，於是近年反手使出一招：國進民退。上年習總都仲會出聲，就呢個論調安撫民企，不停強調「冇啲咁嘅樹。」越否認，多數就越係心裏有鬼。<br><br>阿里巴巴馬雲、騰訊（700）馬化騰、聯想（992）柳傳志先後被退休。杭州有百名官員，亦準備派駐百間重點企業，包括阿里、吉利、娃哈哈等；呢啲唔係國進民退嘅，唔通係「同志們，辛苦啦！中央關心你健康，好好休息」咩？<br><br>中國早就認為「一國」先於「兩制」，林鄭亦已當眾否定基本法嘅「港人治港」，香港同樣要國進民退，相信係遲早嘅事。月初國資委要求國企，加強投資香港，唔可以只係揸股份，仲要拎到公司控制、決策權，亦即係要全面赤化港企，令香港亦跟隨中國「國進民退」嘅大潮流。地產係香港嘅命脈，中國又點會唔target四大家族呢？<br><br>咁啱得咁橋，喺近月社會運動，已被標籤成愛國企業嘅新地（016），突委任華潤置地（1109）前主席兼潤地黨委書記吳向東做獨董！於敏感時間引黨員入董事局，中央眼裏係愛國嘅舉動，但個人來講，相信新地一定係用人唯才啦，唔通係想借黨員買政治保險咩……之前有傳中聯辦入300飛認購新地匯璽III，係唔係真我就唔知。但新地內部有條team叫China Affairs，一條咁出色嘅小隊，一定要有個出色嘅主管，呢team個主管K就勁啦，之前做中聯辦嘅。<br><br>雖然噚日國慶，全港30商場關閉，新地商場佔9間，但其愛國情操，真係不容置疑der！<br><br>千頌C<br> http://fb.com/winbigwok <br>本欄逢周三刊出</p></body></html>