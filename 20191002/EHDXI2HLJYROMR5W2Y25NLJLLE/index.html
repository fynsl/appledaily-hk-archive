<html><header><meta charset="utf-8"><title>中美博弈香港重要 - 左丁山</title></header><body><h1>中美博弈香港重要 - 左丁山</h1><p>上星期五晚上11時許，左丁山還在看電視，當時CNBC打出杜瓊斯指數升咗125點，於是轉台睇電影HBO等頻道，全部播舊戲，播完又播，唔怕悶死訂戶，唔怪得英超直播咁受歡迎，起碼不少球賽緊張刺激，好過第50次睇湯告魯士扮職業特工。於是再轉台睇股市，即時嚇親，乜幾分鐘之內，杜瓊斯已冇晒升幅，反而下跌幾點。<br><br>跟住新聞湧至：原來美國媒體報導白宮研究禁制中國公司在美國上市，將在美國上市之中資公司除牌，限制美國政府退休金買入中資股票。消息一出，市場大驚，基金公司拋售股票，阿里巴巴曾跌6%，收市跌5.15%，於是拖累美股三大指數由升轉跌。<br><br>此消息雖然屬實，但估計未必會好快實施，畢竟美國商界不同中國商人，夠膽向政府說不，說不之商人亦不會畀盲目五毛亂咁砌商人不愛國。呢啲政策若要落實嘅話，會遭司法挑戰，納斯特克交易所已經立刻反對：「美國資本市場的關鍵素質是為所有符合條件的企業，提供非歧視性的、公平的進入……」在現時中美貿易談判階段，白宮放風，好可能係談判策略，威脅中國如不達成貿易協議，美國可能在金融方面對付中國企業限制或制裁，削弱中國企業融資能力。<br><br>美國好多券商都反對白宮「剝奪收成期」，因為中國企業（如阿里巴巴）在美國上市，華爾街有大錢可賺，白宮要斷華爾街米路，特朗普未必可以咁容易得到政治捐款。之不過，即使係咁意講吓，北京應已感受到美國威脅，必須制定Plan B，以防不怕一萬，只怕萬一。因中共永遠不會放棄黨監控與黨控制，上海股市有先天性缺陷，難登世界舞台（此亦是前重慶市長黃奇帆指香港金融中心地位，無可代替之深層原因），Plan B當然就是香港，試問倘若美國真係要將百度、搜狐、阿里巴巴等公司除牌嘅話，唔通全部返上海股市掛牌，自絕於國際市場？阿里巴巴月前話要在香港掛牌，必然已諗過呢個可能性。港交所失驚無神去收購倫敦交易所，人地唔睬都要強行搶親，上星期委託財務顧問安排771億港元銀團貸款，作收購戰子彈。有財經人猜測，港交所咁勇，不排除係為國捐軀，一旦成功併購倫敦交易所，紐倫港三大市場，中國可得其二，那怕美國封鎖！但即使北京有如此大戰略，特朗普可能會一早通知英國政府：不得批准港交所收購！林鄭月娥識唔識諗呀？中國好需要香港為一個國際融資窗口，唔好將件香港高端瓷器用伸縮棍扑碎呀！</p></body></html>