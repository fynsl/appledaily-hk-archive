<html><header><meta charset="utf-8"><title>垃圾始終係垃圾 - 鄧達智</title></header><body><h1>垃圾始終係垃圾 - 鄧達智</h1><p>垃圾始終係垃圾，不會擺耐咗自動華麗變身成為寶貝；執垃圾點會變成執到寶？<br><br>為了網版附圖黃單車，隔籬鄰舍搞到吵大鑊，不過一嚿垃圾，霎氣幾無謂？<br><br>說來話不長，去年「共用單車」開業未幾，終於壽終正寢；落戶香港那所公司的CEO或負責人，宣佈構思破產之際，曾承諾將單車收回、處理環境……欠誠信點止某些國家？那位異國仁兄言猶在耳；一喺機構樹倒猢猻散，在宣佈計劃失敗之後，漏夜執包袱走佬，將處理後遺垃圾的承諾送去伶仃洋。一係接管公司，甚或政府部門無人承擔；總之孤兒單車漫山遍野，無家可歸，隨處遊蕩，成為過街老鼠，被人喊打喊殺，見者流淚、聞者心酸！<br><br>隔籬鄰舍點解吵大鑊？首先一架黃色孤兒單（咁啱線，同保險公司啲孤兒單正正脗合，人人耍手擰頭，你推我讓，無人認領），泊在我家外圍花槽，碰巧我家印尼姐姐回家奔喪，家人又外遊，本人懶到出汁，事不關己己不勞心。<br><br>奇怪，次天竟然自動出現鄰居門前，相信有人以為執到寶；到家後審視一番，發現架黃單流落街頭久矣，被細路野狗玩到殘，失去動力與價值，廢咗，如假包換一嚿垃圾，趁夜未央，送出家門……平時連自己用過的廢物垃圾都非情自願送去垃圾站，偷偷摸摸掉棄在人家面前、巷口，一架於己沒有用的垃圾單車，誰會推多兩步，送去垃圾站？<br><br>鄰居晨早返工，見單車垃圾一堆將自己門口橫腰攔截，無明火起三千丈，際此風高物燥、處處野火隨時燒不盡時節，見垃圾火遮眼，將架單車舉起，一鼓作氣大力掟到另外一家人的門前……後果？當然幾乎擸架生，吵蝦拆蟹之聲傳遍成條巷，去埋隔籬巷！<br><br>當年政府肯定有部門承接這項工程，其他區域不知，起碼天水圍撥地興建單車公園，耗資以數千萬計，未開幕計劃已經壽終正寢，至今仍然夜夜燈光火着用作餵蚊，既浪費納稅人血汗，也耗費地球能源，卻無人出來認領，連處理單車垃圾都詐傻扮懵；當然垃圾始終係垃圾，垃圾點識處理自己同類？</p></body></html>