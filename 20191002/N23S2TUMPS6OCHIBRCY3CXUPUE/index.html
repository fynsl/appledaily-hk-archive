<html><header><meta charset="utf-8"><title>【智取大市】物管股潛力未盡 - 晉佳</title></header><body><h1>【智取大市】物管股潛力未盡 - 晉佳</h1><p>恒指略見企穩，估計大跌風險唔算大，暫時較有能力喺調整市中找到支持，物業管理股係其一。<br><br>香港上市嘅物管股普遍都係內房企業嘅子公司，母公司嘅規模夠大，對於物管股子公司嚟講，發展潛力亦相對較大。碧桂園服務（6098）母公司碧桂園（2007），今年上半年權益銷售金額2,798億人民幣，位居行業第一，碧桂園服務背靠母公司有咁嘅銷售規模、兼且作風夠進取，有着數。碧桂園服務今年上半年增長強勁，收入上升74.4%，至35.16億人民幣，純利升73.5%至8.17億人民幣。<br><br>物管股嘅內房母公司規模大，亦存在另一大優勢，就係利用規模效應去應用科技喺物業管理之上，首先規模越大就越有使用大數據嘅優勢。碧桂園本來着重於投資科技，老闆楊國強老早講咗要大規模投資機械人，至於碧桂園就發展咗首個智慧產城融合項目潼湖科技小鎮，以智能控制、智能製造及科技服務為配套的產業定位。龍頭內房股喺大陸發展房地產項目嘅趨勢，係包括融入更多科技同高增值元素喺發展項目之上，旗下物管股長遠亦能受惠，值得留意。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>