<html><header><meta charset="utf-8"><title>【中環在線】中航國際私有化　超人又賺 - 李華華</title></header><body><h1>【中環在線】中航國際私有化　超人又賺 - 李華華</h1><p>長和（001）資深顧問「超人」李嘉誠出名眼光準。話說誠哥做咗12年長情股東嘅中航國際（161），噚日建議以每股作價9蚊收購所有H股，較停牌前6.97元溢價約29%。華華粗略一計，誠哥目前持有3,698萬股或11.09%中航國際股權，淨係呢筆股份，最少已經賺1.5億元。<br><br>誠哥2007年透過旗下公司持有中航國際5.35%股權；2011年8月開始以3.38元至3.6元增持；2015年再斥資1.73億元，以每股6.3蚊買入2,750萬股中航國際。多年來，佢總共投資咗2.24億元喺中航國際。<br><br>如果一股不沽，以9蚊計，呢批貨市值達5.1億元，可惜長和喺今年3月起不停沽中航國際，雖然都係賺住放，但如果等到私有化呢刻先，可以賺到近3億。<br><br>查實9蚊算係「良心價」，中航上市十幾年，除咗有一日股價掂到歷史高位10.2元，其餘時間股價都喺9蚊樓下，絕大部份H股股東如果接受私有化，賬面起碼唔使蝕。<br><br>李華華<br>mailto:LiWaWa@AppleDaily.com</p></body></html>