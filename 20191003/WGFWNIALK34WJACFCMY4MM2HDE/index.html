<html><header><meta charset="utf-8"><title>資深演員甘做小螺絲66歲夏玉麟患肺癌落泊蝴蝶夢</title></header><body><h1>資深演員甘做小螺絲<br>66歲夏玉麟患肺癌落泊蝴蝶夢</h1><p>【娛樂人物】<br>夏玉麟，相信沒有多少人會記得起的一個名字，他寂寂無聞，卻演出過200部劇集，不過全是閒角，但他毫不介意：「摩打裏面都要用螺絲釘，都重要㗎！」可惜，現年66歲的夏玉麟晚境淒涼，靠綜援度日，前年更不幸罹患肺癌4期，癌細胞已擴散，他無能力支付龐大的醫藥費，急需幫忙。說起人生，飽讀詩書的他以莊周夢蝶作比喻：「人生好似一個夢，但夢醒後又要面對一段人生，希望可以繼續發夢落去。」<br><br>撰文：羅慧敏<br>攝影：林賓尼</p><p>夏玉麟是一位老師、也是一位演員，他飽讀詩書，在台灣政治大學攻讀文學及歷史，回港考獲教育文憑，卻偏偏喜歡演戲，教書空檔時參與拍劇。1976年，夏玉麟從第一屆麗的電視藝員訓練班畢業、1981年加入無綫當製作副導，在五台山當自由身演員，曾經跟張國榮、劉德華、周潤發及黎明等拍過對手戲，曾演出的作品有《鱷魚淚》、《大地恩情》、《清末四大奇案》、《情陷特區》、《法證先鋒II》及《烈火雄心3》等逾200齣劇集。<br><br>「莊周夢蝴蝶，其實人就好似發夢咁，𠵱家我有病，就感覺到人生好似一個夢，但夢醒後又要面對一段人生，希望可以繼續發夢落去，生存喺呢個世界。」夏玉麟以莊子哲學論，形容自己的人生。</p><p>親製回憶錄</p><p>夏玉麟前年證實罹患肺癌4期，癌細胞已經擴散，《蘋果》日前走到夏玉麟位於黃大仙的寓所訪問，因為藥物的關係，夏玉麟左大腿麻痹，走路時一拐拐，說話時也氣喘吁吁。訪問未開始，夏玉麟先從房間裏拿出一個A4大小的綠色活頁膠file，那是由他親手製作、以五個年代劃分自己一生的回憶錄《我的大半生》，裏面有他與沈殿霞、黎明、劉德華等合作的合照、學生寫給他的感謝卡，曾經在台灣當過兵的他，回憶錄還收藏了戰友寫給他的書信。即將走到人生盡頭，夏玉麟說：「我自知唔知仲有幾耐命，我有一個心結，就係想寫低呢幾十年嘅往事，身體越嚟越差，所以就喺個幾禮拜草草迅速咁做咗出嚟。」</p><p>「人性好恐怖」</p><p>夏玉麟的居處簡陋陳舊，殘破的家具，藥物混亂的堆滿一角，看似已有一段日子沒有打理。他以前一直不願申請綜援或長者支援服務，包括家居清理與膳食服務，全因為面子，可惜最終總要面對現實：「我係硬骨頭，我以前唔肯攞綜援，因為咁係自我承認失敗，我唔肯承認，揸枴杖都覺冇面，寧願撐落去，但冇辦法，買藥就真係捱唔住嘞，希望有人幫幫。」<br><br>患癌後，夏玉麟在短短兩年間被親友離棄要自生自滅，頓悟冷暖人情，他聲淚俱下說：「無可奈何，醫生話（我對）第一代標靶藥有抗藥性，叫我食第三代，要4萬幾一次，但係我唔夠錢，嗰種心酸……藥係用嚟救命，但係因為冇錢，醫生鼓勵我搵『蘋果基金』，好感激，仲有少少希望，社會上仲有人會同情。病咗之後，我領悟到一樣嘢，就係患咗癌病唔一定會死，但朋友親戚就一定死晒，佢哋會離棄咗你，唔知死晒去邊？冇人會理你，啲人會怕你問佢借錢，我𠵱家先知道係咁，人性係好恐怖。」一生不如意，夏玉麟晚年無所依：「唔緊要㗎， 每個人都會帶住自己嘅故事上路，每個人嘅一生有高低起跌，每個人嘅命運唔同，我唔會介意。」他還希望生命能夠延續，繼續經歷人生。</p><p>「路係自己行」</p><p>其實夏玉麟一直也有拍劇維持生計，近年拍過無綫的《溏心風暴3》和《街坊財爺》等，可惜最近身體已未能負荷。熱愛演戲的夏玉麟，70年代從台灣回港，就加入藝員訓練班：「76年嘅時候，因為好鍾意做戲，所以加入咗訓練班，簽約三年再續一年，但係自己唔紅，所以去咗教書，娛樂圈唔係1加1等於2，影視界係講運氣，但唔知運氣乜嘢時候嚟，當時我死心不息，教書唔使好多時間，散工去拍劇，佢哋仲話我係邊緣人。」<br><br>一直以來，夏玉麟都只是演小角，他卻毫不介意的說：「冇小角色，只有小演員，摩打裏面都要用螺絲釘，摩打大晒咩？螺絲釘都重要㗎！所有角色都重要，冇小角色嘅，只係有細路仔嘅小演員，呢個係我學習返嚟嘅心態，你係主角，我呢個看更都有戲，所有角色都係好重要。」夏玉麟又謂早前看報道，他對鄭秀文爸爸說的一句話印象非常深刻，他說：「我𠵱家病咗，行得慢，我都有鄭秀文爸爸嘅心態，路係自己行嘅，我行我嘅陽關道，你行你嘅獨木橋。」<br><br>「夏玉麟」暖流之友編號：C4668<br><br>「蘋果日報慈善基金」聯絡方法：<br>電話：29908688<br>傳真：23076307<br>電郵：mailto:charity@adfund.org.hk<br>WhatsApp：98627828<br><br>「蘋果日報慈善基金」捐款方法：<br>–以PPS或信用卡作網上捐款： https://bit.ly/applecharity <br><br>–銀行存款：<br>匯豐銀行：580-198836-001<br>恒生銀行：368-006565-001<br>中國銀行：012-898-00067655<br>東亞銀行（往來戶口）：015-514-68-01678-5<br><br>–現金捐款（OK便利店）<br>–填妥捐款表格透過VISA、MasterCard或AE信用卡捐款<br><br>如讀者捐款至「夏玉麟」，請於入數紙／支票背面寫上其C4668編號，然後電郵／傳真／WhatsApp訊息／郵寄予本基金。</p><p><div><a target="_blank" href="http://hk.charity.nextmedia.com/site/index.php?fuseaction=site.donate&amp;case=case_byid&amp;case_byid=C4668">網上捐款</a><a target="_blank" href="http://hk.charity.nextmedia.com/site/index.php?fuseaction=site.donationTx&amp;imact=true&amp;case=case_byid&amp;case_byid=C4668">捐款記錄</a></div></p></body></html>