<html><header><meta charset="utf-8"><title>蘋人誌：CEO的機師拳手夢　李俊亨 - 余家強</title></header><body><h1>蘋人誌：CEO的機師拳手夢　李俊亨 - 余家強</h1><p>紛紛亂世，想學民航機師海闊天空、仗義執言，想學拳手無畏無懼，或至少防防身，三十出頭的帝鋒金融集團董事總經理李俊亨都達到了，他的過去和未來並非夢，只是眼前，更加要做好實物金銀買賣和倫敦金操盤手的首領，分分鐘幾千萬上落，名副其實千金之子。<br><br>千金之子，坐不垂堂。<br><br>──《史記‧袁盎晁錯列傳》</p><p>古人說，闊少爺不會坐於屋簷下，怕瓦片掉落，命仔矜貴嘛；李俊亨（Henry）剛過去的8.31卻又打了場搏擊賽，慘勝，口腫面腫返工。何必呢？<br><br>李俊亨苦笑說：「落咗擂台，散場離開時，仲講唔埋啦。」你懂的，當晚灣仔，唉……人人當自強。<br><br>撰文：余家強<br>攝影：羅錦波</p><p>文科機師</p><p>其實這是一篇關於教育的故事。<br><br>筆者想知，民航機師究竟怎樣練成的？筆者有個朋友，物理學博士，想考，都考不到。李俊亨說：「在我看來，讀到PhD可能太多了。取錄時反而會問，你為甚麼花咁多時間讀書，為甚麼不去影飛機、參加航空青少團課外活動以至砌砌飛機模型？那些更反映你熱誠喎。」<br><br>Henry，皇仁仔，中學唸文科。「Physics在大學才讀兩個基本courses。」<br><br>拆穿了，他直升美國佛羅里達州航空大學，畢業便是航空學士。「而香港，航空公司每年大約從2,000人中篩選20人送往澳洲培訓，成本每位過百萬，那一刻已經近乎聘請員工，在商言商，要確保所有學員用最短時數最慳錢完成幫它打工，所以入選條件越炒越高，高到超出實際需要。」<br><br>「只怪香港冇飛行學院。」<br><br>你可以笑他靠有錢負笈海外，但既然這篇關於學習，請打破成見繼續閱讀。<br><br>「數據，有不懂駕飛機但計數叻的flight management交給機師，機師的Physics底中三、中四便夠用，一定唔使會考level。機師亦不可能在機上計數。」<br><br>一語道破迷思。<br><br>如果仍不明白，或者懷疑他故意輕視以前份工，他還可用現時專業舉例：「即是等於倫敦金買賣，講到尾離不開加減乘除，冇話必然要Pure Maths博士。最有用係實際經驗和熱誠。學校訓練了我判斷力和精密頭腦，所以不做機師做金融都行得通。教育應該這樣。」<br><br>迷信專才主義，香港鑽牛角尖，亦扼殺了通才的可能性。</p><p>睇大勢買大細</p><p>對，為甚麼轉工？<br><br>「唔捨得的，那時爸爸（香港貴金屬同業協會會長李文偉）身體不好，要向股東交代……」離職時是香港航空的「兩柴」second officer。<br><br>「就在馬航失蹤（2014年）前後。」唔捨得到一個地步，他憑航空事件來記憶。「爸爸都因為咁，攞嚟講，叫我唔好做機師喇。馬航，我個人認為是政治問題……有段時間我故意不看這類消息，NTSB（美國National Transportation Safety Board）的調查報告也不看，費事越睇越掛住。」<br><br>旁人是怕見意外，機師是越見意外越自覺責任感。而正如李俊亨說，航空，可以很政治。「公平地說，機場示威人士的確會影響飛行安全，並非他們直接損漽飛機，是全世界航班密麻麻，香港班次亂了，其他機場的班次骨牌效應跟着亂，有些flight plan做得差的地方便可能出事。」<br><br>「香港機場本來世界級，以我經驗，沒幾多外國機場比得上。」<br><br>另方面，從近日新聞可知，機師們很具正義感，《衝上雲霄》劇情並非吹的。<br><br>「除了對得多海闊天空心胸廣闊，我想補充，同訓練有關。正副機長，連餐都不能選同一款，減低同時食物中毒的風險，凡事有規有矩。在駕駛艙各司其職，決定權交給captain，9.11之後，所有captain陀槍上機，叫他『老細』的。」<br><br>「但同時根深蒂固灌輸我們，關乎人命，有錯一定要即刻講出來，就算『老細』，冇得驚佢冇面，絕對不可以。因此，可以話係正義感。」<br><br>所以怎捨得轉工？<br><br>「讀大學時，總有些同學對着操控盤標晒手汗，要轉修地面管理，原來我的長處是面對壓力和對錶板敏感。倫敦金價受國際風吹草動升或跌，簡單說即係買大細，小學生都識，但當銀碼大、槓桿大，便很刺激和挑戰，爸爸係大師，我則活學活用風險管理，樂趣還是有的。」<br><br>何況，業餘興趣打拳已夠充實。</p><p>戰鬥機</p><p>Henry眼神年輕起來：「我中學時是肥仔，成日俾人蝦，學拳，當然為『覆桌』。」倒老實。<br><br>「學了後，就不想報仇，只想堂堂正正比賽。」修煉身心，更值得學。<br><br>「在美國學MMA（綜合格鬥），教練以為我來減肥，很客氣，所以我叫他『教練』。回來香港，2015年我摸上門跟向柏榮學，師父一視同仁，有教無類，冇因為我係少爺仔有優待，有次駁嘴，我被罰行出去，成晚冇得上堂，所以我叫他『師傅』。」<br><br>客串電台節目主持，自嘲都算財經演員，不諱言：「喜歡全世界得番我同對手在擂台，那幾分鐘焦點集中晒，雖然第一場第一round我便輸到冇氣，腳震晒，行唔到落台。」<br><br>都對都對，卻何必攞苦嚟辛？「以前做機師，不容許自己受傷；現在，我想挑戰自己極限。根本毋須理由，一定要應用在工作上，就是心理遇強越強，不退縮，不為失敗找藉口。不只金融，行行都應該咁。」<br><br>師父向柏榮綽號「轟炸機」，他便叫「戰鬥機」，由flight到fight。「戰鬥機」旗幟掛在金融CEO office，幾大對比。公司還贊助他出戰的賽事呢，有輸有贏，冇黑幕。「造馬冇意思啦。我知道咁樣開口，師傅一定鬧。」<br><br>CEO更讓筆者摸他變形耳朵─傳說中的餃子耳，格鬥士的榮耀。「被壓在地上，耳朵受力充血、發脹，要放血，放五、七次才穩定下來，耳的組織都硬晒，你摸吓……俾師傅整傷的。但我諗，佢用到咁大力，一定係知我頂得住，一定係希望我更加強，所以是我努力的證明。」<br><br>這晚來到拳館，向柏榮知道徒弟要拍攝，披甲讓他練靶，但李俊亨偷偷告訴筆者：「其實我愛練捱打的。我打過廿幾場比賽，勝負一半一半，卻從未輸過在KO（直接擊倒）或TKO（技術擊倒），證明我幾捱得。」<br><br>「由細到大，我多人錫，自覺專業人士，睇市又準，就係少咗俾人鬧，師傅好似袋錢落我袋。原來，我鍾意俾人鬧。」</p><p>後記</p><p>以為Henry戴的是IWC（二戰時為飛行員開發防磁手錶），他說：「機師沒指定手錶品牌，太陽眼鏡就一定Ray-Ban，因為《Top Gun》。」1986年Tom Cruise那套呢，霎時把專業變得貼地，專業人士也可以大男孩式天真，李俊亨正正具備這種親和力。<br><br>載筆者和攝影師由辦公室到拳館，開七人車，他說：「不開跑車，因為喜歡搭送人，由A點到B點，準時、舒適抵達，我覺得很有成功感。美國讀書時，爸爸媽媽來探，我開小型機送他們轉機。平時就車朋友和同事回家。」<br><br>熱心唔係扮，一落車，李俊亨三步併作兩步跑樓梯上拳館，既為鍛鍊也為急不及待操拳，忘記同行的我們攜帶笨重攝影器材，應該搭升降機，急急道歉。他直接得可愛。<br><br>另要道歉的是，李俊亨事後拉着筆者細聲說：「唔好意思呀，師傅個樣唔出聲好惡咁，其實佢好好人。」<br><br>師嚴，然後道尊。<br><br>──《禮記‧學記》<br><br>嚴至昇華，學生不嫌你嚴，因為那不只嚴厲，還有尊嚴。在罷課事件進退失據、只識保飯碗的校長老師，唔該學吓。<br><br>所以這是一篇關於教育的故事。<br><br>場地提供：Bomber Gym by Wunique榮拳館</p></body></html>