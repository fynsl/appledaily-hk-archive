<html><header><meta charset="utf-8"><title>【大棋局】赤色十月　戒急用忍 - Mr. Tregunter</title></header><body><h1>【大棋局】赤色十月　戒急用忍 - Mr. Tregunter</h1><p>香港長期作為中國一個缺口，乃時勢使然，並非必然。《逃犯條例》有收網之用，在中國經濟有爆煲迹象之際，走得最快者，自然係叫共產黨好嘢叫得最大聲之人，這一點中共比任何人都心中有數。<br><br>日本經濟爆煲後迷失20年，其中一大因素係有錢佬將債留國內，走出去冇返轉頭。據日本財務省數據，日本2018年海外淨資產342萬億日圓，係連續第28年海外淨資產第一國。這個教訓，是重點，會影響後來者的決策行為。<br><br>收網動作之緩急輕重，會因應時勢調節而難中斷。香港為中國最重要的外滙債籌措地，但並非不能取代。港交所（388）急欲收購倫交所，想趕在倫交所收購Refinitiv前搞掂，減少阻礙，是小沙石；倫交所的環球債券通路為當下中國急需，是大方略。所以收購倫交所成功與否，將左右中共今後收網之力度。外媒消息指，港交所已提高出價。<br><br>中美貿易戰，特朗普正陷入啃中國唔落，要退又不能退之局面。因為拜登事件，有消息指，中方提出刪除美方核心訴求，排除有關中國產業政策改革和政府補貼問題。即係話中方態度，錢你可以攞，權你唔使諗。由於蘇聯倒台教訓，中共對國企掌控極度戒慎。</p><p>蒙面法有兩個效果</p><p>蔣介石叫人寫《蘇俄在中國》時，明確指出共產黨每一次談判都只係爭取時間，為下一次攻擊做準備。貿易戰中國拖到現在，就係為拉長時間搵突襲點。特朗普認為食硬中國，用嘅係談判技巧；貿易戰對中國影響非常深遠，中共戒慎，用嘅係戰略。若最後只簽到一份唔足料的臨時協議，不要訝異。<br><br>蒙面法按國際經驗，一點屁用都冇，但有兩個效果：人民當下憤怒與對未來恐懼。執政者對此不可能不明白，蓄養民氣非義之舉。騰籠換鳥時機不對，凡事太盡，注定係大錯。為大將者養敵於外，不要問為何無一是男兒，對目睹同伴被槍殺仍敢於馳援的年輕人，如果有一種器度，就應納為己用。<br><br>上述種種，交織點都在今個月，所有事會推向頂峯，也意味接近尾聲。香港人安逸得太久，當內地人被大躍進、三反五反、文革、六四玩謝時，香港仍可獨善其身。《逃犯條例》所引發的事件，係安逸太久的歷練。歷練主要學習應對方法，而且只係開始。請留有用之軀，路漫漫其修遠兮，吾將上下而求索。<br><br>Mr. Tregunter<br>本欄逢周二刊出<br></p></body></html>