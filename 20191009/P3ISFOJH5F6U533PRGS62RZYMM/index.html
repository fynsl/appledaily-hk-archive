<html><header><meta charset="utf-8"><title>【智取大市】箭撞強國益邊個 - 晉佳</title></header><body><h1>【智取大市】箭撞強國益邊個 - 晉佳</h1><p>NBA侯斯頓火箭隊總經理莫雷（Daryl Morey）一句"Fight For Freedom/Stand With Hong Kong"，令到以百億元計NBA中國產業大震盪，NBA總裁阿當施華一錘定音唔同莫雷割席，結果係點，全世界都好關注。<br><br>NBA喺籃球直播、商品界嘅壟斷地位，幾乎冇一個界別夠佢惡，唔睇佢唔通睇CBA？NBA雖然賺盡強國錢，其實亦係最有條件唔跪低嘅外國勢力。中國可能少有地一人讓一步，唔覺唔覺等單嘢過咗，NBA開鑼又和好如初。<br><br>政治糾紛升溫，最終係益咗國內消費，國慶長假期國內旅遊收入按年升8.5%，全國零售及餐飲企業銷售額升9.5%至1.4萬億人仔。網上旅遊平台定制旅遊銷量升逾50%，消費模式改變刺激零售。美團出境遊交易額升60%，美食、景區門票交易額近翻一番，按年升幅比今年第二季全季逾40%勁得多，於是股價又爆升，短線要唞，長遠仍未止境。<br><br>中國國內消費勁，未來只會越嚟越惡，壟斷全球嘅NBA敢出言頂撞，短期內益咗強國品牌李寧（2331）、安踏（2020）抽升。事件反映中美矛盾會慢慢助長國內品牌消費，品牌升級消費股嘅估值好貴，但確係有排富貴了。<br><br><br>晉佳<br> http://fb.com/advanceguy1 <br>本欄逢周一、三、五刊出<br></p></body></html>