<html><header><meta charset="utf-8"><title>隔牆有耳：參選撞區永恒中場自比蜜糖咁吸引 - 李八方</title></header><body><h1>隔牆有耳：參選撞區<br>永恒中場自比蜜糖咁吸引 - 李八方</h1><p>永恒「中場」馮檢基返嚟喇！話說呢期選舉到，阿基即刻如雨後春筍咁凸咗出嚟，報名參加區議會換屆選舉。返老巢深水埗麗閣？不了，阿基轉咗場去油尖旺嘅尖沙咀西啦。嗰度有乜咁吸引呢？唔知喎，可能因為可以同其他民主派撞區啩？咁點解又要撞區呢？阿基話因為佢係蜜糖咯！</p><p>反送中唔見人　er住稱有遊行</p><p>年幾前已經話係最後一次參選嘅阿基，每次再返出嚟選都有苦衷嘅。今次嘅苦衷係因為民主派想搵人去白區挑戰建制派，咁佢咪好似捱義氣咁出嚟咯，仲話同區嘅素人後過佢出，又唔肯傾、又堅持喺該區出參選，咁咪一句參選係每個人嘅政治權利作結。<br><br>咁點解硬係要撞區？佢話「可能馮檢基係蜜糖啦，好多嘢『嬲』到返嚟」，又確實係幾吸嬲嘅。咁到底阿基算係乜派、邊路人馬？佢話自己係「無政黨嘅民主派」，民主派呢幾個月都投入反送中，問阿基反送中嗰陣去咗邊？佢話「er……我一路都係er……有參與一啲er……民陣嘅遊行」。原來係咁，唔該晒！而網民對阿基咁講好大意見，話班「老人家」好似何俊仁、李卓人都敢接民陣手，冇不反對通知書都出嚟帶頭遊行，求其話有去民陣遊行就叫參與咗？</p></body></html>