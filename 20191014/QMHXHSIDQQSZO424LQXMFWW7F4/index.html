<html><header><meta charset="utf-8"><title>【智取大市】信周期股定增長股 - 晉佳</title></header><body><h1>【智取大市】信周期股定增長股 - 晉佳</h1><p>香港局勢可測性開始上升，迎來中美局部協議，港股上周五已偷步爆升600點，周期股同弱勢股大反攻，人氣增長股回吐。究竟追入周期股定係趁回吐撈增長股，呢一刻難一概而論，應該逐隻股份審閱，就算係增長股，都會升至接近天花板之時，呢個時候會有更多投資者加入沽貨，獲利換馬去買其他上升空間較大嘅股份。<br><br>未來大半年，投資市場仍會面對美國對中國股票投資增加限制嘅可能，同埋國企南下侵吞香港市場，加上中美經常傾好協議後又變臉，窒礙周期股未來數月表現。經驗告訴大家，天花板較高嘅增長股，無論喺波動市，定係喺幾個月升市，都有得升，相對周期股容易操作。<br><br>近期新股突然熱炒，有賴同於上周四上市嘅魯大師（3601）同滔搏（6110）以離奇低估值定價，令股價上市後有空間炒上，之後一日鑫苑（1895）乘勢上市照樣跟炒，但論質素同上市估值並無大平賣情況，於是鑫苑炒高半個鐘隨即派貨。<br><br>魯大師盈利有增長但業務潛力有限，歷史市盈率炒到30倍樓上已收夠籌，後市繼續大波動。滔搏計落歷史市盈率24倍左右，配合兩成左右增長率，加上運動用品股當時得令，短線仲有空間。新股要逐隻秤，不宜盲跟風。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>