<html><header><meta charset="utf-8"><title>【操盤手札記】貿易協議得個講字 - 割柑人</title></header><body><h1>【操盤手札記】貿易協議得個講字 - 割柑人</h1><p>血腥未止！特首林鄭啟動《緊急法》制亂，反而製亂，香港嘅法治已由原來嘅Rule of Law，變成Rule by Law，再變成Rule by Lam！美國眾議院周二表決《香港人權與民主法案》，雖會影響香港信貸評級，但人權不保，又點做國際金融中心！<br><br>中美終於傾掂第一階段貿易協議，但中國副總理劉鶴離場時面無笑容，仲差啲踩空台階。睇返個協議，概括嚟講，就係中國畀500億美元買美國農產品，換取美國押後徵收額外關稅。由於未有文本，協議隨時變卦。<br><br>協議文本需五周內擬定，預計喺11月中智利APEC峯會「習特會」簽署。要注意嘅係，今趟談判並未觸及中美核心矛盾，例如補貼，華爾街大行對後續談判睇淡，瑞銀交易大堂主管Art Cashin就估，今趟休戰捱唔過聖誕！事實上，原定12月中生效嘅一輪關稅仍未鬆梆。<br><br>Anyway，貿談無食白果，同時美國聯儲局宣佈重啟買債，雖然主席鮑威爾口口聲聲「Not QE」，但上月中重啟回購、本月中重啟買債，市場已視之為QE，兼且進入risk-on mode。<br><br>恒指昨收26521，可望挑戰27300關，即前浪頂（9月13日高位27366）、250天線（現處27304）同長期下降軌滙聚之處；短線支持則睇26000關。暫時嚟睇，今次升浪只係挾淡倉嘅反彈浪，中線跌勢未變，始終Trade War Cycle魔咒仍在。<br><br>中國為穩投資，近排地方爭建交通基礎設施。基建加速，建材、水泥當旺。根據中國水泥網，珠三角水泥繼9月中加價後，上周四再加價，消息刺激水泥股連日上升。華潤水泥（1313）現價預測PE7.5倍，預測息率6.4厘，具吸引力。<br><br>割柑人<br>本欄逢周二刊出</p></body></html>