<html><header><meta charset="utf-8"><title>【中環在線】莊家彬39歲接掌莊士機構 - 李華華</title></header><body><h1>【中環在線】莊家彬39歲接掌莊士機構 - 李華華</h1><p>香港富豪逐漸交棒畀第二、三代。莊士機構（367）主席莊紹綏年屆67歲，噚日正式宣佈退休嘆世界，將主席兼董事總經理一職交棒畀大仔莊家彬（圖），唔知係咪因為近年娛樂新聞冇咁多，又叠埋心水同內地女友程新惠拉埋天窗，所以老竇都放心畀間公司佢呢？<br><br>今年39歲嘅莊家彬，2005年加入集團，2007年入董事局，未夠40歲就承繼家族生意。升職之後，佢人工加到318.8萬蚊，再加埋每年4萬蚊董事袍金。34嘅細佬莊家豐同樣升職做副董事總經理，但人工就冇乜變到，大約279萬元。<br><br>莊家彬最為人熟悉嘅新聞，就係2006年同大佢11年嘅女星傅明憲譜出長達9年嘅姊弟戀，兩人愛得高調，不避嫌孖住出席活動，不過有傳老竇非常反對，為咗棒打鴛鴦，不惜對莊家彬經濟封鎖，兩人最終於2014年底分手。不過呢啲已經係陳年往事，華華希望莊家彬做主席之後生生性性啦。<br>mailto:LiWaWa@AppleDaily.com<br></p></body></html>