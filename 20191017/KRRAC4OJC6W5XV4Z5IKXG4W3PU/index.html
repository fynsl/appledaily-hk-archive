<html><header><meta charset="utf-8"><title>【中環在線】福布斯：馬雲可拎諾貝爾獎 - 李華華</title></header><body><h1>【中環在線】福布斯：馬雲可拎諾貝爾獎 - 李華華</h1><p>上月正式退休嘅阿里巴巴創辦人馬雲依然新聞多多，除咗以2,750億人幣身家蟬聯「胡潤百富榜」中國首富、跑贏騰訊（700）主席馬化騰之外，最近仲得到福布斯頒嘅終身成就獎，甚至話佢應該拎諾貝爾獎，真係高帽由頭笠到落腳。<br><br>前兩日嘅福布斯全球CEO論壇裏面，福布斯媒體集團主席、《福布斯》總編輯Steve Forbes就話，馬雲創辦嘅阿里巴巴同支付寶讓無數不獲傳統銀行關注嘅小企業都可獲得貸款同網上做生意，仲講到︰「你創業初心同成績，我覺得完全可以獲得諾貝爾獎！」馬雲就話嚟緊想幫非洲企業家，要搵「非洲馬雲」咁話。<br><br>除咗終身成就獎之外，原來上個月馬雲都獲比利時頒發王國大將軍級皇冠勳章，仲係第一個獲頒皇冠勳章嘅中國人。馬雲退休一個月已經獲頒兩個名銜，要飛嚟飛去出席儀式，睇嚟仲忙過做阿里CEO。<br><br>李華華<br>mailto:LiWaWa@AppleDaily.com</p></body></html>