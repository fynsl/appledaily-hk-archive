<html><header><meta charset="utf-8"><title>【異動空間】翻兜新經濟靚股 - 魏力</title></header><body><h1>【異動空間】翻兜新經濟靚股 - 魏力</h1><p>全球央行攜手重啟量寬，焗大家借錢投資、消費，經濟好快玩完。<br><br>股市炒預期，有錢就有得炒，美聯儲重啟買債，每月600億美元，至少至明年次季。另外，本月底減息高唱入雲，近日經濟數據唔好，企業業績又參差，均加強放水憧憬，經濟差股市反而升。大陸減唔到息，但降準停不了，咪又係放水？<br><br>目前行緊放水大主題，但中美一日未簽協議，仍存在不確定性，令個市chok住行。家陣落場的話，用正股會勝於輪證，起碼有得守，恒指如企穩26700，下關大膽估計可見28000，而本浪有機炒到11月中旬。順帶一提，金價近日回調，主要係避險資金短線流出，錢唔值錢，黃金仍是組合必備的一員，睇位上車。<br><br>資金轉趨泛濫，率先受惠是估值低殘的新經濟股，可留意同程藝龍（780），先食正旅遊消費的大主題，再配合盈利高增長，估值相當吸引。<br><br>路透綜合券商預期，同程今年收入增長42%、純利大升64%至15億人幣；經調整每股盈利0.72人幣，預測市盈率16倍，較攜程的25.7倍大折讓38%！圖表方面，阻力為「雙底頸線」13.9元，可視為首站目標。<br><br>筆者為證監會持牌人，持有同程藝龍財務權益<br><br>魏力<br> http://fb.com/2012jason <br>本欄逢周一、五刊出<br></p></body></html>