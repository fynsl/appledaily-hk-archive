<html><header><meta charset="utf-8"><title>【中環在線】李小加帶耶倫參觀「貝字牆」 - 李華華</title></header><body><h1>【中環在線】李小加帶耶倫參觀「貝字牆」 - 李華華</h1><p>原港交所交易大堂2018年完成翻身後，新嘅「香港金融大會堂」不時都獲租用舉行酒會、會議，昨日更迎嚟一位大人物兼稀客，就係美國聯儲局前主席耶倫。咁高興，港交所行政總裁李小加梗係一盡地主之誼帶耶倫參觀下，兼發個Tweet打吓卡啦！<br><br>據港交所所講，耶倫今次嚟香港，係應邀出席由國際知名金融機構Citadel Securities舉行嘅金融領袖論壇，同埋喺金融大會堂舉辦嘅晚宴。李小加知道後，就喺晚宴前專登去親自接待耶倫，仲帶佢介紹金融大會堂的展品，其中梗係港交所當年精心打造，但結果出現爭議嘅「貝字牆」啦。睇相，李小加似乎興致勃勃向耶倫介紹牆上啲中文字意思，而耶倫都聽得津津有味。<br><br>話分兩頭，猶記得「貝字牆」開初包括埋貪、賄、賊等貶義字，結果引發公關災難，唯有「拆字」解決。如果當時港交所唔理，今日又唔知點同耶倫解釋牆上嘅貶義字呢？ <br><br>李華華<br>mailto:LiWaWa@AppleDaily.com<br></p></body></html>