<html><header><meta charset="utf-8"><title>麥潔文明知好危險好踩界唔企硬阻兒子上前線</title></header><body><h1>麥潔文明知好危險好踩界<br>唔企硬阻兒子上前線</h1><p>麥潔文和江華的兒子陳耀淙現職護士，在反送中運動中，他也盡醫護本份，走上前線救急扶危，日前他接受專訪直言與母親的政見不同，但未有因此而吵架。麥潔文前晚在旺角開騷，她坦言不希望兒子現身示威現場：「好危險，好踩界。」雖然兩代政見不同，但她也對囝囝決定表示尊重：「我哋有傾，唔會企硬。」</p><p>反送中運動發展至今已經四個多月，政府依然漠視民間的五大訴求，警方也多次濫暴，不少家庭更因政見不同決裂，但依然有不少年輕人勇敢站到前線。江華和麥潔文（Kitman）現年27歲的兒子陳耀淙（Bryan）現職醫院護士，也有到前線為示威者急救護理。他日前接受《蘋果》專訪坦言是出於良知，自發出來救人：「我目的唔係上戰線，同當權者鬥爭，做逆權行為。我只係睇唔過眼有市民承受唔應該係佢哋受嘅傷，有啲執法者做唔應該做嘅事。」8.31太子兵凶戰危，Bryan也在現場，他覺得醫護人員不分藍黃，也有為警員治療。<br><br>Kitman前晚在旺角麥花臣場館舉行「Back月黑風高旺角夜音樂會」，老公江華與囡囡陳薔天（天天）也有上台表演，唯獨不見囝囝Bryan現身。Kitman完騷後接受訪問，表示Bryan是因為工作，所以未能到場睇騷：「佢好辛苦，啲更調得好緊要，今日更期嚟唔到，如果嚟到佢係會嚟。」</p><p>「我好尊重佢」</p><p>提到身為護士的Bryan上前線救人，8.31當晚更在現場，Kitman說：「佢唔係成日去，去一次、兩次，其實我唔知㗎！」問到會否擔心他的安全？她說：「我又唔擔心，佢都咁大個人，佢做嘢自己負番責任囉，如果佢講畀我聽，我都會叫佢唔好去，因為實在係危險，而且好踩界，一係呢邊，一係嗰邊，你冇得走㗎，好麻煩！」Bryan在訪問中，提到與母親政見不同：「同大部份藍種人想法差唔多，佢覺得年輕人搞亂香港，佢哋覺得自己努力咗大半生，因為香港下一代所謂『唔識諗』，令佢哋乜都冇。」Kitman對此表示：「其實我哋有傾，大家都係好open，唔會企硬，佢都好識尊重，我哋亦好尊重佢，因為佢都大個仔。」</p><p>救人係好事</p><p>問到Kitman會否以兒子Bryan有一份幫人救人的精神為榮？她說：「其實佢入行做護士嗰陣曾經講過，希望做戰地嘅時候係不分國籍，不分國界。」她又重申不會擔心Bryan，更大讚他有這志向是好事：「佢有咁嘅志向係好，真係救人吖嘛，好多人係需要我哋幫助，其實我覺得做醫護嘅人，自己都有心志去救人，我係好尊重做醫護嘅人，所以唔只我個仔，好多香港醫護人員，我都尊重。」囡囡天天上台唱歌，Kitman表示囡囡喜歡唱歌，至於是否入行，她說：「佢好似唔係好想，佢係鍾意唱歌，鍾意創作然後自己唱番。」<br>採訪︰黃曉妍<br>攝影：沈健程</p></body></html>