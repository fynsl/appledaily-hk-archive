<html><header><meta charset="utf-8"><title>自古以來中國 - 左丁山</title></header><body><h1>自古以來中國 - 左丁山</h1><p>一些愛國文人寫文宣，每每下筆就是「××自古以來就是中國領土」，好似理直氣壯，理所當然。左丁山中學讀文科，會考成績水皮，考八科只得中史攞到C級，為同學補習中文，同學考到C，自己考到D，畀一眾同學笑到面黃，連老師非常睇好會計科一定考A，都係攞個D（其實考LCC Higher攞優異級，竟然，會考死火）。有此成績，中學同學當年認為左丁山係「中史專家」，專乜家吖，從奶路臣街舊書攤買到不少歷史演義，讀埋晒啲野史而已。但睇演義小說，如薛仁貴征東，五虎平西（狄青等），三國演義，隋唐演義，就知道中國今天好多地方在唐宋元明清之前，根本不是中原皇朝統治的，否則邊會有咁多百年、連年征戰，令不同朝代皇帝應接不暇，漢朝就有霍去病伐匈奴，昭君出塞和番，蘇武牧羊等故事，三國有孔明六出祁山征服南蠻不復反故事，魏晉之後有五胡亂華，唐代有仁貴征東，安祿山與楊貴妃……一路數之不盡，最出名係秦檜十二金牌召岳飛，靖康二帝被金人所俘，金人係乜人？咪係滿洲人嘅老祖宗囉。讀高陽小說「胡雪巖」，就知道回疆（新疆）本非清朝統治，直至光緒二年1876，左宗棠率軍西征，由胡雪巖搭通天地線，搵香港上海滙豐銀行借錢做軍糧，遠征回疆，大獲全勝，新疆先至係正式由北京皇朝有效控制。於此可知：「乜乜自古以來是中國領土」，有時要做歷史fact check，講清楚「古」有幾「古」，一千年吖還是三百年？<br><br>中國不少圖書館、博物館至今收藏大量古代歷史典籍紀錄，文物，如果全部公開，可以大大有助歷史學家去研究中國之「疆界」究竟有幾「古」。復旦大學歷史學家葛兆光教授在「歷史中國的內與外」（香港中文大學出版社2017）講到：「所謂古代文化與族群，都未必『出於一』，古代中國之族群也無法簡單地說它們都是『炎黃子孫』。換句話說，就是我們無法簡單地認定現在這個『中國』，自古以來就是一個文化、民族、語言的共同體。」嗱嗱，若非有預定立場人士，應會明白「自古以來中國……」係一個過份簡單（over simplified）概念，請歷史學者做多啲研究得唔得？可惜呢，葛兆光教授的大作好含蓄咁說明：「古代西方北方的匈奴、鮮卑、突厥、吐蕃、回鶻、契丹、女真、蒙古、滿洲，以及南方的濮、溪、洞、蠻等相當多的非漢族群和邊緣區域，是否也曾是歷史上『中國』的『周邊』？我們是否也應該從他們的立場、視角和文獻，在歷史過程中反觀『中國』？不過，由於這在中國大陸不是學術領域裏的歷史問題，而是治政領域中的現實問題，因此，這些年來我只能比較含糊地使用『周邊』這一概念。」<br><br>在中國做學術研究要十分注重政治領域的現實，學者難以嚴格求真，明白未？</p></body></html>