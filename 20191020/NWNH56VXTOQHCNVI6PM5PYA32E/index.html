<html><header><meta charset="utf-8"><title>【姐匙Talk】二毛背正印嗒大眼妹</title></header><body><h1>【姐匙Talk】二毛背正印嗒大眼妹</h1><p>有日Jessie去咗間星級雲吞麵店食細蓉，話晒呢間麵店好多藝人幫襯，撞到明星都唔出奇。嗰日Jessie食食吓麵見到一男一女行入店，仲要揀店內最最最隱蔽嘅位嚟坐，當然喺八卦心態下，咪望一眼囉！原來係搞笑能手「二毛」。二毛嗰日間唔中周圍望，睇吓有冇人認得佢，會唔會搵佢集郵、簽名，可惜係，冇！個個顧住食麵，冇理過佢。<br><br>坦白講，做藝人唔單止要keep住人氣，紅嗰陣要無時無刻要保持良好嘅品格。點解咁講，想當年Jessie有次去內地探班，導演、劇組人員同Jessie打晒招呼，仲獲得監製批准去片場探班。不過當年二毛好紅，拍乜都有人笑。嗰時Jessie去到現場，先同導演、仲有男主角二毛打招呼，初時佢見係香港記者過嚟，同聲同氣，懶好咁問候，仲問食咗飯未，但咪以為佢咁好人，其實佢嫌Jessie阻住媾女。<br><br>當日同場有內地嘅大眼妹，當年大眼妹仲未走紅，難得同二毛合作，就落足電力去勾搭。Jessie喺片場逗留唔夠半個鐘，就俾劇組人員叫出去外面等，話演員要放飯，等到飯後諗住返入去繼續探班，竟然食閉門羹。後來打聽到當年有女友嘅二毛，背住正印同大眼妹搞埋一齊，大眼妹又嗲又主動，二毛唔出軌就難！<br>撰文：Jessie</p><p>姐匙Talk</p><p>我姐匙縱橫歌影視幕後，多年嚟冷眼旁觀，娛樂圈大小事都走唔過我雙眼，歡迎大家嚟剝花生。</p></body></html>