<html><header><meta charset="utf-8"><title>【娛樂人物】宅男女神撐逆權運動陳潔玲寄語年輕人：一定要堅持</title></header><body><h1>【娛樂人物】宅男女神撐逆權運動<br>陳潔玲寄語年輕人：一定要堅持</h1><p>現年32歲有「翻版陳妍希」之稱的陳潔玲（Christy），以魔鬼身材加天使面孔，備受宅男歡迎，2017年她毅然離開無綫，開設party room做老闆娘，聘請了不少年輕人幫手，她坦言受年輕一族感動，自己亦十分支持逆權運動，更眼濕濕寄語年輕人：「一定要堅持，其實有好多好多人出緊力。」<br>撰文：翁可人<br><br>攝影：葉君海</p><p>陳潔玲當年於港姐落選後簽約無綫，但卻被投閒置散，後來因演出《愛．回家》及與林泳淘到越南做《3日2夜》，被網民發掘，宅男一邊稱頂不順，一邊狂post她的性感相。對於前公司，Christy直言：「我對TVB冇怨恨，但我性格喺呢間公司五年已經係極限，我好有自己一套，唔可以俾人管住，做演員唔係要有個性嘅咩？點解要抹走晒我啲嘢？點解你要我喺你眼中好聽話就得？做演員唔係咁。」</p><p>「做無綫俾人笑」</p><p>Christy續道：「今時今日俾TVB解約係一件幸運事，因為做TVB真心俾人笑㗎。」她的好友林泳淘日前就疑因表態不獲續約，但Christy指失去人才是無綫損失：「你會發光去到邊度都會發光，冇晒自由意志，乜嘢都唔講得，好似俾人困住。」她指表達感受是基本權利，又慨嘆：「我以前當喺少林寺，喺入邊得到好多，佢當時係好輝煌電視王國，但係𠵱家淪落得好快，係咁俾人批評狙擊，我覺得好快有一日大家睇都費事睇，突然會無視佢，好欷歔。」<br><br>現今Christy靠經營兩間party room成主要收入，她指與前公司約滿前半年已開始這門生意，純粹為好玩為開心，但她說：「做生意賺到錢一啲都唔簡單，困難成日都有，營運上經常有突發問題。」由於員工全部是年輕人，她說：「突然之間多咗好多仔仔女女，全部都係十幾歲。」因此她會用心指導他們，但年輕人返工態度較隨意：「中秋節兩間舖員工都唔知醒，有一個住好近撲出去開門，但已經遲咗，要同客人道歉計返折扣，有一個住好遠，我惟有唔刷牙即刻衝嚟開門。」她坦言客人認得自己是藝人，令她有點尷尬。<br><br>由於近四個月來遇上抗爭集會，Christy指很多時沒有人返工：「會有員工到下午返工時間，話我仲喺機場。」不過她指現時已改進：「派咗更表，佢哋會安排自己時間，上街就唔好返工，全部都好乖。」<br><br>Christy早在社交媒體發聲支持逆權運動：「我同小朋友相處，成日同佢哋傾偈，了解佢哋點解覺得絕望覺得憤怒，我好理解同支持佢哋。當一個社會權力同資源缺乏流動性，你就唔可以畀人絕望，或者好多人都覺得我生活水平唔錯，但我自己都覺得絕望，因為冇自由。」</p><p>「一定要沉住氣」</p><p>逆權運動至今，不平事持續發生，可會覺得憤怒？Christy說：「作為一個真正香港人，如果呢刻都對政府冇憤怒係冇可能。」那一樣令她最憤怒？Christy坦言有好多好多：「多到已經……唉！突然間覺得我哋心臟可以咁強大，可以承受到咁多呢啲嘢。」不過她補充：「我成日同佢哋講，見到事情好憤怒繼而衝動，會影響咗好多決定，呢一場運動呢場抗爭，唔係一時三刻就完到，可能會好耐好耐，一定要沉住氣，留有用之身，做啱嘅嘢。」<br><br>問到現今局勢如何解決？Christy說：「真係好睇個政府，好睇當權者。」說完後她頓一頓補充：「我深信如果佢哋漠視所有嘢，係咁極權係咁壓迫，最終有一日係會拜拜。」她更眼濕濕寄語年輕人：「堅持，一定要堅持，其實呢一場運動係有好多好多人出緊力，我深信將來一日你哋會係主流。」<br>場地提供：Bilibala Private Room</p></body></html>