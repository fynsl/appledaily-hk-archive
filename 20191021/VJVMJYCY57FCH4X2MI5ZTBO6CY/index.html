<html><header><meta charset="utf-8"><title>【智取大市】林鄭房策受害者 - 晉佳</title></header><body><h1>【智取大市】林鄭房策受害者 - 晉佳</h1><p>中國消費強勁、科技發展近年令大陸人以至香港藍絲引以為傲，打工同做生意都有上浮機會。<br><br>中國大陸利用經濟成果去打動人民，的確奏效。如果冇金錢利益？又或者生活舒適度受損，天皇都冇面畀，7月份武漢以萬計市民上街抗議興建垃圾焚燒發電廠就知。金錢利益，成為中國近年維穩社會嘅最大殺着。<br><br>喺中國，當有企業膨脹威脅到影響社會利益時，中央就會出手干預。阿里巴巴係近年典型例子，掌握大數據以至入侵金融界，中央憂慮阿里過於強大而剝奪人民利益，有損維穩，最終令馬雲退下火綫。<br><br>《施政報告》針對公屋、居屋、綠置居、上車盤按揭成數等等，希望全方位解決住屋問題，被林鄭形容為打破常規、更大膽嘅措施，但背後更似係緊貼大陸嘅維穩行政手段。過去幾個月，香港嘅三權立法、行政、司法之中，行政逐漸同大陸接軌，立法隨住緊急法先例一開而有所動搖。<br><br>除金融外，香港越嚟越走向中國特色社會主義。假如房策視為最重要嘅派餅手段，地產大孖沙就係過往剝削港人嘅最大罪人，地產股長遠其實係房策嘅受害者。即使地產股估值大折讓，相信呢種折讓難以隨局勢回穩而收窄落去。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>