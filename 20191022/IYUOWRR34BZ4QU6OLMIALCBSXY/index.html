<html><header><meta charset="utf-8"><title>【大棋局】香港局勢接近埋尾 - Mr. Tregunter</title></header><body><h1>【大棋局】香港局勢接近埋尾 - Mr. Tregunter</h1><p>中國官場鬥爭，喜歡以「辦一件案」的形式處理。所以中國官場歷來排斥君子，君子錢又唔要女又唔要，麻鬼煩。以忠君愛國之情操籠絡臣下，為正手；以有案在身羈縻臣下，為反手。正反並用，然後群臣俯首。<br><br>對於警察濫暴，官方風向有變。先由張建宗放風「重組警隊非首要議程」，再由林鄭放風「我哋一向好重視的機構、組織，有冇需要去改變。」政府依仗警方武力，局勢動盪，難以輕言割席。然而放諸古今中外，權力放任引發的問題，必然尾隨整肅。就算納粹黨衛軍有擁立希特拉之功，也要經長刀之夜教你分莊閒。以中國官場特色，整肅，也許就從辦一件案入手。<br><br>習近平雖然定於一尊，有冇反對派系？隨便舉一例。習近平改革開放40周年講話，用上「春華秋實」呢個成語。「春華秋實」來自劉楨勸勉曹植一段話：「私懼觀者將謂習近不肖，禮賢不足，采庶子之春華，忘家丞之秋實。」劉楨勸曹植應多禮遇刑顒。唔小心定文人的小伎倆？留待看官判斷。</p><p>強行鎮壓成本太大</p><p>延伸下去，香港有冇習近平的反對派系？當然是指中共內部的反對派系。在此要警剔，中國官場有冇內鬥並非人民所關心，也非簡單地可將罪責歸咎於一方，而係要認識香港情勢相當複雜。<br><br>港交所（388）收購倫交所失敗，中國尋求新的籌措外滙債渠道不通，意味香港要留。香港要留，緊急法就不能隨便用，而且要考慮往後的管治成本。中共現時面對最大困難，係香港人看到不斷有浮屍，年輕人被槍殺縱大難不死，仍然有數十萬人極之堅定地抗爭，如果想再夾硬嚟只有鎮壓。強行鎮壓代價極大，不能鎮壓，現時局面的管治成本太大，根本無法維持管治。餘下者，就只剩下政府晨早就應該做的退讓與溝通。<br><br>一國兩制係中共對西方國家的承諾，等同喺到開間賭場，大家入嚟有錢齊齊搵，保證50年跟你西方國家規矩辦事，可安心投資。50年未到而想毀約，外來長期投資條數點計？而一國兩制還牽涉一個重要問題，就係台灣。以一國兩制去和平收復台灣條路等於廢掉，並埋下一個更嚴重問題：尼克遜當年訪華同毛澤東做的deal，重算唔算數？<br><br>Mr. Tregunter<br>本欄逢周二刊出</p></body></html>