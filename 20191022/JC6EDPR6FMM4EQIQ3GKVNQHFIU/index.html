<html><header><meta charset="utf-8"><title>借九成 - 左丁山</title></header><body><h1>借九成 - 左丁山</h1><p>世姪B與左丁山在中環天橋相遇，話想參加網上號召到重慶大廈示威，抗議南亞裔襲擊及重傷岑子杰，左丁山叫佢千萬唔好，因涉及種族衝突，事件可大可小，到時示威者作出歧視行動，叫出歧視口號，咁就會畀藍絲作大新聞，國際上亦唔會諒解，保加利亞對英格蘭場足球賽就是前車可鑒。<br><br>世姪B當時冇話唔去示威，但到咗晚上，佢來短訊：「太高興，同女朋友食完晚飯，佢話趁政府推出首置可以借九成，叫我為結婚籌謀，一於買樓借足九成，女朋友亦係做銀行，兩個人薪水加埋可以應付壓力測試，橫掂我地唔夠首期，今勻可以借九成，機會難逢也，你認為點睇？」<br><br>於是打電話畀佢：「你想點呀？」世姪B話：「女朋友都有示威遊行過，但我地唔係衝衝子，呢次有機會買樓借九成，佢驚住我地是但一個在街頭被捕，壞了結婚計劃好事，所以唔去示威咯。你亦講得啱，我銀行都有南亞裔同事，佢地同胞斬人，點可以扯埋佢地落水，要分開嚟講。」<br><br>有人話林鄭月娥之首置借九成，根本係陽謀，利誘和理非有能力買樓一族退出示威行列，以後二三十年為了供樓，行動不會過激。無論陰謀陽謀，香港係有不少28至32歲年青專業人士，如會計師嫁醫生，律師娶銀行主任，工程師娶建築師等等，兩人月薪加埋起碼在七萬八萬以上，或係十幾萬，不靠父幹，絕對有能力供樓，但冇足夠五成首期（現時金管局限制），借九成喎，根本係為呢班人度身定做，去年年底陳茂波曾有此議，即刻畀林鄭否決，到現在，林鄭唔會記得自己講過乜嘅嘞，一於派糖利誘和理非唔好上街先。施政報告一出，美聯地產股價立即上揚，就係呢種心理預期嘅反映。講到賣樓時間之精準，長實真係第一，可以揀正施政報告推出後開賣新樓盤，問你服未，超人之眼光，係零舍高啲，譬如長實以天價（400億以上）賣出中環中心，交易完成後，中環甲級商廈價格有跌冇升，又逢林鄭心急，搞到香港亂晒龍，高昂租金支持唔住嘞，中環中心新業主唯有短炒變長揸，證明超人能夠摸頂出貨，凡人炒家就摸頂入貨。<br><br>左丁山知道世姪B想趁機買現樓做其首置業主，走去問地產專家王震宇點睇，佢大潑冷水：「因住負資產，你問我，我睇樓價會繼續下跌，唔好咁快跌落林鄭陷阱！」於是又講番畀世姪B聽，請佢自行考慮清楚。</p></body></html>