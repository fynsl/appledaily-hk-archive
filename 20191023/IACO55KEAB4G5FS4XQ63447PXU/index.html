<html><header><meta charset="utf-8"><title>【智取大市】美團神獸漸成形 - 晉佳</title></header><body><h1>【智取大市】美團神獸漸成形 - 晉佳</h1><p>熱炒股單日大幅調整，跌得最多嘅係美團（3690），喺未見主要原因之前，可以歸因於納入港股通見光、大行預期第三季錄經調整盈利兼調升收入預測，部份投資者認為其短期利好因素已提前反映，於是沽貨獲利。<br><br>大行當中，大摩最新預測美團全年收入933億人民幣，其中預測第三季收入259.47億人幣，第四季預測254.76億，即Q4比Q3仲要跌1.8%，證明相當保守，稍後仲有上調收入同盈測空間。大摩預測美團2021年每股盈利2.62人民幣，即2021年市盈率31.2倍，假如未來大半年股價冇升，估值roll over因素下，美團就變成相當便宜。大行預測遠未反映小型無人外賣車可於2至3年後營運，目標5年內取代一半送外賣人手，從而節省成本及提升效率。換言之，喺目前利好因素之上，未來仲有大把好嘢值得憧憬。<br><br>雖然美團單日急回，但睇日線圖，其MACD已形成大升浪格局，配合基本因素未見止步，以2013年濠賭股、騰訊（700）走勢比較，暫估計未來幾個月有多五成升幅。股價單日急回，係吸納時候。<br><br><br>晉佳<br> http://fb.com/advanceguy1 <br>本欄逢周一、三、五刊出<br></p></body></html>