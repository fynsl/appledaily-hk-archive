<html><header><meta charset="utf-8"><title>【中環在線】「福建幫」林子峰被割席 - 李華華</title></header><body><h1>【中環在線】「福建幫」林子峰被割席 - 李華華</h1><p>一場社會運動，令「福建幫」三字聲名狼藉，連「小巴大王」馬亞木都同來自福建嘅優品360（2360）老闆林子峰割席；而一向被視為係福建幫翹楚嘅「磁帶大王」陳秉志，更加連籍貫都改埋，話自己係廣東佛山人。</p><p>陳秉志自稱廣東佛山人</p><p>自從優品360被質疑同北角福建幫有關，唔少激進示威者幫呢間零食店「裝修」。喺國際永勝（8441）上市儀式上，作為主人家嘅小巴大王罕有主動澄清，話同林子峰嘅生意合作已經係好多年前嘅事，現時一啲都唔熟，並再三強調自己係潮州人，唔係福建人。<br><br>另一邊廂，作為「香港福建希望工程基金會鑽石贊助人」嘅陳秉志，幾十年嚟都被外界視為福建人，更同林子峰喺唔同嘅投資項目拍住上。不過唔知點解，噚日佢唔認自己係福建人，話真正鄉下其實喺廣東南海佛山。<br><br>究竟佢哋有幾唔熟？今年1月優品360掛牌，兩位老人家都齊齊晨早起身撐林子峰場，畀面出席上市儀式。面對昔日「好友」割席，華華問林子峰有咩睇法，佢就話唔回應喇。<br><br>李華華<br>mailto:LiWaWa@AppleDaily.com</p></body></html>