<html><header><meta charset="utf-8"><title>【智取大市】傳統中資解凍需時 - 晉佳</title></header><body><h1>【智取大市】傳統中資解凍需時 - 晉佳</h1><p>內地A股以至A股ETF如2823，近排上落波幅越收越窄，形成待變格局，成交亦越嚟越減少，係咪似會爆邊向上？形勢似乎不錯，相信會好過恒指，因為無論滙控（005）、內銀股，股價非常接近密集阻力區，料有一定數量嘅蟹貨迎賓，升多三幾個巴仙估計要停一停，如果唔係就弱到似騰訊（700）、中移動（941）喺一年低位附近，一浪低於一浪，難相信有大反彈嘅能耐。<br><br>再睇本地地產股同港鐵（066），即使博有政策消息或政局紓緩觸發反彈，咪就係反彈咁大把，長期基本因素偏弱難取得長線投資者信任。恒指要有能力明顯突破28000點，甚至升到去30000點，確要有耐性。傳統中資股長線形勢未必太差，始終估值好低，護城河已築起，但要寄望持股帶嚟回報，就要有相當嘅耐性。<br><br>面對估值漸貴嘅內需股、新經濟股，同埋傳統中資周期股，如何選擇？其實並非二選一嘅遊戲，點解唔先炒高冇蟹貨嘅內需、新經濟股，之後先獲利去撈周期股？本欄差不多期期都提一提美團（3690），的確重估潮才剛開始，2021年市盈率30倍鬆啲，業務想像空間多得很，傳統中資股，都係等下先再諗了。<br><br>晉佳<br> http://fb.com/advanceguy1 <br>本欄逢周一、三、五刊出<br></p></body></html>