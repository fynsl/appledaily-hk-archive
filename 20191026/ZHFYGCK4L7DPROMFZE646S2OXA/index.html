<html><header><meta charset="utf-8"><title>與潘源良結束30年愛恨纏綿李麗珍．放下　感情包袱</title></header><body><h1>與潘源良結束30年愛恨纏綿<br>李麗珍．放下　感情包袱</h1><p>【娛樂人物】<br>李麗珍性格敢作敢為，曾拍攝大膽寫真及三級片，至於愛情亦是敢愛敢恨。自從跟許愿離婚後，珍妹重投舊愛潘源良懷抱，自1986年拍《戀愛季節》撻着後，兩人糾纏30年。隨着男方去年再婚，但新娘不是珍妹，感情受創經過時間洗滌後，珍妹重新出發。對於愛情，珍妹坦言：「𠵱家唔諗住喇，我唔想孭呢個包袱。」<br><br>撰文：唐琛悠<br>攝影：沈健程</p><p>隨着潘源良去年宣佈再婚，李麗珍終跟他結束一段30年愛恨糾纏的關係，有指因為這段刻骨銘心的感情，珍妹情緒一度出現問題，需服食兩年情緒藥。現年53歲的珍妹終於清醒過來重新振作，復出頭炮是接拍ViuTV處境劇《娛樂風雲》，日前在大角嘴接受《蘋果》專訪，眼前的珍妹令人有重生感覺，她神采飛揚說：「都要㗎，我自己都話要重新出發，咁梗係要做番啲嘢，如果講完又懶咗落嚟，咪即係自打嘴巴？」重生之路是否難行？珍妹笑說：「暫時都OK，做人點都要向前看，個女又就嚟畢業，我又甩難，所以要為自己安排工作，𠵱家心態ready好晒，想試多啲以前未試過嘅角色。」</p><p>慣咗高高低低</p><p>每當提到李麗珍這名字，不少人覺得她的人生相當精采，初入影圈走清純少女形象，後來變成性感女神，轉眼間又搖身一變金馬獎影后，順風順水；但珍妹在感情路上卻經常受傷，但她依然勇敢去愛：「我呢世人成日高高低低，我自己都慣咗，其實我又唔係覺得好精采喎，但係我又冇諗咁多，過咗去就過咗去，做人要向前看，點都要繼續走。我唔會成日諗返以前，做人唔可以只係諗唔好嗰方面，都會諗啲開心嘢，諗吓自己要做更好，有時間不如諗吓點樣做好角色，唔好嘥腦汁諗其他喇！」<br><br>珍妹坦言即使無論如何都要學識放下，眼前對她來說是人生的新一頁，最緊要是開心，大前提一切要為自己着想，雖然已53歲，但珍妹對前景仍充滿希望：「可能冇乜掛慮，個女又就嚟畢業，又同屋企人住，其他又冇乜嘢，可以開開心心咁生活，唯一係事業可以激發吓我，我覺得開工食飯盒都已經好開心，一大班人陪你食，其實一啲都唔容易！」<br><br>珍妹在訪問中只談工作，並無多談感情事，她只是淡淡說：「𠵱家唔諗住喇，我唔想孭呢個包袱，呢啲睇個天安排。」會否過去留下陰影，不敢再投入另一段感情？她擰擰頭說：「順其自然，呢啲都係等個天安排，到時先諗，𠵱家都未係，唔諗喇！」</p><p>囡囡唔會入行</p><p>劇中飾演珍妹兒子的「華Dee」何啟華，對娛樂圈深感興趣，但在現實生活中珍妹的女兒卻相反，從未有計劃入娛樂圈，她說：「佢冇諗過，完全遺傳唔到畀佢，佢鍾意平凡簡單啲嘅生活，唔係好鍾意呢行，最多只係做觀眾。佢都冇睇過我做嘅戲，最近係睇返《女人俱樂部》，之後仲叫我做多啲佢想睇嘅角色，我咪問佢即係乜嘢，原來係搞笑戲，我希望今次可以搞到佢笑！」到底是復出的第一炮，珍妹有否緊張留意觀眾的評價？她說：「我又冇理呢啲喎，我都係跟劇本做好自己本份，評論嘅嘢反正都控製唔到咁多，我一直只係做好自己，唔係好聽人哋講嘢。」<br>場地提供：客廳</p></body></html>