<html><header><meta charset="utf-8"><title>【異動空間】大戶下的大賭注 - 魏力</title></header><body><h1>【異動空間】大戶下的大賭注 - 魏力</h1><p>市況膠着，期結又就快到，加上成交非常薄弱，走向更難觸摸，揀個股值博率遠勝指數，起碼有基本因素支撐，考驗的是睇圖、睇業績的選股功夫。<br><br>中美貿戰攬炒影響浮現，大陸GDP不斷下滑，美國巨企業績亦普遍放緩，逼使兩國要埋枱講數，態度亦同時軟化。理性來講，雙方必須取消大部份關稅，同時撤銷企業政治制裁，才能基本穩定經濟，至少不再失速下滑。<br><br>如今全球主要央行正爭相減息、放水，祈求穩住經濟，但魏力一直指出，印錢如打嗎啡，越打劑量越多，終會出現反效果。歸根究柢，市場只睇兩件事：資金、信心。目前資金是有，但投資者無信心，擔心的就是中美兩位大佬不斷「玩嘢」，呢頭一個tweet，嗰頭又玩報復，沒完沒了。<br><br>特朗普明年要連任，經濟不能差；大陸要維穩，經濟也不能出亂子，如今雙方已到臨界點，大家都需要暫時停火。假如成事，投資者信心自然提高，銀行也較願意放貸，配合全球低息、泛濫的資金，資產價格隨時勁爆一轉。這也解釋了為何經濟下行、貿戰、脫歐困擾之下，美股仍在新高附近；港股逆權運動近5個月、恒指仍在26000樓上，大戶賭的就是兩位大佬會暫時握手，為股市帶來數個月的蜜月期。<br><br>魏力<br> http://fb.com/2012jason <br>本欄逢周一、五刊出</p></body></html>