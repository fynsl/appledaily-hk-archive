<html><header><meta charset="utf-8"><title>【中環在線】游vs遊　簡體字襲港交所 - 李華華</title></header><body><h1>【中環在線】游vs遊　簡體字襲港交所 - 李華華</h1><p>香港回歸廿幾年，街上越來越多簡體字，估唔到連本港金融殿堂港交所（388）都不能倖免。話說今日上市嘅內地手機遊戲公司中手游（302）—你冇睇錯，明明係遊戲機公司，但公司名居然用游水個「游」。<br><br>「游」係「遊」嘅簡體字，但喺繁體字層面，兩個字意思完全唔同，「遊戲」唯一正字係「遊」唔係「游」。喺港交所歷史上，所有上市公司都係用繁體字，唯一係集團Logo可用簡體字，例如建設銀行（939）logo簡體，名就繁體。點解「中手游」可以用簡體呢？華華聽聞，公司的確係用「游」做公司註冊名，而「游」本身係繁體字，港交所冇得唔畀佢用。中手游就話公司註冊時係用「游」。<br><br>喺香港，要註冊成立一間本地有限公司，公司中文名稱必須係繁體字，仲一定要《康熙字典》或《辭海》認可嘅繁體字，講明簡體字概不接納。由於「游」亦係繁體字，所以被接納無可厚非。<br><br>華華心諗，公司可能有特別原因，「水」字部可能同風水有關，水為財，寓意生意興隆；但「手遊」唔係「手游」，香港人應該用返繁體字，所以華華會叫返佢做中手遊。<br><br>李華華<br>mailto:LiWaWa@AppleDaily.com</p></body></html>