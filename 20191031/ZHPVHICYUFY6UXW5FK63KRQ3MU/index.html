<html><header><meta charset="utf-8"><title>【冰說聰明】已fc之染藍候選股 - 青冰</title></header><body><h1>【冰說聰明】已fc之染藍候選股 - 青冰</h1><p>恒指公司將於下周五作季檢，又係時間估吓候選股，這兩個月都有唔少未經fact check的傳聞，先後認為百威（1876）及美團（3690）可以在今次季檢染藍，當中包括大行的報告，青冰在自己的專頁多次解釋兩者未能入圍的原因，不贅，有興趣的戰友可到專頁搵返舊文找原因，今次集中講有機會的股份。<br><br>恒指主要都係睇市值及成交，再睇該股是否有代表性，及平衡現有成份股的行業比重，所以要篩選唔難，大家都知成份股最多係地產及金融股，所以先剔除這兩個行業，再選市值800億以上的股份，大概可得出十零隻目標股份。<br><br>大致可分為幾個行業，內需股、燃氣及公用股、航空及汽車股、醫藥股，係安踏（2020）、中國燃氣（384）、粵投（270）、國航（753）、廣汽（2238）及藥明生物（2269）。如果純以成交額來說，粵投、國航及廣汽均是偏低，日均成交未必有逾億元，所以機會相對低一點，加上汽車及航空業唔算係市場焦點，應該不可能吧，反而粵投是公用股性質，恒指在年初踢走華潤電力（836）後，公用類別得返4隻，所以粵投可算是冷門之選。<br><br>餘下的三大熱門各有優勢，今年最當炒的，當然是內需股啦，閒閒哋升一倍，安踏亦是其一，論前景可能未必夠李寧（2331）砌，但市值逾二千億，成交暢旺，合晒恒指要求，唯一敗筆就是深受沽空機構渾水「愛戴」，7月時曾經五度發報告狙擊安踏，萬一染藍可能又會贈興。中國燃氣貴為市值最大的燃氣股，已經多次落選，以其業務及盈利的穩定性，其實比現有藍籌股猶有過之，不過奈何入成份股，優質股不會秤先。恒指過去兩年，加入了兩隻醫藥股，所以市值大成交旺的藥明生物，只能成為黑馬，但以研發及潛力，其實不會比現有的藍籌藥股遜色。<br><br>青冰<br> http://fb.com/chingbing888 <br>本欄逢周四刊出</p></body></html>