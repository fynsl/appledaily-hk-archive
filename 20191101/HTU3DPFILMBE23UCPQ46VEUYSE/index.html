<html><header><meta charset="utf-8"><title>【廣告經綸】搵食，唔一定要出街 - 文廸晞</title></header><body><h1>【廣告經綸】搵食，唔一定要出街 - 文廸晞</h1><p>今時今日搵食艱難，做飲食業，更加難上加難。這一邊廂，誠哥出手，派幾億資助飲食業；另一邊廂港鐵又提早收工，比起以前，想出街食餐飯都唔係咁容易。然而，香港人最叻嘅，就係打逆境波，絕處都可以逢生。<br><br>社會動盪，除了上街，表達訴求，一般人都會減少出街食飯。如此一來，一眾外賣app大行其道。<br><br>據了解，喺香港嘅送外賣市場佔有率以Deliveroo為首，但好可能因為恃住佢嘅江湖老大地位，聽講有好多同唔同餐飲業品牌及優質食材嘅合作機會，一律都表現得相當保守，傾來傾去都傾唔成。相反，作為市場挑戰者的foodpanda誓要狙擊其競爭對手Deliveroo同Uber Eats，以Start-up心態，唔會吓吓計較成本，肯嘗試，咩都有得傾；更幫手撮合大大小小嘅餐廳同食材供應商嘅上下線合作夥伴關係，達至雙贏效果。<br><br>主戰場除咗停留喺幾個競爭激烈嘅因素，例如涵蓋嘅餐廳數目、送貨時間同價錢外，foodpanda更不斷提升服務質素、提供好用易用嘅app應用版面、擴闊付款方法，而且仲可以儲埋「亞洲萬里通」里數，又加送乾貨雜貨、肉類、酒類，全部承諾30分鐘內送到。<br><br>當人人冇得出街，盡量留返喺屋企，遇到一班朋友或親戚約埋喺某人屋企食飯嘅話，又唔想叫外賣或自己煮而可以等同有出街食飯嘅體驗，最近變得越來越受歡迎嘅，就係Mobichef、My Chef Anywhere等廚師上門幫你煮飯服務，既可以自由選擇地點、人數、午餐或晚餐，更可以廚師發板又或者自訂餐單，達至足不出戶，亦能享受餐廳質素和體驗。仲有專業侍應及餐後洗碗服務，價錢亦並非想像中昂貴，實現私廚平民化，走入尋常百姓家。<br><br>唔出街，一樣搵到好嘢食。<br><br>文迪晞<br>mailto:heyadmen@gmail.com<br></p></body></html>