<html><header><meta charset="utf-8"><title>【娛樂人物】我係一隻牛　李天翔</title></header><body><h1>【娛樂人物】我係一隻牛　李天翔</h1><p>演盡無數奸角，更有「御用強姦犯」封號的李天翔，今年5月離開工作了24年的無綫，決心向外闖，相比起近來「被辭職」的例子，他走得自願又快樂。</p><p>李天翔說，「你唔好睇我個樣咁做咁多奸角」，實情是「其實我係一隻牛嚟㗎！你畀工作我，我咪去做，做完咪算囉，我唔會諗任何嘢！」更遑論要他埋堆送禮擦高層鞋了。<br><br>離開是為了回來？天曉得。他只知道5月之後有三個多月的日子，零工作日日在家等機會，到了8月中才有好消息，終於傾得成接拍電影，所以近月都在佛山開工。<br><br>現在最希望拍完這套電影之後，繼續有人搵他拍戲，「𠵱家對我嚟講，我唔係貪錢，但係我都要生活，我希望都有穩定收入，已經心滿意足！」<br><br>《解決師》是李天翔在無綫的暫別作，榮升男三更是他入行以來最多戲份的劇集，這個遲來的春天，遲到好過冇到。<br>撰文：文嘉龍<br>攝影：陳俊強</p><p>睇吓外面個世界係點</p><p>暫別作依然是做奸角，李天翔在《解決師》演黑幫家族第二把交椅，戲份是他入行以來最多，網民更讚他型過男一王浩信。43歲要到離開之前才得到一個最重戲份角色，總算好頭好尾。<br><br>「圓滿呀，所以我要好多謝家豪哥（監製劉家豪），其實我同佢都合作咗好多套，咁啱得咁蹺，其實冇人知㗎，連家豪哥佢哋都唔知道我拍完呢套會走，冇人知道我係last（最後一套），得我自己知。我決定拍完呢套無論點樣都好，我決定離開，所以可能真係個天畀我好好嘅結束囉！」<br><br>其實早在2016年，李天翔已經與無綫轉了合約形式改為兼職藝員約，「我口中嘅part time囉，即係有工作返去拍嘢就有收入，冇嘅就冇底薪嗰啲囉！」今年無綫找他再傾約，「都有加我人工，只不過我覺得年紀開始大，係咪應該出去睇吓外面個世界係點樣呢，我自己覺得又結咗婚，如果未結婚呢，可能我都會諗一諗（續約）。」<br><br>結婚後他反而義無反顧地想離開，博一鋪。「人大咗，開始會諗如果我今年仲唔走，我再過多幾年先出去，萬一出面娛樂圈唔接納我、唔接受我呢一個人嘅話，我去轉第二啲工作嘅時候，我又會企番去嗰啲老闆度諗，我請個廿零歲好過啦，點解要請個四十幾五十歲嘅人先，係咪？我好驚呢一樣嘢，所以我寧願今年真係決心離開，行出去外面試一試，唔知試幾耐，我未畀一個deadline自己，試一年、兩年？如果娛樂圈真係唔適合我李天翔呢個人，咁我咪要轉行囉！」<br><br>下定決心「裸辭」卻換來三個多月的徬徨無助期，完全零工作零收入，「慘㗎，啱啱一完咗約，真係冇人搵，我唔知出面啲人唔知我離開咗吖，定係點樣，我都停咗三個幾月㗎！好彩到8月中，我收到消息有人搵我拍電影，傾好晒所有嘢就OK咗，開始拍緊套電影啦（去佛山拍）！」<br><br>後悔離開？「行咗喇條路，係咪先，即係決定離開咗，後悔都冇（用）囉！驚，梗係驚啦，因為我又唔係一個好識去social嘅人，我唔係嗰種周圍『𢱑』，喂，我離開咗喇，可以搵我喇，我唔係咁嘅人，我又唔識做呢啲嘢，咁就坐咗喺屋企真係兩、三個月，只係得友台ViuTV請過我去一個節目度做嘉賓，跟住之後冇喇，乜都冇，真係開始驚！」</p><p>爆咗騷三、四萬一個月</p><p>零收入期間得靠積蓄過活，「TVB人工唔高但都好過冇吖嘛，以前full time形式嘅時候，每個月都有份底（薪）畀你，雖然唔高但起碼有，但係當你冇嘅時候，就真係冇啦嘛！好在之前有啲積蓄囉！」<br><br>李天翔1995年參加無綫藝訓班而入行，由兒童節目《閃電傳真機》做起，到加入戲劇組以做奸角彈起，多年來獲得不少網民畀like；但在無綫，不是「親生仔」的他，做得再好，連男配角提名入閘的機會，也輪不到他。他說自己性格似隻牛，一味得個做字，但總會做到心淡。<br><br>多年來都不受重視？「以前冇諗㗎，其實我係一隻牛，你畀工作我，我咪去做囉，做完咪算，唔會去諗之後有啲乜成績、有乜回報，但係自從，唔記得邊一年喇，有一年就係幾線嘅劇集都有我，我身邊開始好多聲音，身邊朋友就會講，話你今年咁多套劇，會唔會有提名呀，我就由嗰一年開始有留意，點知嗰一年都冇提名，跟住一年一年咁過，我每年都有劇出，每一套劇feedback都係好嘅，係喎，今年又有劇出，但係又冇提名嘅，過多幾年開始算數喇！你問我有冇心淡，梗係有啦，正如好似你讀書讀得好好，老師都會獎勵吓你！唔好話畀個獎你吖，但係乜都冇，心灰意冷係有嘅，但係過咗咁多年好似已成定局，算啦，唔諗啦，即係又做番隻牛囉，不停咁樣做、不停拍嘢，唔好諗個結果，個人咪會舒服啲囉！」<br><br>職場打工仔只求一句讚賞。「我由訓練班入行，其實我做過一年閒角，入咗兒童組跟住之後就做咗《K-100》主持，《K-100》之後就開始拍劇，一路拍到𠵱家，其實我係冇停過㗎喺TVB，20年都係咁樣，所以公司其實係對我好嘅，只不過對我好好之餘，我唔係話奢望獎項，而係一啲讚賞囉，但係冇，讚賞我嘅全部都係外間啲網民呀粉絲呀！」<br><br>當年第八期訓練班的同學，蓋世寶、湯盈盈、姚瑩瑩、滕麗名和盧慶輝等人，大多已離開無綫；他出身的兒童節目《閃電傳真機》、《至Net小人類》更早已壽終正寢。回想兒童節目的歲月，望見個個月爆騷的收入最開心。<br><br>「其實係有啲矛盾嘅，做嘢方面呢，唔開心嘅，但係講收入呢，係開心嘅！安排我入兒童節目嘅時候，我係入去頂替蔡子健個位，嗰時蔡子健哥哥要兼顧旅遊節目，所以監製覺得佢冇乜時間兼顧兒童組，要搵一個人去頂佢個位，就搵咗我入去。最慘嗰時蔡子健哥哥，佢係一個大哥哥角色，喺兒童節目度講一啲好學術性好資料性嘅item，咁我就大鑊喇，我讀書又唔多，跟住又要講啲科學嘢，嗰時我係唔想返工㗎，因為啲對白我要死背，我講完都唔知自己講乜；但係收入方面係好好，因為我哋計爆騷，基本上係做半年嘢，半年之後嗰啲就係爆騷錢，你諗吓有半年嘅爆騷錢喎，如果爆咗騷都成三、四萬一個月㗎，收入係好㗎！」</p><p>走咗出嚟好似打游擊</p><p>2017年李天翔與拍拖6年的圈外女友譚寶怡（BoBo）結婚，婚後兩人都有共識不生小朋友。男人有頭家會多了顧慮，但對李天翔來說反而更放膽向外闖。身為老闆級有自己的資訊科技公司的老婆，對李天翔所做的決定都無限量支持。<br><br>「工作上講到有心灰意冷就係覺得，如果一個人做得好，係咪應該要有啲稱讚呢，我冇同我太太講過呢啲嘢，但係佢有陣時好醒目，唔會講太多，但係講嘅時候就會話，咁冇辦法啦，觀眾buy你咪OK囉！因為我太太自己開公司，所以佢算係老闆，可能佢喺老闆嘅角度就會覺得，公司就係咁㗎啦，有咁多個員工，如果個個都做得好，我咪要日日走去讚佢一句呀，我邊有咁多時間呀，即係佢會用一個老闆嘅心態去解釋畀我聽，我咪會舒服啲囉，係喎，算囉！」<br><br>自己知自己事，李天翔如此性格，在娛樂圈難免蝕底。「其實我身邊唔係呢一行嘅人，我唔知佢哋講笑定認真，成日都會話，你唔好做啦，你做嚟做乜箒，你想唔想做主角吖，我都係咁答佢，冇諗過，所以有時我自己都諗，其實我咁嘅性格係唔應該做呢行㗎，其實係蝕底㗎！我入行咁多年，有時都睇到某程度上，唔係話你有實力就一定得，有陣時你懂交際嘅，可能比你有實力更加好囉！」</p><p>另一條後路也鋪定好，就是一早考了健身教練牌的李天翔，隨時準備做個全職教練。「其實我一直都有做開（教練），不過就冇話公開話畀人聽箒，健身係自己鍾意嘅一樣活動，我好耐之前已經考咗健身教練牌。適逢我離開咗TVB，睇吓會唔會另外殺出一條血路囉，你話係後路又好，一個生財工具又好囉，除咗演戲，起碼都有第二樣嘢先啦，萬一呢個娛樂圈唔接受我呢個人嘅時候，我都要食飯都要搵嘢做㗎嘛！」<br><br>李天翔說，現在行每一步都像打游擊戰，「尤其是𠵱家走咗出嚟，好似打游擊咁樣，即係今日唔知聽日事，𠵱家唯一希望就係呢個圈仲有人用我，我𠵱家拍緊套電影啦，希望完咗呢套電影再有人搵我拍嘢，希望唔好停囉，不斷有工作，冇諗其他嘢㗎喇，因為𠵱家對我嚟講，我唔係貪錢，但係我都要生活，我希望都有穩定嘅收入，已經心滿意足。」<br><br>小人物性格天生易滿足。「我係好易滿足，你唔好見我拍嗰啲劇成日做反派，其實我係一個好小朋友嘅人，我好簡單，其實我哋做演員好簡單㗎咋，呢個角色好嘅，譬如監製或者高層見到你，讚我一句，我已經好開心㗎喇！」<br><br>但係都冇？「監製有！」李天翔說。</p><p>【後記】問號超人</p><p>在酒店的訪問現場，有個小型健身區，開正李天翔嗰瓣，叫他即場操肌示範冇難度。<br><br>有難度考起他的，是說起在《閃電傳真機》的一個未完的故事，原來「認字特警」之外，還有這個……「有個叫『問號超人』呀，即係着住條底褲喺外面，跟住又要梳個有個圈嘅頭髮，大鑊喇，講啲科學嘢，唔係一句兩句，係一段兩段，睇住啲稿真係喺屋企喊，頂，我嗰時真係唔想返工，『問號超人』仲要拍住譚玉瑛姐姐，我NG咗三十幾四十次呀，啱啱入去仲要拍住個老前輩，壓力幾大呀，嗰時真係唔想返工，好慘㗎！」<br><br>真係牛都玩謝！<br>髮型：Ringo of Salon Nova<br>場地提供：富薈旺角酒店</p></body></html>