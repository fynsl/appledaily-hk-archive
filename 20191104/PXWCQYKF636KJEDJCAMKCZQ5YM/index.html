<html><header><meta charset="utf-8"><title>近兩年零工作劈炮喬寶寶斥無綫山頭多</title></header><body><h1>近兩年零工作劈炮<br>喬寶寶斥無綫山頭多</h1><p>【娛樂人物】<br>在廣華醫院出世、半世紀都住在廟街的印度裔香港人喬寶寶，2006年放棄做懲教署的二級懲教助理，加入無綫已經13年，可惜近年工作卻一年比一年少，最近兩年更是零工作。喬寶寶灰爆下，決定與無綫提前解約：「十幾年緊守崗位都冇運行！」他更大呻無綫保守、山頭多，令到演出機會減少。<br><br>撰文：余燕儀<br>攝影：沈健程</p><p>現年49歲的喬寶寶2005年參加《殘酷一叮》因夠搞笑受歡迎，其後放棄在懲教署做阿Sir，加入無綫。對演藝圈一腔熱誠的他，以為臨走前可以有代表作，日前喬寶寶接受《蘋果》專訪時，卻大呻被無綫冷待：「2013年喺蘇格蘭返嚟後，少咗好多嘢做，但嗰時一年都有兩個劇，慢慢一年比一年少，2016年開始一年一個劇，今年直程一個都冇。」於無綫盡忠職守13年，喬寶寶原計劃明年才返蘇格蘭跟家人團聚，無奈灰爆提前解約。<br><br>王維基在2012年撬走不少無綫藝人加入香港電視，喬寶寶緊守崗位留在無綫：「我覺得我哋緊守崗位啲人應該多番嘢做，但反而冇呢啲歌仔唱，都幾灰，十幾年緊守崗位都冇運行。」是否得罪高層才無運行呢？喬寶寶坦言：「我不嬲都唔得罪高層，做乜角色又冇所謂，就算閒角都唔會詐型。2015年同上面反映過好少嘢做，越反映越少嘢做，都失望，咪提早走囉，原本合約去到下年7月10日，我覺得都冇乜意思，不如取消，我冇底薪，係拍嘢先出糧，成年冇拍嘢冇糧出。」</p><p>唔批拍港台劇</p><p>盡忠職守13年，卻落得如此下場，喬寶寶說：「少少心酸，就算唔係劇集，綜藝節目都可以搵我，但又請外援，幫你打滾咁耐，都幾灰，唔係咁開心，但冇辦法。記得有次港台《有房出租》搵我做其中一個主角，問我有冇興趣，我同無綫反映，講咗幾個月，最後都唔批，原本港台諗住我得，因為自己都冇嘢做，但又唔放我出嚟，講真我都係想多啲曝光，留番個回憶畀自己。」在無綫多年，喬寶寶最感激監製王心慰：「可能保守得滯或者山頭多，來來去去我真係有角色做都係王心慰嘅劇集，記得有次佢搵我喺《迷》做客串角色，佢話『唔好意思呀，客串一兩場介唔介意？』一個監製搵我仲要講啲咁客氣說話，其實好難得。」<br><br>在懲教署做了16年，在無綫做了13年，喬寶寶還是喜歡藝人：「藝人可以做自己鍾意嘅嘢，始終紀律部隊嚴肅啲，唔可以開玩笑。我個人比較活躍，2006年入TVB，但未辭職，懲教問做明星定做阿Sir，我諗香港百幾年歷史，冇一個南亞人全職做演員，如果我可以犧牲長俸入娛樂圈，對其他南亞人有幫助，我就決定辭職。當時懲教同事都有叫我諗清楚，又話我真係唱得交叉難聽，唔係諗住唱嘢搵食呀？我話都係拍嘢箒，冇諗住唱歌，我估唔到呢十幾年八成收入靠唱歌，𠵱家好多公司周年晚宴、婚宴搵我唱歌，一個月五、六單，聖誕節有十幾單，每單兩、三萬，收入非常之可觀。」</p><p>7月做通波仔</p><p>明年喬寶寶返蘇格蘭，終於可以跟老婆團聚：「老婆唔喺度，食嘢唔定時，今年7月通波仔，有一條心血管塞咗99%，好在有買保險，唔係嗰20幾萬唔知點算。𠵱家食緊藥，副作用令自己越嚟越肥，7月到𠵱家肥咗30磅。」原來當時他曾徘徊生死邊緣：「半夜起身氣促、標冷汗、唞氣好唔順，報告話其中一條血管栓塞，喺養和做手術，之後返蘇格蘭休息一個月。」<br>場地提供：Seasons Restaurant &amp; Bar</p></body></html>