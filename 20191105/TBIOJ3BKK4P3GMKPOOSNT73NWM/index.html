<html><header><meta charset="utf-8"><title>【黑鏡線索】當中國變成對手 - 宋漢生</title></header><body><h1>【黑鏡線索】當中國變成對手 - 宋漢生</h1><p>【黑鏡線索】<br>港交所李小加衝出嚟講，話鄧小平嘅一國兩制，本身個設計就有問題。簡單嚟講，中國兼併香港，係一個錯誤嘅M&amp;A。<br></p><p>香港自英國人創立第一日開始，就係自由世界嘅一員。同一時間，中國，就一直係極權世界嘅一邊，仲曾經同蘇聯爭做世界極權一哥。將香港移交畀中國，就等如北韓兼併新加坡，或者中移動收購Snapchat，無論點睇，都係奇形怪狀，難以令人樂觀嘅刁。<br><br>問題係，當時鄧小平，為咗民族主義操作，決定無論點都要去馬，唯一考慮，係點樣實際上盡量保持區間，令香港呢間新收購，繼續保持獨特地位同功能，俾母公司搵着數。於是就有所謂一國兩制嘅設計，左右逢源。</p><p>擴大一國　收縮兩制</p><p>更爛嘅刁，都有蜜月期。但過咗蜜月期之後，問題就浮現。「一國」同「兩制」當中嘅比例，隨住時間，中國政權，越嚟越擴大一國，收縮兩制，由開始慢慢唔再提「高度自治、港人治港」，到最後索性宣佈中英聯合聲明壽終正寢。<br><br>中共將龍門越搬越過，其中一個伎倆，係不斷強調既然已經係一家人，就即係命運共同體。所以你見老董喺移交後強調「中國好、香港好」，之前一百五十年，有冇邊位港督，衞奕信或肥彭，會嗌the better China is, the better for Hong Kong？<br><br>中國式邏輯係，既然唔併都併咗，念在大家都係一國，香港人咪將就吓。中共好巧妙咁，首先將兼併呢個既成事實，講到係歷史嘅必然咁，再將呢個所謂歷史必然，撈埋啲fake news歷史，乜嘢〇三沙士係中國出手拯救，九七金融風暴係中國打大鱷等等，去引證大家都係中國命運共同體嘅主旋律。<br><br>唔好忘記，香港九龍係割嘅，只有新界係租，而二十年代港督金文泰曾經倡議，將新界轉租為割，作為交還威海衞嘅補償，可惜最後英國冇做。九七與否，只係一線之差，並唔係乜嘢歷史必然。<br></p><p>所謂回歸　騎呢兼併</p><p>中共目的，就係要大家唔好深究，九七移交，其實係以所謂「回歸」包裝，本質上係一個騎呢兼併。喺命運共同體主旋律掩護下，中國將兩制條線越移越過，試探香港人嘅意志。777對中共嘅過失，第一係睇死香港人冇意志，老點中共授權開大個火，釀成爆炸。<br><br>第二，本來香港主流民意，喺自由世界普世價值同中國身份之間，立場曖昧，但經777一煮，逼出個清晰選擇，就如李小加所指，香港人喺兼併廿二年之後嘅今日，明顯拒絕擁抱極權世界大灣區一帶一路嘅溫飽生存價值觀。反送中逼出攬炒抗爭意志，喺香港人心目中，中國由好似一家人，變成要永遠嚴防嘅對手。<br><br>於是，中共以後每次搬龍門，成本高咗好多。當黃藍商舖app變成大家生活購物必備，就連中資商業滲透操控都麻煩好多。如果建制派喺區會選舉有乜三長兩短，連蛇齋餅糭維穩budget都會緊張。喺中國最缺錢時，先嚟買乜都扯貴晒，仲要就算換人，都唔會點平返落嚟。 777搞送中，結果撕破中共嘅面具，暴露殖民面目。喺呢個後爛面時代，中共將會改變招數，香港人如今只有眼前路，沒有身後身。</p><p>撰文：宋漢生<br>fb : sunghsblog</p></body></html>