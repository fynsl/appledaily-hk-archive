<html><header><meta charset="utf-8"><title>【操盤手札記】誰殺死了零售業 - 割柑人</title></header><body><h1>【操盤手札記】誰殺死了零售業 - 割柑人</h1><p>零售業銷貨量第3季按年跌19.5%，接近1998年第3季嘅紀錄跌幅。政府話要幫助企業紓困，但剛過去嘅禮拜日，太古城中心、沙田新城市廣場、大埔超級城、鑽石山荷里活廣場，都喺無報警下，防暴踩入商場，爆發警民衝突，市民仲點會有消費意欲？<br><br>警察針對嘅目標，已經唔止學生、社工、急救員、記者，最新target係中產，踩入中產屋苑不特止，連保時捷車主喺維園對出播歌都被拖落車押走。香港淪為Police state，市民行商場唔得，行公園唔得，喺行人路行街都唔得，想外出消費救市都難！<br><br>第4季向來係本地消費旺季，如今「哈囉喂」變「差佬喂」，感恩節、聖誕節亦唔樂觀。實體商店受網店影響，雪上加霜，喺11月嘅雙11、Black Friday同Cyber Monday網購熱潮下，促銷依然門庭冷落。<br><br>本地生產總值（GDP）第3季按年收縮2.9%，係2009年金融海嘯後首跌。點解咁差？皆因私人消費支出收縮3.5%，內部需求佔GDP 6成半，主引擎撻唔着，經濟自然死火，零售業有排捱。<br><br>踏入11月，股市開局唔錯。中美貿談好事近，周一滬股升0.6%，收2975；港股升1.6%，收27547。恒指突破雙底頸線27366、250天線27381同50周線27,529，可望上試28000關。MSCI半年度評估同恒指季度檢討，將於周五先後揭盅。<br><br>按MSCI安排，A股入摩將第三步擴容。MSCI全球指數同新興市場指數納入A股權重，分別提升0.22%和1.44%，預計將為A股帶來2,200億元人民幣，有史以來最大規模增量資金。滬指正蓄勢突破頭肩底頸線3050，想食A餐，可留意三大A股ETF（2822、2823、3188）。<br><br>割柑人<br>本欄逢周二刊出</p></body></html>