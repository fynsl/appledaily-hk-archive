<html><header><meta charset="utf-8"><title>【中環在線】黎嘉恩出沒藍鼎注意 - 李華華</title></header><body><h1>【中環在線】黎嘉恩出沒藍鼎注意 - 李華華</h1><p>之前遭列入「謎網26」嘅藍鼎（582），疑似又出事。披露權益顯示，有「金牌清盤王」之稱嘅德勤中國副主席黎嘉恩及德勤合夥人何國樑，本周一（4日）被委任為藍鼎嘅共同及各別接管人（receivers），接管藍鼎主席兼大股東仰智慧全部14.8億股或50.48%股權。不過，仰智慧夜晚急急發聲明，話唔知道自己啲股份被接管，話會進一步了解情況並採取一切必要及適當行動以保護其權益，並確認股權冇變動，令事件陷「羅生門」。<br><br>黎嘉恩係行內「清盤王」，搵得佢通常都係公司財困等清盤，或者要重組賣資產，總之唔方好，好似亞視、金至尊等，都係經佢手嘅經典清盤案件。不過留意返，今次黎嘉恩係做接管人，同清盤有咩唔同？據黎嘉恩N年前嘅專欄，即係當公司被債權人清盤，其他債權人為咗保障本身權益，可透過委派某位獨立人士「接管」將其變現，以償還公司所拖欠嘅款項。<br><br>查實市場一直盛傳上年一度「失聯」嘅仰智慧有押股，今次黎嘉恩獲委任接管佢所有股份，唔通傳聞係真嘅？<br><br>李華華<br>mailto:LiWaWa@AppleDaily.com</p></body></html>