<html><header><meta charset="utf-8"><title>【冰說聰明】翻兜春泉　博再私有化 - 青冰</title></header><body><h1>【冰說聰明】翻兜春泉　博再私有化 - 青冰</h1><p>恒指破位股市轉熱，估值是否偏低也眾說紛紜，新股排住隊上，新經濟股屢創新高，但同一時間，近月的私有化個案，都持續上升，當中唔少係內地股，傳統智慧係，私有化越多，證明價值浮現，因為出價者多數係熟知行內景氣，用「高價」私有化，真正價值可能遠高於此。<br><br>雖然扑中私有化股獲利甚豐，不過都有如大海撈針，如果想懶一點，可以揀返上年私有化失敗過的，只要行業冇大幅轉差，值博率更高。春泉產業信託（1426）去年被私募基金PAG出價私有化，先出價4.85元，後再加價至5.30元，最後都失敗而回，今個月底28號，就屆一年之期，換言之，PAG很有機會再次出手。<br><br>要了解整件事，去年10月本報有專題報道，「春泉爭奪戰，揭兩大基金恩怨」，戰友可以睇返。PAG當日出價，是看不過大股東收購惠州物業，印公仔紙畀自己變相增持，所以私有化的條件，就是要有50%股東接受，及否決惠州交易，最後PAG連埋自己，只獲得41.50%接納，計劃失敗。<br><br>這些股最重要是看動機及值博率，先說動機，PAG在事敗後沒有敗走，一股都冇減持，現仍持有18%股權，這一年來雖轉趨平靜，但睇返佢哋上年份通函所講，質疑基金管理人的辦事能力，致股價長期跑輸畀各Reits同業，亦對基金管理人與大股東圍威喂反感，先至會出手，這一年來股價無寸進，管理人冇換過，兩個訴求仍未爭取到。<br><br>春泉全年低位是3.14元，上年PAG出手前股價係3蚊，現價只比當日貴一成，與最後出價5.35元，有近4成折讓，最新每股NAV達5.76元，可見值博率甚高。講真青冰就對春泉的資產唔太熟識，不過PAG專注玩國內房產，個office又在春泉的北京物業內，所以信自己，不如信專家啦。<br><br>青冰<br> http://fb.com/chingbing888 <br>本欄逢周四刊出</p></body></html>