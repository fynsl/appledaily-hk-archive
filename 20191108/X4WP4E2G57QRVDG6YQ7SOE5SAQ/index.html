<html><header><meta charset="utf-8"><title>【中環在線】誠哥宣傳片扮天氣報告 - 李華華</title></header><body><h1>【中環在線】誠哥宣傳片扮天氣報告 - 李華華</h1><p>「超人」李嘉誠旗下基金會嘅6萬蚊飲食業救濟金，今日開始接受申請，仲搵埋預測天氣嘅天文台前助理台長梁榮武拍片解釋點申請，誠哥仲借題發揮，話本身特別鍾意睇天文台報道天氣預測，話無論天氣幾壞，都能安然度過，祝願香港早日放晴，各行各業都可再展闊步喎。<br><br>雖然要申請呢6萬蚊，手續簡單到同派錢冇咩分別，但都有「填表格黨」出嚟搵食。一間會計報稅公司向食肆派發單張，話代辦申請收300蚊，不成功不收費，甚至話先到先得。不過基金會就話申請係一併審批，絕非先到先得囉。<br><br>誠哥救濟金會喺今日上午9點至本月17日下午5點接受申請，同月26日起發放款項，基本上食肆所需嘅證明文件唔多，基金會話5至8分鐘已經可以完成網上申請，其實同派錢冇咩分別。華華希望誠哥捐完2億後，之後8億嘅詳情快啲公佈啦。<br><br>李華華<br>mailto:LiWaWa@AppleDaily.com</p></body></html>