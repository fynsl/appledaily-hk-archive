<html><header><meta charset="utf-8"><title>憶TVB連拍三劇辛苦爆喊蘇玉華覺醒　關心年輕人</title></header><body><h1>憶TVB連拍三劇辛苦爆喊<br>蘇玉華覺醒　關心年輕人</h1><p>持續多個月的反送中社會運動，蘇玉華勇於發聲，又曾被發現與男友潘燦良低調參加遊行。港台節目《瘋Show快活人》前日播出蘇玉華的訪問，她承認以前只顧工作而欠公民意識：「𠵱家嘅社會狀態，除非你乜嘢都唔理，你一定會不斷去問自己問題，亦希望去知多啲，喺呢個過程裏面，覺得年輕人教曉咗我好多嘢，我真係覺得『覺醒』，我唔敢講自己𠵱家知得好多或者了解好多嘢，但起碼我自己醒咗，原來我有啲嘢係咁忽略，我覺得我係有咁多嘢值得去學、去思考、去關心。」</p><p>同社會一齊行</p><p>蘇玉華覺得港人應該要有更強的連結：「唔係淨係做好自己嘅嘢，或者令自己變成一個更加好嘅人咁簡單。我係應該同個社會一齊行，而我哋除咗關心自己之外，亦都要關心下一代，我成日都覺得點解有啲人搵我做戲，我唔係一定會接，係咪會有人更加適合做？如果係嘅話，我情願畀人哋去做，因為係要接班，係要接力，係有啲人要上嚟。」<br>談到早年在無綫同時拍三套劇，蘇玉華自爆辛酸：「唔係話套套都好重戲，當個PA畀幾張通告嚟，我攞埋其他嗰叠通告拼埋一齊嘅時候，我喊呀，基本上你見到嚟緊嘅日子都係冇得瞓，唔係人過嘅日子，我就喺度喊，我仲係唔係喺度演緊戲？」之後她就提出簽部頭約。<br>撰文：陳杰</p></body></html>