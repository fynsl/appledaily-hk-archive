<html><header><meta charset="utf-8"><title>【操盤手札記】金融心臟也中彈 - 割柑人</title></header><body><h1>【操盤手札記】金融心臟也中彈 - 割柑人</h1><p>一場警察婚宴，引發一場警民衝突，導致一名學生墮樓不治；一宗急症室診病個案，揭發一名少女遭警輪姦，因姦成孕而要墮胎。周日，反警暴示威各區爆發，有示威者被警毆至浴血昏厥，生死未卜；周一，市民發起三罷，警開真槍，一人命危。<br><br>警方以執法之名行惡，一個一個嘅謊話，一次一次被戳破。喺股市，涉嫌違規股份，會遭證監會勒令停牌；喺香港，涉嫌違法警察，鮮見停職。監警會國際專家日前就發聲明，直指監警會權力不足，需由獨立機構調查。警暴呢筆賬，遲早被清算。<br><br>香港作為國際金融中心，警察竟然喺金融心臟——中環，連環發射催淚彈，似乎不惜摧毀香港！港股喺「烏雲蓋頂」下，周一裂口低開近300點，跌穿250天線，之後再穿10天、20天、100天線，收26926，跌724點，呈「雙飛烏鴉」，料將回試50天線26600關。<br><br>上周四，中國商務部話中美同意分階段取消加徵關稅；翌日，美國總統特朗普旋即否認。如今，香港警察再槍傷一人，美國共和黨參議員Marsha Blackburn喺Twitter宣稱係天安門2.0。事件傳導至中美人權角力，貿談更添變數。<br><br>後市焦點落喺周二，特朗普出席紐約經濟學會午餐會發表演說，睇吓會唔會喺關稅問題上、人權問題上，畀個說法。現階段嚟講，香港街戰持續，中美貿戰反覆，投資宜審慎，忌輕舉妄動。嚟緊阿里巴巴來港第二上市，到時抽新股較穩陣。<br><br>抽阿里巴巴新股之餘，亦可留意中國動向（3818）。該股係體育用品股，但持有阿里股票。截至3月底，持有阿里股票價值17.21億元人民幣，現時價值更高，已近20億港元，相當於中動向市值38%。中動向股息率7.6厘，不妨先行留意，伺機吸納。<br><br><br>割柑人<br>本欄逢周二刊出</p></body></html>