<html><header><meta charset="utf-8"><title>【冰說聰明】有兩類股必須減 - 青冰</title></header><body><h1>【冰說聰明】有兩類股必須減 - 青冰</h1><p>抗爭升級，防暴肆虐，香港局勢幾近失控，股市雖然下挫，但幅度尚可接受，但本來剛開始炒熱的市況，又一盤冷水照頭淋，市況又回復至七、八月時的狀態，不過因為最近個零月股市小陽春，戰友手上的貨，很自然比早幾個月多咗，現時難免又要面對一個問題，斬唔斬好。<br><br>面對逆境市況，減倉是必須要學習的操盤技巧，貨之多寡，可以科學化地用現金水平去衡量，亦可用感覺判斷，假如大市再跌二千點，是否承受得到坐艇的壓力，頂唔順的，梗係要減啦。<br><br>決定了減倉，也要一個疏散程序，這亦可參考內地的一貫做法「讓領導先走」，這裏所謂的領導，就是倉內的權重股。玩開股票的戰友都知，權重股往往不一定是藍籌，可能是一些中小型股份，之所以成為重倉股，必然係最具信心，覺得最有潛力，先至會買咁多。不過留意番，這些願景多數都係建基於市況冇乜大問題。回帶睇番六至八月的市況，第一浸基本上係乜都會跌，有好消息跟尾或是市場焦點，例如當時的內需股，亦會先跟跌而慢慢回升，抗跌力強的股份，都係要挨第一浸過後才知。青冰慣常的手法，就是要等市場話你知邊啲股係頑強，而不是自己亂估。<br><br>另一類必須要走的股份，就是流通量不高、買賣兩閒的股，市況向下，這些股開頭唔會有事，令你警覺性降低，因為資金會先沽流通量高的股份，但只要市況續弱，這些「跑贏」的股也始終要還，甚至會超跌，因為莊家難免從中抽水，踩多幾腳，屆時本來買少少博下的股份，最後因跌幅大，也成為了重傷股。<br><br>有了疏散重點，最後便要狠心執行了，如果怕痛，方法有很多，其一是選擇分注減倉，最差的方法，就是明知要走，最後卻選擇留低。<br><br>青冰<br> http://fb.com/chingbing888 <br>本欄逢周四刊出</p></body></html>