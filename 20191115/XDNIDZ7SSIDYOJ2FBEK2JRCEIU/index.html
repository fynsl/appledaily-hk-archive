<html><header><meta charset="utf-8"><title>【廣告經綸】非常時期　市場再生術 - 文廸晞</title></header><body><h1>【廣告經綸】非常時期　市場再生術 - 文廸晞</h1><p>因為香港現時的局勢陷入水深火熱，有些以前不為人所察覺的廣告機遇，才有機會逢生或者翻生，水鬼升做城隍。<br><br>由於路面及地下交通隨時受阻停滯，水路運輸反而變得更可靠。尤其是這星期，雖然大排長龍，但仍有很多同事選擇去中環、灣仔、北角、觀塘、紅磡、土瓜灣等碼頭搭渡海小輪返工、放工兼去街。君不見的士又冚旗又揀客，Uber臨時加價又冇車，巴士又無、紅隧又封埋，要過海唔搭船除非自己游過去。去得搭船，即時想到，位於碼頭附近及船上面的廣告牌，今次真係久旱逢甘雨，從無人問津變得突然搶手。甚至乎維港兩岸摩天大廈屋頂的霓虹及LED廣告牌，也應該會好多人爭。<br><br>另外，在示威重災區例如旺角、太子、中環一帶，那些大型戶外廣告牌，原來真係曝光率其高，因為各大電視台及網上直播都keep住睇到，恍如wall paper，更勝許多植入式廣告。<br><br>雖然如今就算眼睛看到廣告，也不會有消費意欲，亦無意「發死人財」。只不過，與其將廣告預算繼續投放去港鐵，倒不如考慮一下那些長期被記者攝入鏡頭的戶外廣告位置。<br><br>這段時間，更多人用了外賣、網上銀行及購物、call的士及Uber app，所以喺呢啲渠道賣廣告，應該會變得事半功倍。縱使消費者的消費意欲大大減低了，但如果商戶可以送上一些小小優惠或甜頭，反為好容易就會令用家好順手兼唔覺意咁買多咗啲嘢。從消費者心態來看，香港人正面對一個史無前例的大困局，大部份人都心情跌至谷底。然而，正正因為心情唔好，反而對於一些非大型投資和一些能幫助平衡壓力的小確幸和滿足感，都會非常願意去付出一些金錢。就算不去主動尋找，以上所講的較「被動式消費」，在這個時勢，好可能會殺出一條血路。<br><br>文迪晞<br>mailto:heyadmen@gmail.com</p></body></html>