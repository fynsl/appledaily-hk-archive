<html><header><meta charset="utf-8"><title>驚就唔好去倫敦 - 邁克</title></header><body><h1>驚就唔好去倫敦 - 邁克</h1><p>香港鄭姓律政司司長飛往英京參加公開活動，以為可以在殖民地前宗主國威風威風，點知出師不利，遭示威人士包圍高喊「殺人犯」，一個人天天做壞事免不了心虛，一心虛免不了特別慌失失，顧得掂個美人頭顧唔掂對香雞腳，說時遲那時快，啪啪一聲當眾仆街。嘩，呢次真係名副其實陰功豬咯，雖然哪裏跌倒哪裏爬番起身，還立即獲憐香惜玉的工作人員護送離場，平日氣焰高張的霸王雞乸怎忍得眾目睽睽下出醜，贅肉橫生的粉面嬲到像搭錯線的交通燈，一陣紅一陣綠亂閃一通。這宗行路唔帶眼事件，是否真如港府聲明所講「被暴徒襲擊」，迄今未見英警力挺，隔岸觀火的好事之徒充分享受民主自由，當然有權懷疑此嫗屙屎唔出賴地硬，何況反送中初期黑警不是揶揄市民「驚就唔好出街」嗎，以其人之道治其人之身，回敬一句「驚就唔好去倫敦」完全不為過吧？<br><br>人貴自知，既然身有屎，留在三萬御林軍護駕的安樂窩指天篤地不好麼，何必巴巴跑到外國勢力地頭獻世，鬼佬可不像大陸純良老百姓那麼毫無懸念接受假新聞，五個月的逆權運動誰是誰非看得清清楚楚，好事多為的七品芝麻官就算在倫敦街頭仆到眼青鼻腫，怕且都不會有人同情。目測同姓好姊妹異鄉落難，林鄭的選擇性譴責頑疾又發作了，那句「襲擊行為野蠻，超越文明社會底線」不知道是她鬼拍後尾枕自撰抑或公關部暗黃絲有心陷害，聞者無不掩嘴偷笑。五個月來縱容黑警黑社會亂港，嚴重破壞一國兩制，居然夠膽批評別人超越文明社會底線，林太，有病唔該趁早睇醫生啦。</p></body></html>