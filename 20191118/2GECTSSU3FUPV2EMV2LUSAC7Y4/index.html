<html><header><meta charset="utf-8"><title>【智取大市】股神新貴起死回生 - 晉佳</title></header><body><h1>【智取大市】股神新貴起死回生 - 晉佳</h1><p>之前講過李寧（2331）超買，將進入中線調整期，結果連帶幾隻炒作品牌升級嘅內需增長股都出現調整，7月被沽空機構狙擊過後曾經急升倍幾嘅波司登（3998），股價連日下挫。品牌升級股估值高企，假如升級失敗，股價就大件事。<br><br>相反，品牌起死回生，情況完全改寫。股神畢菲特最新披露大手掃入Restoration Hardware（RH），呢隻股由2017年初最低25美金左右，唔夠3年股價升到188美元，但講緊市值只係35億美金。股價升6倍，反映公司成功建立可持續收入盈利增長模式。<br><br>面對網購衝擊，呢間家具銷售企業去到2017年瀕臨持續經營困難，RH首先展開大規模股份回購行動，隨即谷高股價，業務同時進行大變革，反網購潮流而行，開設超大型gallery stores，再模仿Amazon Prime會員制，以100美金年費，提供家具七五折以及室內設計師顧問服務，成功吸引客戶，令RH被憧憬成為IKEA嘅高級版。<br><br>透過上述種種，RH盈利大翻身，今年上半年經調整每股盈利超過5美金，計返PE隨時仍低過20倍。有埋畢菲特加持，股神fact check新經營模式可望持續，仲要股神入股等如提升品牌。雖然呢隻股波幅頗大，估值卻值得更貴，小注無妨。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>