<html><header><meta charset="utf-8"><title>校友邵仲衡梁芷珊籲救學生鄭敬基理大外食催淚彈「好擔心年輕人性命」</title></header><body><h1>校友邵仲衡梁芷珊籲救學生<br>鄭敬基理大外食催淚彈「好擔心年輕人性命」</h1><p>反送中運動持續五個月，前日開始理大校外爆發激烈警民衝突，各界呼籲聲援理大，不少藝人都挺身發聲。昨日鄭敬基更親身到尖東支持，其間更要邊跑邊避催淚彈，他接受《蘋果》電話訪問說：「我見到兩個媽媽喊得好淒涼……大家都好擔心年輕人嘅性命。」校友梁芷珊就在網上呼籲：「請大家基於人道立場，去救助有需要人士。」舊生邵仲衡接受訪問大表心痛說：「政府越止越暴，越暴越製亂，點解唔回應巿民訴求去解決問題？」</p><p>繼「中大保衞戰」後，前日再爆「理大攻防戰」，未有出現支援學生的理大校長滕錦光被指冷血，至昨早滕錦光透過公關向傳媒發放片段，指曾希望到校內與學生會面，但警方指危險及不適合，並指希望抗爭者接受建議，和平離開校園。前晚鄭敬基在Ig貼出黑底白字圖，強烈要求理大校長與林鄭月娥直接對話，以確保學生安全，他又稱林鄭身為理大校監，有責任保障學生。到昨日鄭敬基獨自到尖東和理非，他在尖東與理大接壤的一條電梯口，接受《蘋果》電話訪問。</p><p>真係喊得好淒涼</p><p>鄭敬基說：「我見到一、兩個媽媽，因為佢哋嘅仔女喺學校入面，所以佢哋真係喊得好淒涼，就算前面係一班防暴，佢哋都好大聲喺度鬧、喺度嗌，因為唔知學校裏面點，就算學生衝出嚟，周圍都好似部署咗遠程射手，大家都好擔心年輕人嘅性命。」鄭敬基譴責警方濫暴：「周圍啲人就算和理lunch，都俾佢哋喝罵，話你哋做乜要戴口罩？再戴口罩就拉你哋。」跟着電話中傳來他的氣喘聲，原來他正邊跑邊避催淚彈，其後他到安全地方暫竭，自拍短片作出呼籲：「我希望，警察先生，高抬貴手，佢哋真係太年輕，呢啲小朋友有好幾十年未過嘅生命。」</p><p>轉領導人息民憤</p><p>邵仲衡是理工大學室內設計系1983年畢業生，看到母校變成抗暴戰場，非常心痛。他昨日接受《蘋果》電話訪問時感慨地說：「我諗任何一個讀過理工嘅人，個心都會好唔舒服。」他指雖然留守的人未必是理大人，但都是香港人，問題源頭在於香港領導班子：「佢哋接上面order止暴制亂，但變得越止越暴，越暴越製亂，點解唔去用政治方法去解決問題，去回應巿民訴求。」他指出警方在各區射大量催淚彈，嚴重影響環境影響健康，他語重心長說：「而且會俾外國見到香港優點慢慢消磨，變成唔適合嚟投資同生活，領導班子係咪要諗吓轉個方法，或者轉一個領導人去平息民憤，𠵱家正係畀一個唔識揸車嘅人去掌控架靚車。」他表示前晚徹夜難眠，不停收到理大的老師和校友訊息，叫大家作出聯署呼籲救學生，他續說：「我希望每一位學生同抗爭者都可以平安出返嚟，即使佢哋有錯被捕，警方都要用人道方式對待，唔可以有警暴當佢哋係罪犯。」<br><br>另一個理大舊生、才女梁芷珊前晚在社交網留言：「我係1990年理工畢業生，現公開請求理大校長滕錦光教授現身，處理目前在理大校園嘅情況。」之後再拍片：「喺呢度我呼籲請大家基於人道立場，用你正確，合理、立法嘅方法，去搵出可以幫助到𠵱家需要救助人士嘅方法，多謝大家。」<br>採訪：皓騫、陳杰</p></body></html>