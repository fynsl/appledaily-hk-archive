<html><header><meta charset="utf-8"><title>【中環在線】林子峰撐成立獨立調查委員會 - 李華華</title></header><body><h1>【中環在線】林子峰撐成立獨立調查委員會 - 李華華</h1><p>優品360近月被視為與黑社會有關，「被裝修」次數多達180次，主席林子峰「威出國際」接受外媒彭博訪問。佢今次轉軚，支持成立獨立調查委員會，認為政府應該畀700萬香港人一個解釋。<br><br>佢接受訪問時仲話，預期收入會有雙位數跌幅，不過公司發言人澄清話主要原因係遊客減少，暗示同「裝修」無關。仲話即使情況咁差，優品360都無改變對香港信心，抗爭運動將會成為過去。<br><br>另一間「選擇性割席」嘅係耀才。早排耀才在TVB落廣告，被網民發起抵制行動，近日則在facebook專頁發文，表示與TVB廣告合約已完結，無計劃繼續在TVB落廣告。CEO許繹彬昨日再解畫，話期望日後將宣傳多投放於網上和手機程式。咁now又繼續落廣告？許解釋now財經是收費模式，客戶群應較熟悉投資，所以較為適合耀才的目標客戶咁話。<br><br>李華華<br>mailto:LiWaWa@AppleDaily.comB</p></body></html>