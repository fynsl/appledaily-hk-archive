<html><header><meta charset="utf-8"><title>【智取大市】追貨寧揀冇蟹貨 - 晉佳</title></header><body><h1>【智取大市】追貨寧揀冇蟹貨 - 晉佳</h1><p>恒指連續兩日反彈近800點之後，收復保歷加通道中軸，會唔會提早結束5月至今月升月跌嘅定律？而喺9月上旬同10月上旬突破保歷加中軸過後，恒指直線上升趨勢就完結，其後就轉趨反覆慢升，呢種形勢不利見大陽燭追入傳統股、焦點股。<br><br>睇返手機設備股，華為鬆綁令延長多90日，刺激丘鈦（1478）急升一成，舜宇（2382）、瑞聲（2018）急升5%至6%，同概念嘅建滔板（1888）升12%。頭先提到，大成交大陽燭消耗購買力，股價步入升勢放緩機會更大，見呢批股份突破後，審慎看待更穩陣。至於資金一炒手機股就會回吐嘅美團（3690），喺大升市資金短期流出唔係首次，啱啱亦喺輪動升市之中逆市回吐，而市場憂慮股價已反映第三季收入急升36%（按大行最新預測）及業績勝預期，業績前短線客驚青沽貨，其實無壞，短線整固期繼續保持信心。<br><br>近期上市、有增長概念嘅醫療設備股康德萊醫械（1501）順利破頂，論今年市盈率隨時達50倍，其實今時今日呢類股想平都難。喺醫藥股落後股爆上之際，寧博剛上市冇蟹貨醫療新股一去冇回頭，估值雖然貴，但短線仍然值博。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>