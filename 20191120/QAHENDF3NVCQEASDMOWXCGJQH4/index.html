<html><header><meta charset="utf-8"><title>【中環在線】黃志祥、吳宗權親手清路障 - 李華華</title></header><body><h1>【中環在線】黃志祥、吳宗權親手清路障 - 李華華</h1><p>香港局勢由非常繃緊到現時稍為緩和，富豪都紛紛出嚟「珍惜香港」。紀惠集團行政總裁湯文亮喺fb貼文，影到一名西裝男子喺尖東街頭收拾磚頭，並寫上「黃主席，佩服」。華華目測，嗰名中國籍男子應該係信和置業（083）主席黃志祥，下面亦有人留言話「勇敢，但地面有毒」。喺尖沙嘴嘅對岸，會德豐（020）主席吳宗權就俾人影到穿着白色恤衫，但仍然唔驚污糟，親手拾起會德豐大廈對開德輔道中嘅木板同磚頭，應該係順便當做埋gym。</p><p>兩人嘅共通點，都係珍惜林鄭、「珍惜香港」。67歲嘅黃志祥，喺芸芸大孖沙當中，可以算係林鄭最堅實嘅支持者。2017年時林鄭辭任政務司司長前，黃志祥喺家中設私宴，同一班富二代密會3小時；今年北京兩會又豎起大拇指話「佢（林鄭）係最好嘅！」<br><br>至於吳宗權老竇吳光正，近月喺報章撰文，話林鄭係「百分之百香港兒女，應該支持她依法施政」，相信阿仔嘅睇法都係差不多。<br><br>李華華<br>mailto:LiWaWa@AppleDaily.com</p></body></html>