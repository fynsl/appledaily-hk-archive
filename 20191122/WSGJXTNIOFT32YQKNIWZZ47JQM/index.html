<html><header><meta charset="utf-8"><title>【智取大市】新股王業績勁出色 - 晉佳</title></header><body><h1>【智取大市】新股王業績勁出色 - 晉佳</h1><p>美團（3690）季度收入相比券商最樂觀預測高出約1%，經調整溢利比最樂觀預測高出110%，相比第二季溢利升三成。第三季特別炎熱之下，送餐成本按季上升好正常，餐飲外賣毛利率由第二季嘅22.3%，降至上季19.5%，不過新業務毛利按季升154%，令整體毛利率得以保持，表現喺高預期之下仍然喜出望外。<br><br>交易用戶數目由6月底4.226億升至4.358億，每位交易用戶平均每年交易筆數，由截至6月底止12個月嘅25.5筆升至9月底止12個月嘅26.5筆，未有耐飽和，使用頻率不斷上升。用戶黏性提高，連帶酒店旅遊app收入、毛利升超過三成。<br><br>高經營槓桿趨勢持續，收入按年升84億人仔，帶動經營溢利增長49億人仔，即係收入每增加2蚊，就能夠增加1蚊盈利，相信出年收入增長下，盈利會有倍數增長。<br><br>小弟諗返起iPhone智能手機興起初期，有個喺電訊公司做Sales嘅fd，眼見iPhone大行其道，小弟問佢賣手機係咪發咗，佢答：「鬼咩，公司見我哋咁易meet個target，咪將target set到高一高咯，現時機係賣多咗、客簽多咗，但係人工唔係多得好誇張咋。」原來俾公司食晒！類似嘅事，正正發生喺壟斷市場、收入增長嘅美團身上吧。<br><br>晉佳<br> http://fb.com/advanceguy1 <br>本欄逢周一、三、五刊出<br></p></body></html>