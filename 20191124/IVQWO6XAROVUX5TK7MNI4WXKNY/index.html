<html><header><meta charset="utf-8"><title>投票和出術 - 邁克</title></header><body><h1>投票和出術 - 邁克</h1><p>親愛的讀者，你們今天有沒有去投票？實不相瞞，身為不能登記做選民的金山阿伯，我真戥你們感到辛苦，從來不知道一個文明社會基本動作，履行起來原來這麼複雜，根據近日如雪片飛來的網上訊息，不但投給誰必須小心翼翼，連怎樣投、幾時投、穿什麼顏色的衣服去投，都要鄭重考慮計劃周詳。最先是忽然湧現大批擁有「中銀朋友」的靈通朋友，奉勸大家越早出門越好，「可能十二點後搵藉口提早結束投票」，搞到夜貓子們愁眉深鎖；旋即又話唔好中計，那是心懷不軌的奸人的陰謀，「藍絲想其他人早些去，等佢哋得知邊啲區需要谷票」，「馮驊真正講嘅係如投票當日出現事故，可一個半小時內恢復投票，如果受影響時間多於一個半小時，投票將會押後一星期再舉行」。千祈咪周身黑媽媽是共識，避免戴口罩，「欣然接受統計人員提問，一律答已投建制派」。最絕是識途老馬溫馨提示：「投票及印仔後，吹吓佢，唔好即刻對摺，驚個『剔』印埋落對面嗰頁，一票兩個『剔』會成為廢票。」那個嘟起嘴唇吐氣如蘭的美妙姿勢，彷彿以身體語言講「吹咩？」<br><br>媽媽咪呀，係咪好煩哩？但是再煩都唔好唔投呀，道理你懂的，有得投唔投，冇得投嗰陣喊都無謂，權慾攻心的政棍越係出術，越要奮起反抗，加油加油加油！至於未經fact check的蔣經國《守父靈一月記》選段，可作參考資料：「我將近五十年來之政治生活，深切認識共產黨乃是邪惡魔鬼，殺人凶手，所有威脅、利誘、欺騙、分化之伎倆，無所不用其極。」</p></body></html>