<html><header><meta charset="utf-8"><title>【操盤手札記】特朗普滿腹計算 - 割柑人</title></header><body><h1>【操盤手札記】特朗普滿腹計算 - 割柑人</h1><p>反修例示威第169日，香港舉行區議會選舉，由於首次452個民選議席全數有人競逐，被視為變相公投。民主派贏近9成議席，18區控制17區，篤定全取區議會117席特首選委。主流民意，非常清晰！<br><br>選戰順利，局勢緩和，港股借勢反彈，衝高1.5%，收26993，短期勢將再戰27000關，並嘗試回補本月11日下跌裂口27361至27582；不過，當中包括250天線27450關，阻力唔細。本周焦點落喺周二阿里巴巴（9988）掛牌，當然仲有中美貿易談判進展。<br><br>上周，美國參議院繼眾議院之後，一致通過《香港人權與民主法案》，然後眾議院火速拍板參議院版本，並直送總統特朗普。特朗普會簽署定否決？佢含糊咁話：「我們必須與香港站在一起，但我也同時與習主席站在一起。」生意人，滿腹計算。不過，就算特朗普技術上可以否決，但國會可以再表決，只要取得三分之二以上票數，就可以否決佢個否決！中美第一階段貿易協議正入直路，上述法案無疑會令雙方尷尬，但中美以利為先，相信協議仍會過關，避免進一步關稅升級，兩敗俱傷。<br><br>中國內地暖冬建築趕工，帶動水泥、鋼材價格上升。據《中國水泥網》，水泥價格上周五升至接近舊年12月嘅歷史高位。本月開始，北方地區陸續進入錯峯生產，水泥廠限產、停產，水泥供應緊張。水泥股受到水泥持續漲價推動，近日明顯走強。<br><br>水泥股之中，華潤水泥（1313）、海螺水泥（914）、中國建材（3323）相繼破頂。當中，海螺3月以嚟主要喺42元至50元之間波動，上周五成功收於50元之上，周一收51.8元，再升3.3%，中期上望58元，支持位睇短期上升軌47元。<br><br>割柑人<br>本欄逢周二刊出</p></body></html>