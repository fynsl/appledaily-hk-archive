<html><header><meta charset="utf-8"><title>【娛樂人物】下半身癱瘓　難忘的士上失禁包山王黎志偉籲港人︰繼續努力，加油！</title></header><body><h1>【娛樂人物】下半身癱瘓　難忘的士上失禁<br>包山王黎志偉籲港人︰繼續努力，加油！</h1><p>電影《獅子山上》根據「包山王」黎志偉的經歷改編，身為攀石運動員兼教練的他，曾幾何時覺得世界都應繞着自己走：「我係香港，甚至全中國、亞洲第一、全世界第8名，喺我前面嘅人好少。感覺只要自己做到最好，攞多啲獎牌就得，根本唔使理身邊嘅人。」2011年12月9日他如常駕着綿羊仔回家，厄運降臨，一場交通意外導致下半身癱瘓，開始不一樣的下半場。沮喪5年後，他坐輪椅攀登獅子山頂感觸很大，他覺得在香港還有機會和希望，勉勵港人要繼續努力！</p><p>包山王黎志偉和林德信日前為電影《獅子山上》宣傳，在沙田接受本報記者訪問，電影根據黎志偉的經歷改編，真實情節包括拍拖一腳踏兩船、傷後在的士失禁。黎志偉說︰「導演劉國斌問我係咪乜都可以講？我話係，冇理由淨係講你好勁好勁，冇黑暗面。失禁係真實經歷，嗰次喺體育學院做完訓練，為食走去食沙律，點知就出事。原本諗住搭巴士，知趕唔切所以搭的士。上車冇耐已經失禁，之後有陣味傳出嚟，自己冇辦法處理，係好尷尬。的士司機未至於鬧我，但真係會畀說話你聽。」</p><p>學懂珍惜</p><p>出事後沮喪是必然，特別對一位曾經以不足10秒，就攀上長洲太平清醮包山頂的運動員而言，但受傷卻令他看到過往見不到的風光，「𠵱家多咗返屋企同老竇食飯。原來一直跑，會忽略身邊好多嘢，我唔敢話得着，係學曉珍惜。又好似多咗『超能力』，好似有種辨別眾生相嘅能力，曉得顧人哋感受，我覺得𠵱家嘅係大愛，想將呢份愛分享出去。以前邊有諗咁多，『總之你唔好阻我攞獎』。」<br><br>黎志偉指以前常常想人認出自己，他笑說︰「試過搭車有人睇緊份報紙，讀到一段有關我嘅新聞話『呢個包山王好犀利喎』，我仲扮唔知走去問佢『有幾勁呀？』差啲想話埋佢知我就係嗰個包山王。」到出事後靠輪椅出入，就完全不想人認得自己︰「最好提都唔好提，開頭大半年時間真係好驚人認得。試過俾人認出，我驚到落車搭下一班。」<br><br>浮浮沉沉5年，黎志偉對家庭充滿歉意，怕老婆擔心又愧對兒子，直到之後他重臨獅子山巔，人，才完全釋懷，他說︰「諗通咗一件事，你識行識走、手腳健全又點？但係你每日都唔知做緊乜嘢，冇目標、冇夢想，積極啲嘅咪供車供樓養仔，之後點？每日都係刻板過生活，而我坐輪椅又點，我有幾多事要做呀？我想出書、我想做講座、我想拍紀錄片、我想攀獅子山、我想將呢件事變做一套電影。其實你正面諗就有一條出路畀你。」</p><p>勿再埋怨</p><p>黎志偉自言坐在輪椅上再上獅子山感觸很大，記得登頂一刻剛好看到日出，令他覺得在香港還有機會和希望，他說︰「嗰一刻我終於做番攀石運動員。如果你問我，今時今日有乜嘢對獅子山下嘅朋友講，我會話大家都要努力，唔好太多埋怨嘅聲音，努力去做好自己，活在當下。將來嘅路一定會雨過天青，一定會有一個好嘅未來畀大家，一定要繼續努力，加油！」<br><br>撰文：何永寧<br>攝影︰陳俊強<br>場地提供︰Hong Kong Climbing Park</p></body></html>