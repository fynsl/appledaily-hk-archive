<html><header><meta charset="utf-8"><title>【廣告經綸】生意「忽然好景」系列 - 文廸晞</title></header><body><h1>【廣告經綸】生意「忽然好景」系列 - 文廸晞</h1><p>這段時間，經濟低迷，就好似旅遊、酒店、保險、飲食、零售業等，隨住社會動盪、國內遊客數目銳減，生意走進困境。以莎莎（178）為例，就打算下年關閉三十間門店。但另一邊廂，你又知唔知道，有咩行業，反而無心插柳之下冷手執個熱煎堆，忽然好景？<br><br>銀行如滙豐、花旗，排住隊開Citigold及Premier離岸戶口的人龍仲長過排米芝蓮餐廳，閒閒哋要輪兩星期。另外，對於海外升學及舉家移民的申請亦大幅增加，有大把人爭住查詢。<br><br>好多香港人由於市面混亂、港鐵早收，所以減少出街，家中買外賣自然增加，Deliveroo、foodpanda變得大受歡迎。但勢估唔到，縱使有很多港人和品牌都群起抵制TVB，抽起廣告；相反，TVB最近卻公佈其收視不跌反升，說法是多咗人留喺屋企睇電視云云。<br><br>當然要數到裝修、髹漆、修理八達通機、整欄杆、鋪路、築橋之類的工程公司。你無聽聞，單單重啟紅隧，就要經過100小時不分晝夜搶修，涉及超過800位員工參與。<br><br>餐飲、零售業總體數字雖跌，但黃店卻引來更多支持者，生意不跌反升。至於旅行社的生意，在大陸遊客來港旅遊或報團方面雖跌，但香港人出團的需求卻上升，離開一下傷心地，有時都非常合理。仲有，聽聞有些電訊公司的生意都上升了，原因係這段時間有超大量的手機影片、直播，又或者大家已經習慣長期開住個新聞台，這些都會令手機數據流量的需求大增，以往低用量或一般基本的月費計劃根本就唔夠用。<br><br>再數落去，太子、旺角、尖沙嘴、灣仔、銅鑼灣一帶的酒吧生意應該下滑不少，相反，聽聞較為平靜的蘇豪東酒吧區似乎生意不錯。最神奇的，可能係那些做「獨立檢討」的專家忽然跑出，的而且確，世事難料！<br><br>文迪晞<br>mailto:heyadmen@gmail.com</p></body></html>