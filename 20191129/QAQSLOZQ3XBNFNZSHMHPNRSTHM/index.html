<html><header><meta charset="utf-8"><title>【智取大市】舊經濟都有好選擇 - 晉佳</title></header><body><h1>【智取大市】舊經濟都有好選擇 - 晉佳</h1><p>阿里（9988）招股資金鬆綁，回流去科技相關股，製造一連幾日強勢，通常梅花間竹向上嘅美團（3690）同舜宇（2382）可以同時造好，甚至冇晒光環嘅騰訊（700）亦能沾光。與此同時，物管股因為同期太多新股及分拆分薄資金，加上有大行將雅生活（3319）唱到做行業龍頭，有嫌過熱，於是碧桂園服務（6098）同雅生活連續兩日回吐，碧桂園服務兩日內跌至一個月低位，有投資者覺得機不可失，於是早市又有買盤入市撈底，強勢股就係咁難大跌。舊經濟股當中，重工股如濰柴（2338）醞釀破頂，重汽（3808）亦似醞釀圓底。<br><br>主要產銷貨車同發動機嘅濰柴動力，佢嘅發動機喺大陸市佔率最高，收入、盈利將連續4年增長，今年將創下新高，相對2010年至2012年期間低潮，濰柴業績抵禦逆周期嘅能力似乎有所加強，令今後收入盈利表現更穩定。今年頭三季經常性盈利增長13.4%，今年第三季按年略為倒退1%，喺大陸經濟麻麻之際，表現總算穩。PE預計10倍鬆啲，如果買阿里、美團買到夠，又想買返少少穩健型舊經濟股擺下，濰柴都係不錯選擇。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>