<html><header><meta charset="utf-8"><title>調查和檢討 - 邁克</title></header><body><h1>調查和檢討 - 邁克</h1><p>一個人垂死掙扎，當然沒有工夫兼顧儀容，手忙腳亂裙拉褲甩，動物的原始本能悉數派上用場，真是可悲可嘆。不過因為當事人向來作惡多端，早就死有餘辜，除了頭殼頂閃爍光環的聖人排眾而出心生憐憫，凡夫俗子毫不動容，不但抱住一種「睇你仲有乜花樣玩吖嗱」的心態看熱鬧，還不敢掉以輕心，恐防嗰隻陰陰濕濕的鴛鴦眉三角眼red object會絕地番生。我也知道這樣很不好，可是沒有辦法啊，道行實在不夠，就像前幾天台灣朋友傳來某文藝高手新作，附帶推薦「文筆好不在話下，書寫的氣質端正優雅，當今文壇鳳毛麟角」，自慚形穢的我便對住高貴的門檻嘆息：鬼唔知端莊賢淑才貌雙全先至有資格當選港姐咩，可惜我哋呢啲賤骨頭天生一副邪花格，坐正是無望了，唯有奢望撈個最上鏡小姐混進娛樂圈發展吧。<br><br>雖然即將被腳痛傳聞四起，連下馬日期都言之鑿鑿，講到底仍然係行政長官，唔該唔好咁不顧身世，建制派區選大敗既成事實，閉門面壁思過方為上策，還跑出來表演什麼語言偽術，為阿爺添煩添亂尚嫌不夠麼，因住老人家嬲起上嚟推你出午門斬首啊吓。以行屍走肉口氣重複「虛心聆聽市民意見」，港胞固然無不嗤之以鼻，睇怕連大陸網民也識得駁嘴，「阿婆你慳啲啦」衝口而出，不夾雜麥美娟式粗豪問候不是畀面，而是因為有起碼的家教。最惡毒的是放聲氣表示考慮成立「獨立檢討委員會」，一聽簡直火都嚟：五大訴求訴咗咁耐，你究竟係咪聾㗎，係「獨立調查」啊，唔係「獨立檢討」啊！</p></body></html>