<html><header><meta charset="utf-8"><title>旅發局程鼎一頂硬上 - 左丁山</title></header><body><h1>旅發局程鼎一頂硬上 - 左丁山</h1><p>香港旅遊業目前係乜環境，唔駛多講，總之係得過捱字，捱得幾耐，要視乎業界股東財力而定，目前有錢在手嘅朋友，可以周圍享受吓，舒服到極。譬如編輯F於不久之前冧阿媽，買咗半島酒店一個「套餐」，每日房租1900元，阿媽歡喜到暈，試問去年今日有乜可能，半島酒店從來昂貴兼難訂房。廣播K家住灣仔，屋企裝修，搬去維園附近一間酒店暫住，每日270大元，每十日續租一次，抵過住劏房。喜歡飲食嘅老友Ｔ打電話嚟報喜：「喂，以前Icon自助餐，三個月卜都未必卜得到，依家三日前打電話就得嘞，你快啲去試吓。」Icon係理工大學酒店，位置優越，開業以來，成為理大搖錢樹，不過酒店在紅隧旁邊一帶，放咗咁多催淚彈，都係避開吓先。<br><br>呢個時候就任旅發局行政總幹事（相等於CEO）直情得係千斤擔子肩上挑，要搵大隻猛男，頂住頂住。呢位新CEO就係中大聯合書院師弟程鼎一，洋名阿Dane。程師弟尊翁，已故名作家程靖宇（本名綏楚），筆名「今聖嘆」，曾在崇基學院教歷史，後來成為專欄作家，1950及1960年代，名聞一時。資深報人鄭明仁對今聖嘆之風流逸事，知得好清楚，話程鼎一慣咗奉母（日本美女）之命，到舞廳尋父，故此程鼎一自少已對香港夜生活，見慣見熟。佢自中大畢業之後，加入國泰航空，曾派駐台北、東京、北京、雪梨，負責Sales  &amp; Marketing，後來又做過國泰公共事務部總經理，幾年前離開國泰，到恒隆地產跟老上司陳南祿，啱啱今年六月左右離開咗，點知七月就遇上旅發局招聘行政總幹事，代替幸運兒劉鎮漢（今年八月離職，梗係夠運啦，走得快，好世界），獵頭族搵阿Dane應徵，既有如此背景，做旅發局實在係天作之合，於是順利接棒。<br><br>劉鎮漢老兄就話夠運走得快啫，程鼎一呢個時候接任，豈非走入高溫廚房，點可能為香港旅遊界起死回生？阿Dane在傳媒飯局上講到，點都要做番好香港盛事節目嘅，唔能夠坐以待斃。佢上任後，頻頻到不同外國商會解釋香港基本上好安全，遊客唔怕嚟，趁機會享受吓價廉物美之香港酒店服務及餐飲。香港依然有不同活動吸引遊客，例如年初一（2020年1月25日星期六）至年初四假期，有新春嘉年華；在2020年除夕倒數；有18米高聖誕樹豎立於皇后像廣場等等。希望能為本港增添節日歡樂氣氛。阿Dane話2003年沙士期間佢與旅遊業議會主席袁家齊坐在半島酒店吃早餐，整個大堂只得佢兩位食客，今日情況還不致於此，既然見慣風浪，程鼎一一於唔怕頂硬上，為香港旅遊業再創新天地。</p></body></html>