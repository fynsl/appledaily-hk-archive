<html><header><meta charset="utf-8"><title>壹週刊：舞台演攬炒衰媽　街頭做智慧長者　葉德嫻慟絕中努力</title></header><body><h1>壹週刊：舞台演攬炒衰媽　街頭做智慧長者　<br>葉德嫻慟絕中努力</h1><p>香港，正經歷一個巨慟。<br>逆權運動持續近半年，即使剛過去的區議會選舉，打破歷年記錄，投票率超過七成，民主派取得大多數議席，但抗爭之路還是遙遙漫長。<br>由雨傘運動開始，已身體力行支持年輕人的影后級人馬Deanie姐葉德嫻，寄語香港人團結一致：「香港有病，大家一齊去醫！現時是一個好好機會，大家都要努力！<br>撰文：娛樂組<br><br>過去半年，和平示威遊行演變成街頭抗爭，十八區遍地開花，戰線亦由街頭蔓延至大學，觸目驚心的畫面比電影來得更虛幻、更殘酷。<br><br>首次做舞台劇的葉德嫻，與蘇玉華合演的《親親麗南》下月中正式開鑼，近日埋首綵排的Deanie姐坦言心情難免受影響。「例如失眠，或者食嘢不知其味。所以今日煲咗雞骨草，一陣你都嚟飲杯，我相信近日大家都好少機會可以好好瞓一覺，可以幫大家清清肝」。<br><br></p><p>「香港有病但冇人夠膽講」
</p><p>抗爭之路越演越烈，Deanie姐一直站在雞蛋那一方，這位智慧老人語重心長的解說道：「直至現在，我覺得大家對待事情都要從最初去睇，究竟係點樣開始發生，不要在中間插入去評論事件。我覺得現今香港人係面對住一件非常、非常難過的事情，但都係需要面對！因為其實我哋逃避咗好耐，應該要去面對。因為香港本身有病，只不過沒有人夠膽開聲話畀大家聽，『香港有病，大家一齊去醫啦！』現在是一個好好的機會，大家都要努力！」<br><br>其實這些年來，不知有多少舞台劇向Deanie姐招手，她一一回絕，蘇玉華究竟用甚麼絕招氹到影后？「冇氹過！因為我哋唔識得氹，從來都不會氹。我想是因為我好坦誠將自己諗法講畀Deanie姐知，亦都好相信是因為互相吸引，應該是思想、行為各方面接近或者相同的人，先至可以走埋一齊，我覺得今次就是一件這樣的事。所以好開心，所有事情都發生得好自然、舒暢，覺得好興奮同期待！」<br><br>在旁的Deanie姐默默點頭：「唔使點樣打動嘅，只是蘇小姐（蘇玉華）同燦哥哥（潘燦良），對我來說已經是一份好好的禮物，受到他們的邀請，其實是我行緊一個老運。」<br><br>葉德嫻、蘇玉華加潘燦良這個組合的魅力不容忽視，舞台劇二度加場，合共演出30場，依然一票難求，大有潛質終極加場或者二度公演，偏偏主辦人之一蘇玉華斬釘截鐵說不：「一定沒有可能，因為劇場本身檔期已經爆滿，我們不可以再延長演期。至於會不會有round 2？我相信都應該未必有，因為說好的三年計劃，所以三年就真的會完結，亦希望好似曇花咁……（我希望）觀眾睇完之後一世都會記得這件事，看不到的人就會覺得飲恨。」<br><br>一場舞台劇三、四小時少不了，所需體力與能量，分分鐘比一場演唱會還要多。Deanie姐首次踏足舞台，一口氣做足30場，下個月踏入72歲的她，不諱言捱更抵夜比起體能上的適應更難刻服。「這些年的生活都是早睡早起，大概八點幾就要瞓覺，但演舞台劇就是八點鐘開始，所以呢方面是一個好大的挑戰。其次擔心體力應付唔到，所以搵咗一個方法，令自己可以精神啲。原來自己是一個吸收了碳水化合物就會眼瞓的人，所以會盡量避免。同時一向有做運動，現在也會保持。」<br><br>《親親麗南》講述兩母女在一個侷促的空間入面互相折磨的故事。飾演母親Mag的Deanie姐覺得一個字足以說出這個角色的全部。衰！「佢，真的是一個衰到貼地的人，本身性格自私，而且佔有慾強，加上住在偏遠的愛爾蘭，人煙稀少，自己年紀又老邁，所以惟有希望女兒能夠陪她一生一世。這方面對我來說，我覺得這位媽媽是非常差，不應該這樣箝制女兒自由，所以我覺得這個媽媽真係好衰！」<br><br></p><p>排練爆肚　蘇玉華讚有急才
</p><p>兩位主角已經開始埋位綵排，阿蘇稱導演很喜歡玩即興排練，令她們可以更沒透徹了解角色，沒想到單單是這個過程，已經火花四起。「試過我們有一次即興嘗試平日如何生活，這間屋裏面就只有兩個女人，她們會如何（相處）呢？Deanie姐好有急才，亦好掌握到角色，會說很多尖酸刻薄、好難受的說話。因為我沒有台詞，只是即時發揮，所以有好多碰撞，而這種碰撞正正就是戲中需要的元素。旁觀者會覺得這對母女的關係太痛苦、太煎熬，但與此同時，其實都有好多令人發笑的地方，這個就是劇本要達致的效果。所以現在排戲初期已經可以搵到很寶貴的感覺，或者搵到母女之間的關係，我覺得對於之後的排戲都好有幫助。」</p></body></html>