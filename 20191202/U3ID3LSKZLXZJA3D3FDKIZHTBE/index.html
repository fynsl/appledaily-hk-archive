<html><header><meta charset="utf-8"><title>【蘋人誌】K Kwong鹹濕救地球</title></header><body><h1>【蘋人誌】K Kwong鹹濕救地球</h1><p>生亦何歡，死亦何苦，做人最怕半死不活。化學教父K Kwong鄺士山揭示催淚彈釋出二噁英，損害精子及生殖能力，警察制服阻隔不了，然而前線差人聽從冷氣警司指示狂發TG，犧牲下半生（身）幸福。<br><br>測L之心，人皆有之，只怕警察在街上勇武，床上和理非，《戰狼300：帝國崛起》女主角有句讚美敵人驍勇善戰的說話，正好用在各位阿sir身上：「You fight much harder than you fxxk!」<br><br>以上是記者廢噏，K Kwong只擔心勇武吸入TG，他說：「我識前線黑衣人，佢話唔驚，就算有得生細路，如果唔喺煲底下相約見到面，生嚟做乜？我聽完望住佢喊，兩個麻甩佬喺餐廳喊，超戇居，但我無可能唔喊。」<br>撰文：黃啟發<br>攝影：翁志偉</p><p>男人離不開酒色。酒，他曾經喝得很兇，30歲便「竭肝」起義，肝癌近在咫尺，可是K Kwong至今61歲還是偶爾瞞妻偷喝，更薄切一毫米平價午餐肉（外國貨不夠邪惡），煎香佐酒。色嘛，則是今次訪問主題。</p><p>受女更衣室啟蒙　激發創造力</p><p>兒時的他不知男女有別，五、六歲去九龍仔游泳池，跟媽媽走進女更衣室，如入大觀園，他訴說童年陰影：「哎吔死啦，咁就害咗我，我咁細個睇到啲咁嘢，搞到亂亂哋，咦~原來有啲嘢唔同。」因此人細鬼大，總想fact check女性胴體，「我份人好鍾意讀歷史，覺得以前皇帝點解要做皇帝，其中一樣嘢係後宮佳麗任揀，呢個係佢做皇帝嘅原動力。」<br><br>「不論黃藍，科學救港」是這位鄺神的facebook banner八字真言，他不是黃色，不是藍色，卻是好色，說：「你唔好話點解K Kwong咁賤，咁鹹濕，我解釋唔到，由細到大滿腦子呢啲嘢。我成日諗，如果有日可以隱形就過癮。」他向本文記者出題，隱形有何好處，我說可以探訪女更衣室，他笑說：「哈，你同我諗嘅一樣！後來讀書發覺一個人唔可以隱形，隱咗形對眼睇唔到嘢，光線穿過視網膜，乜都睇唔到，你咪PK？」<br><br>記者問K Kwong可曾偷窺，他說：「偷窺就無，偷入戲院睇鹹戲就有（當時未夠秤），但好不幸，我年代的鹹戲其實𠵱家唔係鹹戲，全部剪晒，導致有個階段我想做一個職業，做剪片、剪鹹戲，我覺得個活動應該幾好玩。但有個問題，原來我又做唔到，因為我英文好渣，嗰啲西片嚟㗎大佬，唔知講乜，佢講：『I’m coming!』代表乜嘢呢？原來我嚟緊，我嚟緊乜嘢呢？」<br><br>剪片不成，鑽研攝影，多麼想鏡頭穿透衣服，其實日本某品牌相機確曾有這功能，他介紹：「各位朋友唔識唔緊要，只要識得打三個字，郭晶晶，你唔好理乜嚟，總之打郭晶晶，再打個紅字，即刻彈好多唔等使嘢出嚟，某些人出現紅外線效果。」後來美國佬發明散射X光，計算出裸體模樣。K Kwong有一名學生在美國處理機密科技，向他透露Wi-Fi Hi Resolution定位技術，密室內情況一目了然，可見鹹濕造福人類，鄺神說：「人類為咗咁簡單嘅慾望，睇穿件衫，刺激到咁多嘢出嚟，係咪幾過癮？」<br></p><p>他與演員田雞田啟文撞樣，就連自己也覺得有八成相似，話說有學生曾與田雞合照，K Kwong看罷一臉狐疑，自己甚麼時候拍的？就是沒有人說過他長得像鹹濕佬，但他強調鹹濕必須合法：「我唔會同學校Miss講：『我想睇吓你條under乜嘢色？』我就會諗，點樣唔干犯法例之下睇到？我就係做呢啲不倫研究，變成一個變態科學家。」這個人思想勇武，行為和理非，「所以我唔明點解啲人咁蠢，手機隊落人哋裙底影相咁鬼死蠢，網上大把有得睇。」</p><p>女友一籮籮　分手發憤入中大</p><p>鄺神兒時沒有互聯網，全仗色情雜誌進修，那年頭鹹書不是四仔級數，他說：「《龍虎豹》着件比堅尼當係鹹嘢，基本上你要有極高智慧先可以興奮。」別無選擇，還是要看，「點可以唔使錢睇到呢啲鹹書？我發起一個活動，個概念好新鮮，當年未有internet我已經做sharing。」他自言一生都在指示別人做事，那時吩咐朋友仔獻出珍藏鹹書，群組內傳閱，共享知識，負責統籌的他不用交出典籍，卻可以博覽群書，「我睇睇吓覺得唔好睇，其實差唔多一樣，都係嗰啲器官，不如正正經經搵個女朋友。」<br><br>K Kwong為泡妞讀書，成了博士，可見鹹濕的確改進世界，他解釋：「部份女仔鍾意讀書叻嘅人，咁我嗰陣好賤，邊科最容易媾女？教學，我中一已經越級挑戰中三女仔。我當然追文科生，佢哋啲數學好似小學程度，咁我中一已經足夠同佢哋補習，咁你明啦？」記者唔明喎，教到上床？「咁又唔得，發育未健全，唔可以做大人嘢，傾吓偈箒。」<br><br>原來其父大智大慧，向他傳授獨門寶刀，「佢過身前畀咗我好緊要嘅智慧，佢話唔好以為女人同你上床你有着數，如果上床後佢撇你，你無問題，但上床後佢好鍾意你，唔撇你，你就大鑊。」也只有鄺爸爸，臨終才講這些說話，「所以我好招積咁講，結婚前我啲女朋友無同我上床，我好乖，會諗過。當然你可能話有無搞錯，唔信，咁無辦法，每個人嘅器官喺自己身上，無得驗證。」<br><br>年少輕狂，「傷身」相愛有何關係？但他不是人見人愛，車見「車震」的人，說：「我以前有好多女朋友，你可以驗證，雖然𠵱家佢哋一把年紀，未必方便講。我唔會同佢哋講：『我捉你入去上床！』我會講：『其實我想同你上床，不過你係決定嗰個，你畀個訊號我，我就做，你唔畀訊號我，我絕對唔會做。』我有好多女性朋友完全同意我呢點，覺得K Kwong呢條友係鹹濕佬，但唔係一條賤佬。」<br><br>話說某個女朋友離他而去，另結大學生新歡，鹹濕仔大受打擊，立誓也要讀大學，無奈平日愛讀歷史，對理科生來說歷史書與鹹書沒有兩樣，他成績差劣，每年全仗作弊升班，除了中文和數學。發憤下會考撈到15分，險升中六，「當時我比較賤，multitasking，女性朋友好多，我無任何意圖侵犯，坦白講好多時利用佢哋。」成績好的女生收歸己用，一起溫習，結果他晉身中大，反而亦師亦（女）友的入不到。</p><p>公道要清楚　有罰有教有擔當</p><p>鹹濕仔自言不懂生物科，只識reproduction（生殖），他心儀物理，奈何成績不達標，終於選了化學，「Chem好大鑊，因為無乜女仔，不過好過Physics，更加無女仔。」本擬轉科，未料第一次考試名列全級第二，才發現自己讀書快，捉題目又有一手，「我好賤，我走去library，啲journal入嚟嗰陣新嘅，無人揭過，嗰科係得嗰條友（教授）揭，揭完之後唔同色，我睇佢揭過邊頁，就係出題目嘅。」<br><br>中大一級榮譽畢業，轉會港大，越級挑戰博士學位，師承張國榮表兄潘宗光教授，「佢幾錫我，因為性格差唔多。」都咁淫賤？「唔好講淫賤啦，性格差唔多啫！佢𠵱家信佛，唔可以講佢太多。」記者訪問過潘教授，當時他已貴為理大校長，學術方面怎樣我實在不知，K Kwong讚他：「學術好叻。有啲人好得意，（覺得）呢條友賤就係學術唔叻，你唔好咁諗，你一定要back to the beginning，全世界嘅進步係基於賤嘢，你唔可以話科技人就唔賤，唔可以話我係大學學者就唔賤。」公道話一句，數Poly賤人校長，潘教授不入流，咁你明啦？<br><br>當時K Kwong替人補習，每小時盛惠200元，那年頭200元買到一呎房子。有錢買好酒，他就在那時喝壞了肝。取得博士學位後，在理大等院校教書，後來成為補習天王，總之不走學術路，「我唔係學術人，我可以叫你做嘢，你唔可以叫我做嘢，咁點做學術人？」攝影、行山倒是落力得很，化學實驗落手落腳則免問，「我影相叻過行山，行山又叻過化學好多，其實我啲化學好渣。」有理由相信他幹那回事也很落力，他說：「呢個活動好難講落唔落力，睇你點形容，總之我好認真研究。」<br><br>鹹濕歸鹹濕，道理要說清楚，他主張容許年輕人犯錯。想當年老師狠揪他一頓，好小子召集兵馬向其座駕擲石，毀車報復；另一老師說，倘日後成名，眼下錯誤會被放大，小子從此收手。他認為有罰必有教，而且一人做事一人當，「呢條友掟石，呢條友掟汽油彈，你咪捉佢拉佢搞佢；呢條友喺度靜坐，你唔好搞錯拉佢，唔可以好似我細個讀書，我一條友出貓，成班罰留堂，好似唔係幾公道。」</p></body></html>