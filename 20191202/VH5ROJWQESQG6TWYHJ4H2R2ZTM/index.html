<html><header><meta charset="utf-8"><title>高登記者：那夜圍理大　我直播至舉手被捕</title></header><body><h1>高登記者：那夜圍理大　我直播至舉手被捕</h1><p>【堅守崗位】<br>【本報訊】踏入11月18日一刻，50多個穿着反光背心、雙手被扣上索帶的人排成長長人龍，一個接一個被押送至長沙灣警署，「嘩，咁多記者同first aid嘅？拉咗咩人返嚟呀？」看到如斯荒誕情景，重案組警員也目瞪口呆。<br><br>「慘啦！出面大把人等住落口供呀，練定摩打手啦呀Sir！」萎任政忍不住揶揄。雖然身在牢獄，但他丁點恐懼也沒有，因為他堅信自己是無罪的──他只是一個在理大拿着手機做直播、卻被警方指控是「假記者」的網台記者。<br><br>記者：陳芷昕</p><p>11月16日晚上，萎任政來到理大，接替高登新聞台同事的直播工作。主要負責在冷氣房剪接影片的他本來不用落場，但網台人手短缺，特別在中大二號橋一役後，更是「傷亡慘重」，「有啲喺中大俾水炮車沖涼，有啲又病又盛，成班老弱殘兵咁」。<br><br>結果這一更，一頂就頂了超過24小時，「連立場昇哥半夜都熄埋live瞓覺，我就喺隔籬影佢瞓，一影就影到天光」。一直未睡的萎任政雖然體力透支，但他堅持繼續「roll機」，因不想放過校園內的任何一個畫面。「呢度咁大，實有好多事發生，唔通打緊仗時你返屋企休息咩？就算要休息，咪喺Poly沖個涼囉」。</p><p>見證校園由平靜變戰場</p><p>時至17日中午前，理大仍然一片平靜。萎任政繼續手持手機，與觀眾一同遊走校園每個角落。但午後，在理大外佈防的警方一再推進，向理大內的示威者狂射催淚彈。萎任政也被嚴峻的現場環境所嚇倒：「由攻防戰變咗城堡守衞戰，我本來都唔覺得點，最多之後搵阿姐清吓地下啲磚囉。點知唔係，有裝甲車，仲有水炮車！」<br><br>在校園內的學生和示威者奮力守衞基地的同時，萎任政繼續直播現場戰事。怎料至晚上，警方逐漸包圍理大各個出入口，示威者頓時被重重圍困──理大內的記者和救護員亦然，萎任政也在此時開始覺得不妥。晚上9時許，消息傳來，警方向在場人士發出最後通牒，他們必須在10時正前從Y座李兆基樓出口離開，否則將被視為參與暴動。校園內的人也開始「吹雞」：「大家要走啦！日軍侵城啦！」<br><br>萎任政決定盡力留守到最後一刻，至9時50分始決定離開理大。他從A座跑到校園另一端的Y座，再從欄杆爬出天橋，卻看到一堆守在天橋位置的防暴警員持槍指着出來的人群。他心知不妙，跟仍看着直播的觀眾留下「遺言」：「預告定，我要被人拉啦，byebye。」<br><br>10時01分，他中斷直播，在警員威嚇下高舉雙手，同時向警員顯示自己的「委任證」以表明身份。然而，周圍的警員只不停指罵沒有記協會員證的他是「假記者」、「暴徒」、「曱甴」，把他雙手緊綁索帶後，有警員再要求他用口咬着頭盔的繩，趴在地上不准動。無力反抗的萎任政只能在內心嘀咕：「我信佢哋一定會有報應。」<br><br>就這樣，萎任政成了當晚第一名從理大出來的被捕人士，但他不是唯一一個。緊隨其後的，還有超過50人。同樣身穿反光背心的他們，顯然是一群記者和救護員，卻全數被警員以「暴動罪」拘捕，再押送至長沙灣警署。</p><p>與臭格倉友唱友誼之光</p><p>由這一刻至往後的48小時，萎任政嘗了人生中多個「第一次」：第一次被捕、第一次住「臭格」……但他內心並無恐懼，他知自己沒有犯錯，故拒絕保釋，「佢哋話我係假記者，我都費事嘥口水同呢啲野蠻人嘈。你咪拉囉，你唔夠證據就會放返我出嚟㗎啦，咪畀你攞吓彩囉」。連萎任政的母親帶着錢來到警署想要為兒子保釋，也被他直接拒絕：「阿媽，我想坐耐啲。」<br><br>在他的羈留室中，多數是記者和救護員，也有小量和理非的理大學生，他們大部份都決定坐滿48小時，等候踢保。他們甚至一同向隔壁十多個倉大喊：「如果你係清白嘅，我哋就一齊踢保，癱瘓差館！」<br><br>結果，除了小部份學生因為翌日要上學而選擇保釋外，大部份人都選擇繼續「坐牢」。這漫長的48小時，萎任政形容像是「歡樂滿東華」。「我哋太無聊，就大家講吓拍過咩。又會唱《友誼之光》，𠵱家我哋已經組成咗一個『六號倉之友』嘅群組」。每至8時9分，所有倉友停止玩笑，一同默哀一分鐘，再高唱《願榮光歸香港》和不停呼叫口號，「阿Sir喺度都照嗌」。</p><p>踢保成功　攝影器材盡失</p><p>48小時過後，如萎任政所願，他和當晚的大部份倉友都一同踢保成功，無罪釋放。但重獲自由的他，不只攝影器材盡失，右手背至今仍因遭索帶壓傷神經線而失去知覺。談起這段經歷，他對被警員濫捕憤憤不平。他以一貫挖苦口吻說：「我唔知我呢啲叫唔叫記者啦，又粗口爛舌，又成日講硬膠嘢。但總之我唔識整、亦冇丟過嗰啲嘢（汽油彈），只係識揸住部機周圍直播。最衰就係我淨係影地下，冇影啲人嘅樣囉，所以我咪係『假記者』囉。」<br><br>自8月起加入高登新聞台的萎任政說，其網台特色就是不正經，「立場嗰啲正經嘢留畀正經人睇，你當我哋係新聞生動化，吸到另一班麻甩佬睇新聞」。經典作是另一位記者崔銳蛋直播防暴警員在馬路上追捕示威者時，模仿賽馬旁述員的口吻報道，有關片段成為網民津津樂道的「衝警盃」賽事。但即使手法粗俗兼地踎，他們永遠緊守一個原則：「我哋永遠唔講假消息。」<br><br>萎任政最近更報讀了進修課程，以增進對新聞行業和記者工作的了解。即使記者身份不獲警員認可，他亦希望能繼續為抗爭運動留下紀錄，「點解唔做？運動未完，我哋都唔會完」。</p></body></html>