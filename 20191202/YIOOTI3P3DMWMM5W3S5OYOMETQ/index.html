<html><header><meta charset="utf-8"><title>【異動空間】短線再落的理據 - 魏力</title></header><body><h1>【異動空間】短線再落的理據 - 魏力</h1><p>恒指上日無情情隊500點，有報道話係特朗普簽完《香港人權法》後，市場憂慮中美貿談會因此反枱，不過延遲了一日才反映，真係牽強到無朋友。呢個唔使2秒已聯想到的不明朗因素，何需24小時才「做嘢」？比較合理是淡友趁美國感恩節假期、港股「無人駕駛」的空檔發難而已。<br><br>值得留意，牛熊街貨最新是69：31，反映大部份散戶賭上，只要打穿26000，就有3,053張期指的牛證陣亡，肥成咁，好難唔做低個市。恒指今年8月以來的上升軌，目前在26200水平，一旦失守（兩三日也無法重上該水平），整個升浪結束，好友也可收爐，明年再戰了。<br><br>港股市寬表現越來越弱，強股掀食糊潮，例如體育、物管兩板塊，年頭升到年尾，大戶起碼贏緊一個開，鎖定部份利潤人之常情。何況全年業績最快2月尾先出，盈喜又無咁快，在這段真空期，支持股價的因素不多。上周已多番提醒短炒客要跟大隊食糊，仲未沽的話，本周宜盡快做，以免利潤化灰；無貨想撈底都起碼等本月尾，沽乾沽淨先去執平貨。<br><br>至於醫藥股則是國策連環拳的犧牲品，阿爺想減藥價穩定民心，惟有要藥廠盈利「張就張就」，「帶量採購」越來越密，仲燒到去研發費用不菲的創新藥，點捱？藥廠股日後還是少碰為妙。<br><br>魏力<br> http://fb.com/2012jason <br>本欄逢周一、五刊出</p></body></html>