<html><header><meta charset="utf-8"><title>【娛樂人物】逆市搏殺　望港人團結李雨陽有危就有機</title></header><body><h1>【娛樂人物】逆市搏殺　望港人團結<br>李雨陽有危就有機</h1><p>李雨陽曾因拍攝青春偶像劇而被捧紅，但少年得志令他飽嘗挫敗，20歲出頭欠債40萬。坎坷過後慶幸能夠大翻身，如今不僅成為一家之主組織家庭，還開食店做老闆，夫唱婦隨拍住上開檔，不足一年在逆巿搏殺再開分店。曾經陷入谷底的李雨陽希望香港人能發揮團結、捱得和抵諗精神，令街上旺舖重現。</p><p>現年40歲的李雨陽歷盡滄桑，闊別香港娛樂圈一段日子，現在無債一身輕，大半年前在觀塘投資開設泰式食店，經過連月抗爭運動，慶幸生意仍能自負盈虧，近日他低谷入手以接近七位數字在深水埗再開食店，富貴險中求，他認為有得博：「有危就有機，大家都退嘅時候，我哋進可能有先機，如果社會問題經過某一段時間解決到，所有嘢都會緩和上升，想再頂一間類似舖頭就唔係呢個價錢。」</p><p>家庭係動力</p><p>10月中開業初期，由於正值抗爭運動升級，李雨陽最初一日只得數百元生意，他曾捧着串燒到街上宣傳，可惜乏人問津，接近一個月生意額才有上調。吸取人生經驗的他堅持力不到不為財，不想失業，現時樓面、水吧、收銀加宣傳一腳踢。<br><br>從藝人轉投飲食業，李雨陽感覺比以前辛苦，他說：「以前拍戲4、5點起身到凌晨12點先收工，攰得嚟好開心有滿足感；做飲食業刻板，每日返工收工時間一致。返過內地再返香港工作又係兩樣嘢，香港工作開心嘅係可以返屋企睇小朋友，唔需要離開一頭半個月，收工視頻屋企同囝囝講好掛住佢，可以返去攬住個仔。」他在幕前仍有工作，近日為開電視節目《Fit開有條路》擔任主持，他視現階段是人生一個圓滿：「有自己家庭，娶咗老婆生咗個仔，一家三口好開心，太太同小朋友係我動力，推動到我向前行，做每一樣嘢同決定都會諗屋企先。」</p><p>要調整心態</p><p>放下身段投身基層工作，李雨陽認為心態最重要，他說：「唔好覺得自己有乜咁巴閉高高在上，放開啲嚟睇你都係一個人，每樣嘢都係一個職業，如果有框架思想局限自己，你好難行出一步，唔如意或者谷底時更要放鬆。」還看今朝自己衰甚麼？李雨陽語帶悔疚：「主要自己問題，每一個人點解生活到咁，唔關命運際遇 ，好多前輩都話機會係畀有準備嘅人，嗰時我諗咁紅行一條街都40、50人搵我影相，仲唔係ready咗？有乜戲畀我做唔得呀？但就係啲戲唔得，冇經驗、冇技術、冇演技。當時目空一切，點睇到自己有問題。」<br>撰文：卓寶花<br>攝影：林賓尼</p></body></html>