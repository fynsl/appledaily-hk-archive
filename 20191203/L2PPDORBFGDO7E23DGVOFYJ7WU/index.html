<html><header><meta charset="utf-8"><title>【操盤手札記】青春股VS更年股 - 割柑人</title></header><body><h1>【操盤手札記】青春股VS更年股 - 割柑人</h1><p>感恩節剛過，聖誕節將至。本來係親朋歡聚嘅日子，但香港經歷半年反修例示威，社會撕裂，談何歡聚？學生同林鄭嘅關係，以至香港同中國嘅關係，有如青春期遇上更年期，一個講自治，一個講管治。阿媽打仔，Uncle Sam插手，阿爺嬲爆。<br><br>臨過感恩節，美國總統特朗普簽署《香港人權與民主法案》，法案最辣之處，其一每年審視香港自治情況，先畀特殊待遇；其二點名英、澳、加、日、韓等盟國共同協作，推廣香港人權民主。對中國嚟講，係「廢紙一張」定後患無窮？心照。<br><br>中美為香港嗌霎，港股反應尚算冷靜，一來香港被撤銷特殊待遇嘅風險好低，因為咁唔符合美國利益，美國舊年喺香港賺取嘅貿易順差達311億美元；二來香港問題相對中美貿易談判，未算big deal。周一，港股反彈0.4%，收26444。人權法案對中美關係嘅負面影響大致消化，後市主要睇貿談進展。市場預期美國將於月中押後關稅加碼，並將敲定兩國大佬見面嘅時間同地點，估計會喺1月瑞士達沃斯世界經濟論壇期間。除非出現重大利淡消息，否則港股短期26300料有支持。<br><br>喺股票市場，都有青春期股、更年期股，視乎企業處於生命周期——發展期、成長期、成熟期、衰退期，邊個階段。青春期股處於成長期，更年期股則處於成熟期。不過，喺成熟期，都有機會再成長，典型例子就係阿里巴巴（9988）。<br><br>20年前，阿里靠B2B生意起家，淘寶業務成熟後，利用其資金、人脈、經驗等資源，發展支付寶，再發展螞蟻金服，又發展阿里雲等業務，一路再成長；阿里雲現為集團收入增長嘅重要引擎。5G時代來臨，阿里繼續「有錢途」，可考慮190元買入，上望220元，174元止蝕。<br><br>割柑人<br>本欄逢周二刊出</p></body></html>