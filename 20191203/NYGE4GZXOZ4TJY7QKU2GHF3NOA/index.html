<html><header><meta charset="utf-8"><title>【大棋局】新浪潮正在逼近 - Mr. Tregunter</title></header><body><h1>【大棋局】新浪潮正在逼近 - Mr. Tregunter</h1><p>Tom Cruise穿上武士裝束跟在渡邊謙身後，手執兩尺長太刀迎戰對面的火槍與大炮。電影《末代武士》講一個發生在19世紀的故事，一個日本時代革命的故事。中文「革」字指去毛加工處理的獸皮，大改變之意。19世紀係不同文化制度之間的大爭之世，清朝面對列強入侵，日本也面對黑船來襲。<br><br>西方國家突如其來的通商經貿衝擊舊農業社會，日本幕末時代經濟出現問題，通脹嚴重。雖然幕府嘗試多次改革，但亦只係小修小改，經濟問題令民情對幕府越來越不滿。加上簽下不平等的《安政條約》，社會開始出現一種聲音，就係幕府應該倒台，將政權交還畀天皇。由此出現二分之勢，擁護幕府一派盡最後努力鞏固幕府執政地位，維新派則主張權力回歸天皇。<br><br>新選組為前者代表，旗幟上只有一個「誠」字，就係對幕府盡忠；西鄉隆盛為後者代表，要求尊皇攘夷，也就係電影中渡邊謙的取材形象。</p><p>經濟失衡　問題浮現</p><p>咁點解電影中渡邊謙會同天皇作戰？西鄉隆盛幫天皇打敗幕府軍建立新政府，但維新改革舊武士被削權，大量武士失業。西鄉隆盛主張出兵朝鮮解決武士失業問題，不被採納，毅然辭官。其後情勢將佢推上成舊武士領導者，於是西鄉隆盛再同新政府打一仗。世情之演變，往往會驅使人去唔同位置。靖國神社亦由此而建。維新派建東京招魂社紀念為倒幕而犧牲的武士，明治天皇取《左傳》「吾以靖國也」一語，東京招魂社改名為靖國神社。<br><br>中國遲遲唔肯簽中美貿易協議，除咗以拖延還價，等待情勢有異，亦害怕簽完出現後續問題。中方不斷強調貿易協議要平等，即現時的協議係一條不平等協議。中國經濟增長高峯已過，現下係水退之時，過去經濟高速增長所掩蓋的問題將陸續浮現。如果簽不平等協議，容易在經濟出問題時成為責難焦點。<br><br>經濟失衡，人心會躁動；若對外遇挫，將觸發改革思潮。中共處理香港的手法，亂嚟；中美貿易協議，就算簽亦只係錢能解決的初階矛盾；明年台灣大選，民進黨可能再下一城。若一個社會開始出現只言忠君，不問是非，你就知道一股浪潮正在逼近。<br><br>Mr. Tregunter<br>本欄逢周二刊出</p></body></html>