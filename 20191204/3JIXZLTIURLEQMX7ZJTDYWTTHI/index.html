<html><header><meta charset="utf-8"><title>內地叻人多 - 左丁山</title></header><body><h1>內地叻人多 - 左丁山</h1><p>午飯後行街，行到IFC中庭，見到一對男女站立，似乎係等待朋友，點知男士向左丁山微笑講句Hi，於是企定定一望，竟然係二十幾年未見過嘅會計師P，旁邊女士就係P太太。會計P開聲講：「多年未見，但我知你係左丁山，我日日睇㗎，你好嘢吖！」問佢有乜好嘢呀？會計P話：「坦白講，我係大陸銀紙養大嘅，因為我爸爸係做國貨生意㗎，叫做賺過吓大陸錢，但佢臨去天堂之時，細細聲在我耳仔邊講，記住共產黨信唔過。當時我以為佢臨終神志不清，但現在睇一國兩制，港人治港嘅發展情況，記起老竇嗰句說話，先至醒悟佢嘅說話有道理！」估唔到會計P竟然講出呢番說話，可見今年六月以來嘅社會運動，實在觸發香港人神經，令不少人重新soul-searching。<br><br>不過一位自紐約回來探親嘅校友就唔係咁樣見解。佢移民多年，在紐約生根，屬於過咗收成期，有大把穀種，生活無憂之人，經常有「報國之心」，三十年來不斷捐錢出力推動中美學生交流，兩公婆返回大陸無數次，確認國家進步一日千里，青年學生個個奮進向上，朝氣蓬勃，去到紐約讀書，好快成績就名列前茅。故此佢話香港大學生反共，令佢大惑不解，係唔係食錯藥，佢見到之現象，未必錯嘅，經常出入上海北京，有人「安排往山區見貧童，當然見盡不少精英級數青年。」中國一年有八百萬個大學生畢業，北京上海佔盡最top的 1％，冚𠾴唥係叻仔叻女，有乜出奇。總計1978-2017年中國大學畢業人數，共9294萬人，佔總人口約近7％，以同樣比例計算，香港大學畢業生只應該有51.8萬人，你話喺九千三百萬人中搵到二十萬個超級尖子容易吖？還是從52萬人中搵到二十萬個超級尖子容易？故此話內地人好多叻人，香港差好多，一定啱，但引伸出去講，香港大學生同大陸差好遠，是否合乎道理，唔該自己判斷。以數理工科計，內地優秀學生成就非凡（例如張翔），但以社會科學學生計，內地大學限於瞎捧馬列，實在幾難出到國際級精英，思想教育受黨控制嘅大學，點會生產到思想大師噃！但現實社會係崇拜理工科之成功人物，科工興國嘛，故此中國價值觀與西方價值觀有顯著分別。香港素來係開放社會，學生老師都唔慣接受單一思想教育，反而更有創意。</p></body></html>