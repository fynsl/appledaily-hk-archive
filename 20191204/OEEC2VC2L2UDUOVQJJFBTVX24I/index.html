<html><header><meta charset="utf-8"><title>染黃香榭麗舍 - 邁克</title></header><body><h1>染黃香榭麗舍 - 邁克</h1><p>黃之鋒登上法國時事周刊《Le Point》封面，大字標題連只諳英語的法文盲一望都知道是「香港自由英雄」，藍絲大受刺激不在話下，氣急敗壞聲討頑皮的外國勢力，但最令他們痛心疾首的還在後頭：雜誌社打鐵趁熱，將封面放大貼在街頭巷尾做海報，巴黎人除非本星期自我禁錮三步不出閨門，否則幾難見唔到。更攞膽的是，香榭麗舍大道報攤無一不貼，雖然今年聖誕燈飾以紅色為主，我們的哈里波特餅印唔理得你咁多，不費吹灰之力便把成條街染黃。你不會不知道，香榭麗舍乃全球遊客必到景點，任何角落任何時刻都有紅男綠女搔首弄姿拍照留念，不論以凱旋門為對象、企晌LV櫥窗前扮模特兒抑或將大宮殿小宮殿當佈景板，一個唔覺意影埋無處不在的Joshua Wong，貼Instagram又好貼面書又好，等於變相義務推廣這位勇敢向強權說不的青年。威風凜凜長征花都辦年貨的犀利國大叔大媽，當然一個二個變成撐「港獨」漢奸，回到首都機場過海關遭喝令解開華為手機密碼，面孔識別功能無窮發揮，有圖有真相，真係吟詩都吟唔甩。<br><br>作為運動海報男郎，之鋒BB不是我的最愛，有得揀幾時都揀岑敖暉，佔中那張被警察團團圍住不卑不亢的照片，星味直逼哲古華拉，簡直百看不厭。黃小弟勝在有股童星味，洋夫洋婦最受落，一開口吐出來的不是想當然的雞仔聲，加分加分加分。無巧不成書，星期日晚德法合資電視台的風土文化節目，介紹法國人形容細細粒粒說「好似三個蘋果咁高」，德國人則說「好似三塊芝士咁高」，笑得我。</p></body></html>