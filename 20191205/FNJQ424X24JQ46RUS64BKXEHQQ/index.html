<html><header><meta charset="utf-8"><title>田飛龍：替換大學校長 - 左丁山</title></header><body><h1>田飛龍：替換大學校長 - 左丁山</h1><p>北京有一位80後學者，叫做田飛龍教授，係全國港澳研究會理事、北京航空航天大學法學院副教授。今年36歲，江蘇人，北京大學法學博士。近閱「眾新聞」講田飛龍訪問談香港，由中國專家尹瑞麟評述，睇落都幾得人驚，昨日本欄講內地學者主修社會科學嘅，往往思想受「馬列史毛江習」影響，走不出框框，在世界舞台難佔一席位，只好閂埋門自己稱王，呢位田飛龍就是如此，佢對世界政治之認識，比香港飲過洋水嘅土炮沈旭暉起碼差一皮。<br><br>田飛龍對香港反修例運動之基本看法，與藍絲宣傳口徑，北京選擇相信之觀點一致，就是「從這次修例中我們可以看到，外國勢力如入無人之境，對香港的控制與滲透已經到了國家利益不能再容忍的程度。」北京與本地工聯會、民建聯一日到晚都講外國勢力滲透，煽動港人上街，唔知林鄭張建宗盧偉聰鄧炳強信唔信？二百萬上街市民，唔該問吓自己，你哋是否受到外國勢力煽動，英國佬還是美國佬叫你上街反修例？你收過錢上街未？北京從來冇公佈在香港有具體證據證明外國勢力入侵，一味得個講字，講得多自己又信，田飛龍算係學者都信埋，何來獨立思考？<br><br>田飛龍由此認為香港教育制度敗壞，一定要改造：「要有一個外科手術式的思維，香港學生的教育不能再信賴香港本身的教育改革，要依托大灣區教育對香港中小學及高校進行對接，實現每一階段教育課程與經歷都有一定比例在大灣區內本地城市完成；必須達到一種使得香港學生有一定比例的時間、學分與課程在內地完成，例如說30％的目標。」如此說來，香港所有教育局官員，都唔應該送子女到英國讀寄宿學校，所有富裕藍絲都唔應該爭先恐後將子女送往外國讀書。不如索性將所有香港嘅大學都搬晒去大灣區，將港大、城大、浸大、科大、教大拆建成豪華住宅區，將中大嶺大拆建成龐大公屋區屋邨，特區政府可增加大量賣地收入之餘，又可斷絕本港大學生學習西方科學、哲學、社會學思想也。田飛龍如此驕橫，相信不日可受寵幸，進入中南海為主子寫政治報告。田飛龍又講到：「我們一直在替換香港的校長（按：此話有骨，別有用意），我們基本上都把它替換成華人了（按：當然係指8間大學校長），可是這些華人校長又怎麼樣呢！有用嗎？沒用，在本地有一種特定的氛圍與生態，還有非常嚴密的既有制度和政策，因此對本地學校進行改組的空間很有限。」大概是說溜了嘴，「我們一直在替換校長了！」怪不得藍絲群組一直宣揚段崇智被辭職，明年錢大康退休後，如浸大新校長又是張翔、滕錦光一類內地海歸派，大家不用驚奇！</p></body></html>