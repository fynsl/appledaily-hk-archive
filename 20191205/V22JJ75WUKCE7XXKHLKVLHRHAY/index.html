<html><header><meta charset="utf-8"><title>求驗客手記：尹巴士頓扮納粹抵被消失</title></header><body><h1>求驗客手記：尹巴士頓扮納粹抵被消失</h1><p>曾效力阿積士同米蘭嘅荷蘭名宿尹巴士頓，因喺直播節目度用咗納粹語言，除咗即刻俾Fox Sports停職外，連足球遊戲商EA Sports都將佢喺遊戲《FIFA 20》嘅「Icon」落架，直至另行通知。據悉EA Sports已向國際足協表示相當關注尹巴士頓嘅言論，因此會暫停佢喺遊戲中嘅「Icon」，直至另行通知為止，先會再上架。尹巴士頓雖已退役，但喺FIFA度同施丹、杜奧巴同埋朗拿度等傳奇球星一樣，會喺部份遊戲模式入面揀得到，但佢早前喺Fox Sports講咗納粹用語「唔太好睇，勝利萬歲（sieg heil）」惹嚟爭議，電視台即刻停佢職一星期。其實納粹喺西方一直都係禁忌，尹巴士頓呢鋪真係放火燒自己後欄啦！</p></body></html>