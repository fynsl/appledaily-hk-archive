<html><header><meta charset="utf-8"><title>【智取大市】逆向思維睇貿談 - 晉佳</title></header><body><h1>【智取大市】逆向思維睇貿談 - 晉佳</h1><p>香港政局喺12月難有變化，喺恒指落到去接近26000點，反映香港負面因素已經七七八八，市賬率約1.2倍，足夠反映中港股嗰種死唔斷氣嘅情況，情況好差但未至於去到絕境、爆煲level。如果經濟同金融體系真係爆煲，市賬率可能跌到1倍或更低，即係22000點或以下。<br><br>以周線圖睇，恒指舊年1月至今形成超大型下降三角形，支持線處於25000點，理應利淡，但如果之後幾個月，恒指仍保持喺25000點樓上，下降三角形嘅支持線同阻力線越收越窄，三角形反映嘅利淡形態就會越失效。如果要短期內明顯跌破三角形觸發資金拋售，明顯係中國出現爆煲嘅劇本預期，睇房地產市場現況，又未似；金融體系方面，債務違約個案增加，但會唔會演變成中型內銀生死存亡問題，暫時亦未睇到迹象。中短線嚟講，恒指跌至今年8月至今形成嘅上升通道底部，仍有見底回穩可能性。<br><br>中美貿易戰變成最近股市最大變數，12月15日死線，簽唔簽到首階段協議，大家早有預備，簽唔成又唔代表以後中美唔會再有減收關稅嘅磋商空間，估計衰咗都未至於拖累指數跌到22000點。諗深一層，如果市場真係為首階段協議驚到死人冧樓，中美就更有機會簽得成吧。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>