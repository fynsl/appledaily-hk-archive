<html><header><meta charset="utf-8"><title>【異動空間】亂市忌跟車太貼 - 魏力</title></header><body><h1>【異動空間】亂市忌跟車太貼 - 魏力</h1><p>早2日講完貿談無時間表之後，彭博又報道，雙方將於12月15日新關稅生效前達成協議，雙方更會取消部份已徵收的關稅。同樣是貿戰消息，衰嘢就隊300點，好嘢就高開即派，大戶正在用錢話你知，佢哋信唔信有刁。<br><br>反觀早兩日劏完大批牛仔後，牛熊街貨仍是58：42，散戶越跌越博彈，但恒指小時圖有氣無力，並無賭上的理據，一個貿談壞消息，就係大戶開餐之時。持貨操作上，目前宜「少做少錯」，絕不能跟車太貼，見好消息就衝，9成9中伏；多貨就買些金ETF或金礦股對沖，以防中美反枱引爆恐慌。<br><br>另一邊廂，大陸創業板爆上，帶起本港的手機軟硬件股、5G、新經濟股，周二在IG分析的平安好醫生（1833），小時圖率先突破「雙底頸線」回勇，圖表阻力位56蚊，短炒客睇住食。基本因素方面，遠程醫療逐漸為用戶接受，形成龐大的增長空間。路透綜合券商預期，公司今年收入50.3億人幣，按年增長51%；明年收入71.4億人幣，較今年再增長42%。雖然預期仍會錄得淨虧損，但幅度將顯著收窄，券商預期最快於2021年度扭虧，屆時會否成為下一隻美團（3690）？拭目以待。<br><br>筆者為證監會持牌人，持有平安好醫生及美團<br><br>魏力<br> http://fb.com/2012jason <br>本欄逢周一、五刊出</p></body></html>