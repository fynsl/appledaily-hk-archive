<html><header><meta charset="utf-8"><title>自己摑自己 - 邁克</title></header><body><h1>自己摑自己 - 邁克</h1><p>樂評家愛說香港沒有樂壇只有娛樂圈，誠心誠意的唱作人沒有多少個，巿面充斥的無非是走江湖的賣藝者，你唱罷我登場，撈得幾多得幾多。唉，這太難了，美國那麼大，有史以來不也只得一個卜戴倫被加冕諾貝爾桂冠嗎，娛樂就娛樂吧，嘻嘻哈哈言不及義，起碼具治療功能。最慘是政壇像馬戲團，而且是節目單薄的馬戲團，來來去去都是低級趣味的小丑表演，騎騎呢呢甩甩漏漏，不耐煩的觀眾悶到一個程度，企晌度都瞓得着覺，所以近日疑似醞釀一幕別開生面的刀鋸肥婆，連枕邊人也被拖落水，大家精神大振，金睛火眼靜觀其變。相形之下，領班那個婆娘實在唔爭氣，仍舊塗上白臉演她的棟篤笑，呢頭話傳媒有採訪自由，嗰頭卻禁止唔聽佢支笛的逆權報館旁聽「國家憲法日」座談會，自己摑自己偶一為之還說討喜，日日係咁掌嘴，佢塊面唔麻木，台下的耳朵都麻木。<br><br>至於那位姓蔣的立法會議員，雖然排眾而出支持成立調查委員會，信誓旦旦「還警察清白」，但論據太荒謬了，「幾十年來我都冇乜聽過警察喺警署強姦一個人」，話口未完即被舉報嚴重失憶，完全忘記二零零八年有個姓梁的CID於差館先後非禮四名女子，並且在口供房強姦其中一人，罪成被判入獄十二年。坐在麻將枱攻打四方城，東家長西家短噏得就噏，稍具良知者都認為面目可憎，立法會公開發言如此瘋癲，其實算不算瀆職？既然橫掂都係嘴刁刁強詞奪理，不如話「幾十年來我都冇乜畀警察強姦過，警察點會強姦人」吖笨，不但冇人挑戰其真實性，仲肯定會引得哄堂大笑。</p></body></html>