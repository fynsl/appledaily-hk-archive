<html><header><meta charset="utf-8"><title>誠哥派錢 - 左丁山</title></header><body><h1>誠哥派錢 - 左丁山</h1><p>餐廳R經營幾間餐廳，今年下半年捱到金睛火眼，最唔好彩就係在五六月裝修，七月啟業嘅一間美式墨西哥菜餐廳，主打BBQ燒牛肉，設於希慎中心，在示威高潮時期，希慎中心經常在周末於下午四時拉閘，於是餐廳在黃金時間，斗零生意都做唔到。最近個零禮拜，市面叫做比較正常，呢間新店立即回勇，生意幾好，餐廳R先至有番少許笑容。左丁山一早提醒佢去銀行申請政府擔保九成嘅「中小企貸款」（所謂撐企業保就業計劃之一）及李嘉誠基金會派錢六萬，餐廳R當然第一時間去申請、碰運氣。<br><br>睇蘋果日報報導，李嘉誠基金會話咁快就派錢咯喎，即刻打電話問餐廳R：「中唔中到現金獎？」餐廳R話：「多謝李超人，收咗錢嘞。」咁中小企貸款呢？餐廳R答：「全無音訊，手續繁複，已打定輸數。」唔怪得之話，政府效率一定低過私人機構，「撐企業保就業」計劃唔知會唔會拖到失業率上升至5%先至可以落實呢？<br><br>李嘉誠基金會現兜兜派錢，手續簡單利落，全無審查，分階段惠及餐飲、旅遊、小販，可謂贏盡掌聲，人人讚誠哥大方。點知還是有心胸窄過魚腸嘅小人公開或暗地批評、唱衰、抹黑，唔怪得誠哥對路透社表示，見慣莫須有指控，當作等閒。此正是大人有大量，君子坦蕩蕩，李嘉誠豈會與小人長戚戚一般見識。<br><br>工聯會會長吳秋北便是一位小人，其人言論刻薄，正是「君子成人之美，不成人之惡，小人反是」。吳秋北是工聯會會長，工聯會在1967年暴動扮演重要角色，以今日的流行語講，工聯會就是六七暴動的「大台」，暴力衝擊警察的老祖宗。今天工聯會大力撐警，會長甘心受五毛文宣誤導，引用截圖污衊李嘉誠為曱甴王，到百佳為中文大學內之Fusion超市補貨，令中大校園內的宿生和教職員宿舍家眷不致斷糧，五毛又誣衊李嘉誠為中大「暴徒」運送物資，吳秋北與那些五毛文宣及才女等是否同一陣營，看官心裏有數。<br><br>工聯會成立的初心是為無產階級工人爭取勞工權益，直接受指揮之後，基本上以鬥爭政治為本，成為直轄鬥爭工具，相形之下，民建聯是局外人，只算是外圍花瓶。在吳秋北領導下，工聯會於今屆區議會選舉大敗，兩位立法會議員麥美娟及何啟明（同是新亞校友）皆在區選失利，與孭上工聯會的牌頭，有莫大關係，在其他地方，吳秋北早應引咎辭職，但他最近還厚着面皮批評誠哥派錢，非小人為何。</p></body></html>