<html><header><meta charset="utf-8"><title>【娛樂人物】解決師　陳潔靈</title></header><body><h1>【娛樂人物】解決師　陳潔靈</h1><p>由《超級巨聲》到《全民造星》，陳潔靈這位Miss Chan Chan，簡直是各新星的人生導師，十年間她就看着林欣彤、許廷鏗和吳業坤等人成長。<br><br>其實，陳潔靈冇教唱歌已經有十二、三年了；最近，因為《全民造星II》令她燃起再教學之心，「今次我再接觸返年輕人嘅時候，佢哋（《造星》參賽者）有好多都WhatsApp我去問一啲問題，我諗住開返啲班，其實係一個workshop，睇吓可唔可以幫到佢哋實踐夢想！」<br><br>為學生難題一一解決，陳潔靈面對自己的人生難題，就變回學生身份。摯友張國榮、黃霑的告別，到2009年最愛（老公張耀榮）也離她而去，陳潔靈開始在港大讀佛學課程，中五未畢業的她，前年終穿上畢業袍完成佛學碩士。<br><br>陳潔靈說：「最難係點樣面對死亡啦，人係好難接受你身邊嘅人死亡㗎！」搵到答案未？「我搵唔到答案，只不過嘗試逐步去理解。」<br><br>既是老師又是學生的陳潔靈，唱歌同做人，終身學習。<br><br>撰文：文嘉龍<br>攝影：沈健程</p><p>我都想貼近時代貼地啲</p><p>兩間電視台的選秀騷都做勻，陳潔靈最大滿足感是看見年輕人不斷成長。她說，自己做評判導師的同時，其實也和每位年輕人一同學習。「《巨聲》其實我哋（評判）好得閒㗎咋，8點鐘開廠，化晒妝見晒記者咪入去坐囉，坐完之後森美叫你講，點呀Miss Chan Chan，你咪講囉，畀分、聽完，完咗！」<br><br>到了今年的《全民造星II》，陳潔靈再次有機會接觸年輕人，已經冇教唱歌多年的她，看見這班年輕人為夢想而戰，令她燃起再度當歌唱老師之心。「我自己都繼續想行㗎嘛，我都想貼地啲，貼近個時代呢，變咗我都要接觸年輕人，同埋喺佢哋身上，睇返自己嘅影子，令到我個腦（轉）快啲，先至可以入返個trend囉！我教唱歌除咗係同人分享，最重要希望我自己都學到嘢，呢個好緊要！」<br><br>融入年輕人世界，對Miss Chan Chan來說，冇難度！「因為基本上我一路都冇將自己隔開，我啱啱先同幾個年輕人傾緊偈，佢哋做緊嘅嘢，我好多年前都做，打機呀玩電腦呀，佢哋講緊嘅詞彙可能我唔知，大家思想上當然會唔同啦，但係你嘗試去理解係唔難嘅，邊個未年輕過啫！」<br><br>年輕時的陳潔靈，少女時代的她，跟現在《造星II》的一輩一樣，她也參加過《聲寶之夜》比賽，當年更獲得季軍。陳潔靈說，她幾乎參加了所有的歌唱比賽，除了鍾意唱歌，更吸引她的是豐富獎品。<br><br>「我參加好多歌唱比賽，我基本上細個讀書嘅時候，我嘅『暑期工』係做參加比賽嘅！我鍾意參加咁多歌唱比賽，可以贏好多獎品啦，同埋好玩又可以識好多人。嗰陣時參加比賽好簡單咋嘛，一次初賽跟住就決賽喇，跟住唔知點就贏咗咯！（有乜獎？）嘩，好多呀，電飯煲呀雪櫃呀多士爐呀打字機呀，來回機票呀，錄音機呀唱機呀乜鬼都有、榨汁機，所以我好鍾意參加比賽就係可以攞好多電器吖嘛！」</p><p>同張國榮打48圈麻雀</p><p>70年代已參加無數歌唱比賽，陳潔靈更和葉振棠與其他成員組過The New Topnotes，樂隊解散後才正式獨立發展，《今晚夜》、《星夜星塵》、《千個太陽》首首經典。陳潔靈見證了最盛世的香港樂壇，一粒粒巨星誕生的年代。<br><br>「我嗰日先睇過一個文章，乜嘢先叫做巨星呢，巨星唔係淨係你唱得好演得好，係你有啲嘢係要人哋冇嘅，譬如阿梅、Leslie（張國榮）、阿Sam（許冠傑），或者係一代巨星李小龍，你係要有一種行出嚟有質素有一個特質，你可能要有好多方面嘅才華，即係羅文咁，你𠵱家邊度搵到一個羅文嚟吖？好難呀，佢哋要浸咗好耐，同埋每一個時代有唔同需要，𠵱家整體性全世界都係興啲嘢好快，𠵱家有幾多個係Madonna、Michael Jackson、Lady GaGa吖，真係萬中無一，要有一個超級巨星唔容易，好似鄧麗君咁，幾難呀！」<br><br>陳潔靈由華星年代已經和張國榮熟絡，緣起《只怕不再遇上》和《誰令你心痴》，說起這位最佳拍檔，難忘事點滴在心頭。「我記得我哋兩次錄音，第一次喺星島傳音，嗰時喺北角我記得，錄《誰令你心痴》，我哋好似係一齊錄，《只怕不再遇上》錄先嘅，佢仲同我講，嗱，你呢啲地方可以放輕啲！有一次最難忘係佢拍咗一個documentary，佢叫我唱裏面一首歌，首歌係佢作嘅英文歌，佢就做我監製，我心諗，吓，你做我監製？嗰時想藐佢啦！我哋喺Sony嗰度錄，我仲記得個玻璃房，我入到去嘅時候，佢就話畀我聽點樣點樣，當時我真係好佩服佢，佢係可以帶到我入去隻歌度。如果我嘅印象唔深，我唔會記到𠵱家，因為我係由初初對佢有懷疑，佢係一個好好嘅歌手，唔代表佢係一個好嘅監製，但係當我同佢合作嘅時侯，佢畀咗好多信心我。」<br><br>打牌是維繫友情之關鍵？「好關鍵性，因為嗰時我二十幾個朋友全部都係打牌，（次次）四枱麻雀㗎嘛！有乜嘢係可以唔使講是非，但係又好笑，又可以打咁長時間對住啫？有傾偈嘅，但係唔夠打牌好，打牌唔使講是非吖嘛！（最長打幾耐？）打48（圈）啦我估，24、36（圈）應該都有㗎喇，48（圈）我諗都試過！雖然人哋覺得佢好靚仔，但係我哋打到見到佢鬚根都出晒，朝頭早我話，你塊面咁青嘅，人哋話你係靚仔呀，點靚仔法呀你，我係笑佢，黑晒眼圈冚巴爛鬚根，6點幾朝頭早！我同佢之間係太熟喇！」<br><br>記得與張國榮最後一次的畫面？「記得，打牌吖嘛，都係打牌呀！嗰時我哋陪住佢打牌，因為覺得佢精神上面係有啲問題，有問題嘅意思係佢有啲症狀係唔舒服，係有啲病，我哋陪佢，希望佢可以渡過嗰個難關，但係人嘅嘢係好奇怪啦！」</p><p>呢一年我父母都走咗</p><p>經歷過身邊好友相繼離世，陳潔靈2009年又有喪夫之痛。她和從事保險業的圈外老公張耀榮（Steven）在1995年結婚，2009年老公患上肺癌病逝，是陳潔靈的人生最痛。<br><br>「最近呢一年我自己爸爸媽媽都走咗，但係都係笑喪啦！我husband走咗，我有好多好朋友都走咗，其實點樣去面對生死呢？之後我都曾經做過『善寧會』嘅生死大使，人最緊要除咗活着，就係點樣去面對死亡，人係好難接受你身邊嘅人死亡㗎！自己嘅死亡就未遇上，未需要面對，但係最難就係你點樣去面對你身邊你最愛嘅人（離開），係會令到你不知所措；即係好似唱歌咁，我唔可以話我到時先唱㗎，你一定要令到自己個心態有一啲嘢，學識點樣去接受囉，接受人哋嘅死亡嘅時候，亦都準備自己日後點樣去面對生死呢個問題，其實呢個係一個好大嘅問題，唔係哲學嚟㗎，呢啲係一啲好實質嘅嘢！」<br><br>Miss Chan Chan在港大修讀佛學，某程度也想從中可以參透人生，「最主要係我其實一路都想讀書，當時我想去加拿大讀語言學，但係其實我學位都冇，中學都未讀完，讀乜鬼大學啫，咁啱我當時又有朋友離開，對我生命，我要搵啲方法，我知道香港大學有個咁嘅課程，我就讀咗一個四年嘅中文課程，然後我再去讀一個碩士課程，其實呢個亦都係我去理解自己嘅一個學習方式，其實我到𠵱家都仲有上堂，呢樣嘢不斷提醒自己，點樣去放開自己嘅眼光去睇呢個世界。」<br><br>面對生離死別，陳潔靈對傷口復原自有一套睇法。「係一個過程……我噚晚先諗起我爹哋，我都有少少好唔捨得佢突然間，有時我諗起我husband都唔捨得佢㗎，但係冇一樣嘢叫復原㗎，復原係一路一路heal，佢係令到你可以穿越佢，就係等你去面對第二次嘅難題，其實你唔需要復原㗎，只不過喺個過程入面你明白，你自己已經唔係再跌咗喺度，你係可以行嘅，譬如你跌親要起身，你都係有個疤喺度㗎嘛，但係你唔會特登去挖傷佢，不過你跌過之後，你下次行嘅時候小心啲！」<br><br>不過知易行難，解決師依然在尋尋覓覓人生答案，「我搵唔到答案，只不過係嘗試逐步逐步去理解啫，因為當發生喺你生命嘅時候，就另外一回事，通常你勸人係好容易，當發生喺你自己身上，就係另一回事！所以有啲醫生呀牧師呀，佢哋遇到屋企人生死嘅時候都接受唔到㗎！點樣去面對自己嘅情緒同埋面對自己，呢個係一門學問！」<br><br>這十年間，陳潔靈說亡夫一直活在她生命裏。「我會覺得我係一直拖住佢喺我嘅生命裏面，佢係我生命嘅一部份，咁咪冇咁傷感囉！因為佢係我生命嘅一部份，我生命活得好，即係佢喺我生命中活得好，好簡單咋喎！呢條方程式係咁計囉！」</p><p>【後記】男人是否都一樣</p><p>Miss Chan Chan永遠充滿活力，完全看不出已經64之齡。這天她很頻撲，為Cash的周年晚宴頒獎禮行完紅地毯即趕來訪問地點，之後又得趕回Cash的現場作表演嘉賓。Miss Chan Chan說：「陣間我仲要唱一首唔係自己嘅歌！」邊首？「葉玉卿嘅《男人是否都一樣》！」說罷現場一陣起哄，大家都說很難想像Miss Chan Chan唱葉玉卿，但薑是老的辣，她即場不經意哼出一句，掂晒！<br><br>問Miss Chan Chan想再搵返個男人做伴嗎？「我唔敢講我會唔會接受，但係我唔會抗拒，因為我好難講一啲我唔會發生嘅事，即係嗰隻歌我會唔會唱呢，我唔會抗拒，但係適唔適合我呢，我唔敢講，唔知㗎嘛！你要搵一個你唔抗拒，佢又好啱你，嘩，我覺得我不如買六合彩，我覺得好難呀，我覺得（中）六合彩機會大啲！」</p></body></html>