<html><header><meta charset="utf-8"><title>【操盤手札記】睇2035而非2047 - 割柑人</title></header><body><h1>【操盤手札記】睇2035而非2047 - 割柑人</h1><p>半年，港人由炎夏走到寒冬；日前，再次由白晝走到黑夜。港人用腳步，向政權Say No！「反送中」嘅初心，旨在「一國兩制」唔好走樣，回歸以還，兩制已然淡出，呢場運動能否光復兩制？若然，走勢上，有望過渡2047年，但阻力位喺2035年。<br><br>點解？一來，2017年10月，習近平喺十九大報告提出「兩步走」，第二階段就係「從2035年到本世紀中葉」建成現代化強國；二來，今年2月，中央頒佈《粵港澳大灣區規劃》，2035年實現互聯互通。睇呢兩點，「一國一制」躍然紙上。三來，2035年，習近平82歲，「一國一制」定「習式一國兩制」要有定論，仲等2047年咩？<br><br>本周重頭戲，係中美貿易談判之死線，嚟緊周日上演。美方早前表示，談判喺邏輯上有一條死線，就係12月15日，如果到時未有進展，將會如期喺當日關稅加碼。周一，中港股市觀望為主，滬股升2點，港股跌3點。恒指收26494，短期重上26800阻力較大，因為10天、20天、50天同100天線滙聚26600附近，叠加11月29日下跌裂口位於26705至26763。需有好消息，方有望突破。<br><br>領展（823）喺除淨後重啟回購，上周三、四、五，分別回購200.8萬股、309.4萬股、200萬股，回購價分別為78.7038元、79.5042元、80.3846元，越買越高，反映公司認為現價被低估。按領展本年度回購計劃，需於2020年3月底前回購餘下近4,000萬個基金單位。回購曝光後，領展股價連日上升，周一收80.75元，升0.3%。值得留意嘅係，下月起，領展每手買賣單位由500個基金單位改為100個，以現價計，每手入場費由40,375元降至8,075元。入場門檻降低，料成股價催化劑。<br><br>割柑人<br>本欄逢周二刊出<br></p></body></html>