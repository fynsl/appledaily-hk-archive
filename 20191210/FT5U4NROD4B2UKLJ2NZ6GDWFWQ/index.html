<html><header><meta charset="utf-8"><title>【黑鏡線索】點解汽油彈叫雞尾酒？ - 宋漢生</title></header><body><h1>【黑鏡線索】點解汽油彈叫雞尾酒？ - 宋漢生</h1><p>【黑鏡線索】<br>汽油彈，英文通常叫Molotov Cocktail。Motolov係個姓，全名Vyacheslav Molotov，佢係二戰時期，蘇聯共產黨政權嘅外長。<br><br>蘇共二戰時攻打芬蘭，明明係派飛機瘋狂轟炸，外長Molotov，卻發揮「四點鐘記者會」式嘅語言偽術，喺電台廣播中，聲稱係人道任務，派飛機送食物畀肚餓嘅芬蘭人民。於是芬蘭人就稱蘇共空襲為Molotov bread basket。而抵禦蘇軍而發明嘅汽油彈，芬蘭人就改名為Molotov cocktail，寓意為「送麵包用嘅雞尾酒」。<br><br>曾幾何時，全世界最極權，最邪惡，而又最有力量輸出革命嘅政權，係蘇共。香港人而家當然明白，有啲咁極品嘅鄰居，都唔慌有乜好日子過，猶如住喺計時炸彈隔籬，唯一懸念，係幾時爆。歐洲入面，蘇共嘅鄰居，同佢孖住條邊境嘅，最長係邊個？就係芬蘭。一戰前，芬蘭係俄羅斯帝國一部份，曾經享有高度自治，但到後期，出咗個變態特首之後，俄帝統治，變得越嚟越高壓，呢類橋段，香港人當然唔覺得出奇。於是，到咗一戰尾聲，俄帝滅亡，蘇共上台，芬蘭人即刻光復芬蘭，宣佈獨立。<br><br>然後馬上發生內戰，白色係德國支持嘅反共派，紅色自然係蘇共支持嘅親共派，兩種顏色對決，最終死亡人數按比例計，破咗當時嘅人類內戰史紀錄，直到足足八十年後，先畀盧旺達內戰打破。最後反共派贏咗，但共產黨嘅恐怖，自此種咗入芬蘭人嘅集體記憶裏面。<br><br>到咗二戰，芬蘭已經發展為成熟嘅自由民主資本主義社會，而惡鄰蘇共，就將極權統治，玩到爐火純青，咁芬蘭人梗係日夜警惕，怕唔知蘇共幾時又嚟料。果然過咗冇耐，蘇共就開始多多要求，向好多年後發明人鏈嘅波羅的海國家，同埋芬蘭施壓，要作出種種讓步。<br><br>波羅的海幾國決定跪低，唯獨芬蘭全國一致唔跪，嚇咗蘇共一跳。事關蘇共兵力，係芬蘭嘅五十倍，而且武器勁好多，根本冇得打。當時芬蘭嘅諗法，係一旦讓步，順應蘇共一啲「一地兩檢」式嘅要求，蘇共一定唔會就此罷休，到最後，唯一結局係亡國，自由民主資本生活模式，就會變成同邊界另一面嘅極權世界睇齊，於是舉國決定，寧鳴而死，不默而生。</p><p>總動員抗蘇血淚史</p><p>結果蘇聯真係開打，即所謂The Winter War。芬蘭總動員反抗，後生到十幾歲嘅小朋友都要出動，最終全國百分之五嘅男丁，戰死沙場。但呢邊廂，蘇共連慘勝都講唔上，因為每死一個芬蘭人，就死咗八個蘇軍，比例上輸到貼地。雖然總人數蘇軍夠多，但係芬蘭人嘅頑抗，令到蘇共大為震撼，蘇共以後都記得，芬蘭人係幾咁難纏，入侵成本係幾咁高。<br><br>於是，芬蘭成為歐洲大陸，喺二戰期間唯一一個，冇俾外國入侵統治嘅國家，而蘇共從此亦冇再入侵過芬蘭。二戰後，芬蘭積極扮演蘇共窗口嘅角色，成為蘇共引進自由西方科技嘅橋梁。於是，蘇共冇計劃再輸出革命去芬蘭，因為芬蘭作為窗口嘅利用價值，重要過成為蘇共鐵幕帝國嘅一員。芬蘭得以保住自己嘅生活模式，同蘇共鬥長命。<br><br>對芬蘭人嚟講，蘇爆呢一日，曾經係這麼近那麼遠。令人想像，一九九一年冬天，某個日長夜短，北風凜冽嘅晚上，海辛基最大墓園，埋葬抗共烈士嘅Hietaniemi Cemetery裏面，煲底形某處，一排排帶住燭光嘅市民之中，一位女士合埋眼，喃喃細聲講：「蘇共終於倒台，請安息。」<br><br>撰文：宋漢生<br>fb : sunghsblog</p></body></html>