<html><header><meta charset="utf-8"><title>【中環在線】無綫盆菜宴傳延期　員工驚凍薪 - 李華華</title></header><body><h1>【中環在線】無綫盆菜宴傳延期　員工驚凍薪 - 李華華</h1><p>無綫過去每年12月咁上下嘅時候，都會喺電視城搞一個大型盆菜宴慰勞員工，大家坐埋一齊食飯，董事局成員都會傾巢盡出同大家敬吓酒咁，不過今年就仲未有消息，有傳話會破天荒延期，員工就憂心忡忡，唔係擔心冇得食，而係可能加人工冇着落。<br><br>話說每年TVB主席陳國強同埋行政總裁李寶安都會出席呢個盛事，後者仲會帶喜訊畀大家，講埋加幾多人工，例如2017年宣佈有bonus兼有2.5%人工升幅；2018年同樣有1個月花紅兼且加人工3%，台下同事通常都會起哄歡呼。<br><br>不過，可能社會氣氛唔係咁好，新聞部高層不時因為特別嘅編採方針，俾人揶揄係央媒，前線士氣低落可想而知，最甘嘅係廣告客戶紛紛割席，所以唔好講加人工，內部大規模裁員嘅傳聞過去幾個月不逕而走，唔使食無情雞已經要慶賀。<br>李華華<br>mailto:LiWaWa@AppleDaily.com<br></p></body></html>