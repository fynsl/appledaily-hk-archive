<html><header><meta charset="utf-8"><title>【中環在線】熱爆新股logo　竟然似足民建聯 - 李華華</title></header><body><h1>【中環在線】熱爆新股logo　竟然似足民建聯 - 李華華</h1><p>由內地央企保利集團分拆的保利物業（6049），近日招股反應hot到爆，但有精明散戶發現，公司個logo居然同民建聯嘅logo有99.99%相似。簡單講，兩者都係由外面一個英文字母「D」/「P」，包住另一個「D」/「P」，但連圖案嘅角度、闊度都近乎一樣。<br><br>睇返保利集團同系內公司嘅logo，由於保利英文名係「POLY」，公司logo一向統一用公司縮寫、一個類似英文字母「P」嘅物體，唔知點解今次保利物業就改咗少少，結果同民建聯嘅logo撞到應一應。話說多年前社民連年宵賣過件「民建聯禮義廉」T恤，由於T恤上嘅logo同民建聯幾乎一樣，結果俾民建聯指涉嫌觸犯《版權條例》及《商品說明條例》，兼被海關沒收扣查。唔知今次民建聯敢唔敢投訴「阿爺」旗下公司涉嫌「抄考」呢？<br><br>保利後台有幾猛，民建聯應該好清楚嘅……市場盛傳，保利集團係中國擁有軍方背景最大嘅軍火進出口商，目前集團主要業務為軍品、民品國際貿易、房地產開發、文化藝術經營、礦產資源領域投資開發同民爆科技。話時話，民建聯啱啱先喺區選大敗，希望保利物業下周上市股價冇咁唔吉利啦！<br><br>mailto:LiWaWa@AppleDaily.com</p></body></html>