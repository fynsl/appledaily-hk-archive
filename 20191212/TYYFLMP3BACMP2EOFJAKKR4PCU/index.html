<html><header><meta charset="utf-8"><title>看不起香港 - 左丁山</title></header><body><h1>看不起香港 - 左丁山</h1><p>自曼谷回港，早上在曼谷機場見到人頭湧湧，場面熱鬧，下午回到赤鱲角，就見到冷清情況，入境關卡人潮疏落，與八月時大排長龍，甚有差距，長此以往，機場內商店一定要機管局減租啦。現在有緊急狀態，不准非登機人士入機場，幾難維持落去㗎，否則新世界集團投資二百億元興建機場內新商場，回報咪凍過水？新世界咁支持政府，政府唔會令新世界眼光光蝕本呀嘛？管制人流措施愈快撤銷愈好，凡是有管制，就有人顯官威；老友賓架H與太太（名校退休老師）已年過80，經常出外旅遊，兩人推住行李車，梗係行得冇中年人、青年人咁快，行過「檢查站」，有中年穿制服女士呼喝：「拎登機證出嚟！」兩人拎得慢啲，穿制服女士又不耐煩，面黑黑，賓架H對我地呻：「三十年前喺銀行有呢種職員嘅話，我一定炒咗佢，見到我兩個咁老，拖住行李，斷估都唔係黑衣示威勇武派喇，使乜咁緊張！」<br><br>經濟學理論話畀我地聽，凡有管制，就即刻產生交易成本（畀人黑面對待，傷自尊心，就係成本），在一啲東南亞國家入境，挾一張十元、二十元美鈔在護照內，當然係交易成本。管制人員一係收錢，一係擺款對待入境人士，有快感㗎。故此全世界官僚都喜歡藉安全之名，引入更多管制。管制在某些地方，可以係變相印鈔工具，或情緒發洩工具。<br><br>返到香港第二朝，畀人捉住開會討論一個投資講座，左丁山一路食不健康食物（餐蛋即食麵），一路聽對方講，最後佢講到可能有上海富三代贊助講座，但嗰位富三代好有霸氣，更成日話上海深圳會叻過香港，佢有啲頂唔順，問左丁山點樣可以攞到對方贊助，又唔使受氣。左丁山即刻飲啖熱檸水，咬住塊檸檬醒一醒神先，然後對佢講：「要錢就唔好要面，悶聲發大財最好！」呢位籌辦人E先生話：「……嗰位女士成日講香港人唔夠叻，學生唔夠醒，我就快頂唔順！」E君仲係未夠老，人地講乜咪講乜囉，頂住條氣做乜？有些內地人現在發了達，身家十億都未夠班，有一百億元人民幣先夠格，口氣自不然大啲，未免日益目空一切，趁現在時勢大踩香港。內地人自視甚高，學生考PISA全世界第一，幾威呀（中國參加考試學生並非隨機抽樣出來嘅，係由上海浙江等一級學校選派嘅）。之前曾與一位資深榮休教授談及內地學術水平，佢話三十年前到北京，內地學者對佢必恭必敬，十年前新一輩大陸學者對教授表面尊敬，2019年呢？參加學術會議，內地學者也開始講：「呀，你地都嚟呀！」基本上已認為香港學者之言，可以不理。香港人如何應對？不如用舊時蔣介石嗰句：莊敬自強，處變不驚，要對香港人有信心，對香港制度有信心（所以不准林鄭之流破壞之），自由靈活思想最終可以保障香港安定繁榮。</p></body></html>