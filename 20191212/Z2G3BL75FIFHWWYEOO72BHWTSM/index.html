<html><header><meta charset="utf-8"><title>兩人過去多牙齒印　「唔想同葉劉比較」</title></header><body><h1>兩人過去多牙齒印　「唔想同葉劉比較」</h1><p>田北辰2017年帶着六個區議員，離開與葉劉淑儀共同創辦的新民黨，自組「實政圓桌」。<br><br>兩人「牙齒印」甚多，田北辰5月提出送中條例「港人港審」方案，被葉劉斥「你是個讀過書的人，不要再胡說八道，誤導群眾了！」7月葉劉稱田北辰不支持政府，大可脫離建制派，辭去人大職位，被田北辰反指不知所謂。<br><br>今次區議會選舉，實政圓桌七人參選，贏得兩席；新民黨26人參選，全軍盡墨。新民黨是否應該修正路線呢？田北辰一提到葉劉即落閘，「我唔想比較，我哋隨時可以七席冇晒，現在贏兩席，因為佢哋非常勤力。我覺得唔可以比較新民黨同實政圓桌」。他頓一頓再說，「如果你話純粹中間路線，令我哋仲有人返番嚟，我諗有少少關係，但我諗唔係關鍵，否則我都唔會輸啦」。<br><br></p><p>職員嘲葉劉唔熟規程</p><p>至於明年立法會選舉，田北辰笑問：「你記得上年12月香港發生乜事嗎？」記者一愕，他說，「沙中綫、禮頓今日都冇人記得，我點知下年乜世界，唔諗得咁多」。<br><br>關於與葉劉的恩怨，有段小插曲。田北辰事忙，中斷了訪問，記者及後到他立法會辦公室。電視機正播着葉劉主持會議，表示要花10分鐘休會，決定程序上某議程應該討論還是直接表決。<br><br>田北辰辦公室裏的職員噓聲四起，「仲話自己資深議員」、「如果田二少喺會內質疑葉劉，佢肯定鬧田二少，話規程我熟過你！你係主席，定我係主席？」</p></body></html>