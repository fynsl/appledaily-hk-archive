<html><header><meta charset="utf-8"><title>隔牆有耳：郵票黑衣被河蟹同新官有關？ - 李八方</title></header><body><h1>隔牆有耳：郵票黑衣被河蟹同新官有關？ - 李八方</h1><p>早排香港郵政早前公佈2020年郵品發行表及簡介，其中一以棋藝為主題、叫「棋樂無窮」嘅郵票，入面一張用圍棋做設計主題，有班黑衫小朋友圍住個白衫小朋友，當時好多人聯想到反送中運動，點知上周五香港郵政發出最新新聞稿，就將郵票入面圍棋小朋友嘅黑、白色衫，改做啡同黃色，好多人質疑係自我審查，更有政圈中人相信同9月調任郵政署署長、之前係新聞處處長，有份同特首林鄭月娥諗對付反送中計策嘅朱曼鈴有關。</p><p>郵政解畫：優化設計</p><p>八方睇返時間，朱曼鈴9月先調去香港郵政，而呢套郵票早喺9月前已設計、10月先第一次公開。有政圈好事之徒估計，朱曼鈴作為處長，新上任邊得閒理郵票設計，大有可能都係10月公開先知，所以之後先諗方法「消毒」，於是就出手改顏色，雖然香港郵政解釋係純屬設計上優化，之前公開設計只供參考之用，但正如好多圍棋友喺fb批評，圍棋冇咗黑子同白子，仲算乜叫圍棋？連出張郵票都要從政治正確考量，香港以後係咪連圍棋都要禁？</p></body></html>