<html><header><meta charset="utf-8"><title>【黑鏡線索】fb變臉嘅文宣啟示 - 宋漢生</title></header><body><h1>【黑鏡線索】fb變臉嘅文宣啟示 - 宋漢生</h1><p>【黑鏡線索】<br>香港人要號召自由世界盟友支持，對外國朋友文宣好重要，向國際顯示警暴幾嚴重，當然有用，但係要持續，始終要解答一個關鍵問題：why does Hong Kong matter to me？</p><p>扯遠啲講，科技界裏頭，近年最驚人嘅變臉表演，應該非fb嘅Zuckerberg莫屬。Z不嬲都係擦中國鞋擦到出面，事關fb可以霸佔嘅市場，已經佔晒，世界版圖唯一嘅漏洞，就係中國市場嗰幾億用戶。於是你見佢又學普通話，又去天安門霧霾中跑步打卡，又央求習大大幫佢個女改個中文名，x-rated級露骨。</p><p>掉轉槍頭踩中共</p><p>結果都係無功而返，一啲中國市場都攞唔到。前排走出嚟演講，忽然間變成高調踩中共。佢大講美國核心價值，言論自由，然後筆鋒一轉，話fb一直堅持唔放啲數據中心喺侵犯人私隱嘅政權腳下，又話中國喺世界互聯網，越佔越大份。佢話，十年前，最大幾個互聯網平台，都係美國嘅。到咗今日，十大中國竟然佔咗六個。<br><br>點解關佢事？講白啲，fb就好似Microsoft當年咁，喺美國國內，受緊越嚟越大壓力，話佢太大太惡，要打散佢嘅壟斷。Z就話，fb歸根究柢，都係擁抱美國核心價值，唔通你哋想俾中國贏？想中國輸，就要有強大嘅fb代表美國抗衡。所以，美國上下，應該槍口一致對外。中國先係最大嘅威脅，fb其實係好人，大家唔好再花無謂時間去搞fb。<br><br>Z講呢番說話，確實好方便，你將佢同蘋果比較，蘋果喺香港地圖事件，跪，中國VPN事件，又跪。係，有壓力跟當地法律，大家都明，但佢為自己做法申辯講嘅嘢，就真係好肉酸。反而fb一直打唔入中國市場，到而家壞事變好事，至少都算係用檸檬整咗好大支lemonade，可以話係享受緊「入唔到中國嘅紅利」。<br><br>中國以前畀世界嘅印象，係世界工廠，專門出口產品。但胡溫年代開始，已經有所謂「北京共識」，去挑戰美國主導嘅「華盛頓模式」內容，建議去睇利世民嘅文章，重點係，中國宣稱已經有足夠嘅「制度自信」，輸出制度，去挑戰美國。亦即係由出口產品，轉為同時向全世界輸出中國式獨裁經濟政治影響力。其他國家嘅人，可能唔係好介意日常用品made in China，或者中國裏面嘅人被高壓統治，但當made in China嘅價值觀殺到埋身，就係另一回事。<br></p><p>輸出獨裁惹敵意</p><p>從呢個角度睇，Z變臉，提供一個對外文宣嘅啟示。佢嘅潛台詞係：中國輸出獨裁，想影響埋美國，咁我哋當然要抗衡，而我就係抗衡嘅好幫手，THAT is why fb matters to you。同一條方程式：中國輸出獨裁，想影響埋「你嘅國家」，你哋想抗衡，我哋就係"say NO to China"力量嘅最前線，THAT is why Hong Kong matters to you。至於再進一步去本地化個文宣，除咗繙譯，可以舉個當地人明嘅例子，提醒佢中國點樣對佢哋輸出獨裁，例如同美國人講NBA、Blizzard事件，同澳洲人講中國買通政客事件等等，將個重點放返嚟聽眾度，令對方明白件事幾貼身，會更有共鳴。<br><br>原本好哋哋，對外輸出產品，對內高壓獨裁。但係忍唔住輸出埋獨裁，咁就出事，挑起其他國家嘅敵意，態度忽然鐘擺去另一端，群起而攻之，當正你係賊咁辦，於是好似華為咁，連原本有嘅產品市場都冇埋，喺本身經濟就唔掂嘅情況下，真係自己攞嚟嘅雪上加霜。</p><p>撰文：宋漢生<br>fb : sunghsblog</p></body></html>