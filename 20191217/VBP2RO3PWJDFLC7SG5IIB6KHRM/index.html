<html><header><meta charset="utf-8"><title>Hugo唱逆權歌《山下見》感動網民Phoebus《造星II》奪冠爆喊</title></header><body><h1>Hugo唱逆權歌《山下見》感動網民<br>Phoebus《造星II》奪冠爆喊</h1><p>ViuTV《全民造星II》前晚在清水灣邵氏影城舉行總決賽，進入十強的參賽者施展渾身解數，結果由一出場唱歌走音的吳啟洋（Phoebus）奪得冠軍，他得獎時熱淚盈眶，賽前大熱的張天賦（MC）屈居亞軍，季軍是李祉均（Oscar）。觀眾原本關心三甲誰屬，不過進入比賽第三階段，丘凱雄（Hugo）演唱逆權歌曲《山下見》，即扭轉討論氣氛，網民激動大讚「好正」。</p><p>人氣選秀節目《全民造星II》前晚總決賽找來英皇高層霍汶希（Mani）、寰亞藝人管理有限公司高級總裁林珊珊、ViuTV高層魯庭暉及謝安琪任評判，經過三個回合比賽，吳啟洋贏得冠軍、亞軍是張天賦，季軍是李祉均，評判分數跟觀眾投票各佔一半，不少參賽者唱歌時都有走音情況，前晚大會咪高峰更多次出事，影響演出。</p><p>勝出後狂喊的Phoebus，受訪時提到表演時遇到咪和耳筒沒有聲，他是否因此在後台喊？他說︰「我嗰刻心情好嬲，嬲自己花心機去準備嘅表演，最後畀唔到人睇一個完整嘅表演，令我好唔開心。」被視為大熱的MC最後屈居亞軍，他說︰「Phoebus攞冠軍我係心服口服。」本來領先的Oscar獲季軍，他說︰「最開心係當你喺一件事上付出好多努力，有少少成績同收穫，嗰種滿足感冇嘢可以比喻。」</p><p>懷住希望的歌</p><p>而數前晚最為人談論，是進入比賽第三階段，丘凱雄在個人表演環節獻唱自己作曲、拍檔Retroll HIP HOP填詞的《山下見》，Hugo請來Angus、Heartgrey、繼文、Jerry四位落選參賽者幫手rap，又有合唱團助陣，《山下見》的歌詞如「一個族群被化淡 一隻又一隻被打破嘅雞蛋」、「四面八方素未謀面嘅手足 攀上一座山𥧌」、「時代力量會不會成功 團結一心不要忘記初衷」，令人想起半年來的逆權運動，而前晚是反送中抗爭者梁凌杰去世半年的日子，Hugo唱畢說出一句rest in peace。有網民聽完《山下見》後，即表示要轉投Hugo，務求令Hugo打入三甲，又紛紛到ViuTV的fb專頁中，大讚該曲「好正」，以及多謝Hugo。<br><br>Hugo賽後受訪時說，《山下見》由他作曲，歌詞由隊友負責，講到《山下見》的意思，他說：「都係奉獻畀呢個比賽參賽者，支持我哋嘅人，同埋支持其他嘢嘅人。」問到所指的支持是甚麼時，他解釋：「支持呢個社會，支持呢個世界……」話到一半，他轉講創作此歌的初衷：「係因為每次比賽完都覺得好攰， 希望每個人返到屋企都可以有首歌，聽完可以懷住希望再行之後嘅路。希望聽眾聽完之後可以懷住意念，去做覺得應該做嘅事。」</p><p>否認河蟹歌詞</p><p>不過，有網民發現其他參賽者演唱歌曲都有歌詞，但Hugo的《山下見》卻未見打出歌詞，質疑ViuTV是否因歌詞敏感而刪走，《蘋果》記者昨日向Hugo了解，他否認說：「係個歌詞不斷修訂，所以遲遲交唔切畀電視台，差唔多係到綵排嗰日先知內容大意。」ViuTV發言人也否認河蟹《山下見》歌詞，並表示尊重各參賽者的創作自由。據悉前晚《造星II》平均收視4點，觀眾人數約26萬。<br>採訪︰黃曉妍、魯吉<br>攝影︰林賓尼</p><p>《山下見》</p><p>作曲：Hugo<br>作詞：Retroll HIP HOP</p><p>茫茫圍城的顛簸<br>層層燎原的星火<br>重燃原來消失的感覺<br>祈求重回小山坡<br>烽煙散　找到你我<br>We will meet at somewhere only we know<br><br>墜落緊一片洋紫荊嘅花瓣　敍述緊一個族群被化淡<br>一隻又一隻被打破嘅雞蛋　一次又一次人性嘅災難<br>再前行　有素未謀面嘅手足　四面八方　攀上一座山峯<br>修補　裂縫　讓敵人一切成空　踏住我哋嘅語言<br>將自己繼續前衝<br><br>嘗試過努力去改變整個人生<br>但個天要我等一等　覺得我係一個罪人<br>再知道呢個世界唔係人咁品<br>拿拿林好好反省重新做人就係咁殘忍<br>得而失　失而再復得　一直因果已埋下伏筆食粒藥抗抑鬱<br>走進呢個迷失森林　差不多　想放棄　呢條路唔屬於我<br>解開束縛漸漸醒覺尋求更快樂的國<br><br>茫茫圍城的顛簸<br>層層燎原的星火<br>重燃原來消失的感覺<br>Yo my hope may you will never die<br>祈求重回小山坡<br>烽煙散找到你我<br>We will meet at somewhere all we know<br>Your body and your soul will light up on my flow<br><br>人生苦短　一場夢<br>功名利祿到老　一場空<br>時代力量究竟會不會成功<br>團結一心不要忘記初衷<br>無論經歷多少幾個秋冬<br>終有一天能夠走出這個迷宮<br>煙飄花火於城中<br>枯葉散落願隨風<br><br>有邊個唔想做個小小廢青<br>被迫挺身不惜與綠魔交織<br>步步進擊　過擊　全民反擊<br>發聲Say no to fake與你感到不適<br>癡人說夢到幾時　Ah　根本冇可能會翻到從前<br>痴心妄想　妄開我想　我想你同我　一齊打一場　硬仗<br><br>Three<br>Two<br>One<br>Here we go<br><br>撐到傷心不甘不知所措怎算嗎<br>回家那一刻可有一呵聲音安慰嗎<br>痛仍獨個守嗎　價值唔再分化<br>有淚別再灑　靜觀一下不必怕 <br>如今你不止得你一個在撐<br>成班手足身邊一切唔怕<br>I won't give it up, 'cause you always by my side, I'll beat it up<br><br>茫茫圍城的顛簸<br>層層燎原的星火<br>重燃原來消失的感覺 （消失的感覺）<br>尋求重回小山坡<br>烽煙散找到你我<br>Somewhere we are<br>Somewhere we know<br>Somewhere we know<br>Somewhere we know<br>Somewhere we know<br>You will not be lone, never lie<br>My story end my soul will fly up to the sky<br>Soldier be dead we will never cry<br>You will always keeping in my mind</p></body></html>