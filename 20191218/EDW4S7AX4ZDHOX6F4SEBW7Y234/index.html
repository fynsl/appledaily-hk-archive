<html><header><meta charset="utf-8"><title>【中環在線】追債1.1億詹培忠呻唔敢再幫人 - 李華華</title></header><body><h1>【中環在線】追債1.1億<br>詹培忠呻唔敢再幫人 - 李華華</h1><p>正所謂「講錢失感情」，有「金牌莊家」之稱嘅前立法會議員詹培忠，就為咗「義氣」兩個字，幾年前借咗筆錢畀一個識咗幾廿年嘅好朋友，結果搞到要對簿公堂，令佢以後都唔敢再幫人，究竟乜人令佢有個咁深嘅教訓呢？<br><br>詹培忠今年初入稟法院狀告林鎮洪，追討欠款、利息兼訟費大拿拿1.1億元，昨日獲判勝訴。詹培忠接受本報訪問時坦言，早已知道自己「贏梗」，仲話如果對方唔還，惟有申請佢破產。</p><p>債仔係汕頭商會前會長</p><p>其實呢個林鎮洪並唔係普通二打六，佢曾經係汕頭商會會長，仲係澳門唯一一間煙廠老闆，同天津書記李鴻忠又係親家，同時亦係中國商會副會長及大光集團主席。<br><br>詹培忠話，三年前借錢畀林鎮洪做生意，一心係為咗幫朋友，點知三年來林鎮洪一毫子都冇還過，於是「忍無可忍」就訴諸法庭。佢話今次真係一個大教訓，以後都唔敢再隨便借錢畀人，豪言就算自己輸得起，都要畀自己有個交代。<br>李華華<br>mailto:LiWaWa@AppleDaily.com<br></p></body></html>