<html><header><meta charset="utf-8"><title>求驗客手記：太子爺出馬斟回巢阿迪達山寨廠長</title></header><body><h1>求驗客手記：太子爺出馬斟回巢<br>阿迪達山寨廠長</h1><p>啱啱輸完0:3畀曼城嘅阿仙奴，睇嚟覺得家陣暫代領軍嘅龍格保冇乜料到，趁今個周中冇波打積極搵新主帥，最新消息就係阿仙奴班主高安基嘅囝囝祖殊高安基，星期一晚已經同曾係隊內球員嘅曼城助教阿迪達密會，而且球會新行政總裁雲卡迪森亦俾傳媒影到出現喺阿迪達屋企門口。</p><p>奧燒Winning被下架</p><p>英國多間傳媒爆料，話阿迪達已經同太子爺祖殊高安基進行最後面試，而且據聞呢位哥迪奧拿副手亦有同曼城先溝通，兵工廠更派出談判代表同曼城方面接觸，因為如果真係要撬人，咁要支付部份補償費用，但阿迪達冇一隊執教經驗，阿仙奴或者只需要500萬鎊（約5,140萬港元）年薪，就能任命阿迪達為新廠長。<br><br>呢位37歲曼城助教，平時協助哥帥主理日常訓練同畀排兵佈陣意見，學到唔少嘢，加上球員時代曾經效力過兵工廠，熟悉球會運作同管理層要求，但最主要都係阿仙奴貪佢夠平。不過，麥臣同基昂等阿迪達嘅前輩，就認為阿迪達面對嘅任務實在太艱鉅，因為兵工廠神仙難救，何況係一位帥壇初哥？況且，阿仙奴家陣仲可能要煩埋奧斯爾俾中國杯葛單嘢。呢位球星喺網上發表不滿中國打壓新疆維吾爾族嘅言論，結果被全面「封殺」，除咗央視唔播兵工廠星期日對曼城場大戰，就連老牌足球遊戲《實況足球》（Winning Eleven）都要跪低，將奧斯爾由中國版嘅遊戲中「下架」，而新華社喺報道歐霸盃淘汰賽抽籤新聞嗰陣，都特登一字不提阿仙奴，面對強國玻璃心同咁樣嘅壓力，話唔定兵工廠一月轉會窗真係將奧燒賣走。</p><p>肥安嗒糖要再等</p><p>除咗阿仙奴密斟阿迪達，早前炒咗馬高施華嘅愛華頓，亦傳同上星期喺拿玻里落鑊嘅安察洛堤傾得七七八八，英媒仲瘋狂報道呢次請人好可能星期二就成事，點知拖肥糖即刻出聲明指董事會仲努力招募緊，睇嚟因為一日前先確認鄧肯費格遜仲會繼續帶隊踢星期三英聯盃，所以出嚟澄清，唔想影響軍心。<br></p></body></html>