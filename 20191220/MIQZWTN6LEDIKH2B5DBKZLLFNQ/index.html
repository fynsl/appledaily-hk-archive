<html><header><meta charset="utf-8"><title>【廣告經綸】半空環境易度出好橋 - 文廸晞</title></header><body><h1>【廣告經綸】半空環境易度出好橋 - 文廸晞</h1><p>近期頻去外地出差，在空中的時間特別多。無論做公司嘢、睇戲、寫文，又或想東西、度橋，在天上，好多時比在地上效率更高。<br><br>很可能，一來是因為坐在旁邊的人，你不認識，毋須應酬打交道；二來係不受電話、互聯網各式各樣通訊打擾（雖然越來越多航空公司都有機上Wifi服務，但只要你千萬不要用，兼扮晒你架機沒提供該服務，繼續全程關機，就可避開所有外來滋擾）；三來聽聞高空空氣較稀薄，腦筋會變得更靈活。廣告也有賣，半空環境及機艙氣壓會對乘客味覺敏感度有所影響，品嚐同一支啤酒也會跟地面不同，anyway，信不信由你。<br><br>每次坐飛機，都覺得時間很好用。預早安排的工作，往往超額完成。其實，好的創意概念，並不需要花很長時間想出來。有時，當你想來想去也想不出來，倒不如停一停，換個環境再想過。又有時，環境OK，但心情配合也極重要。據統計，好橋，大部份在心情好時想出來；相反，當一個人心情欠佳，飽受壓力，最多只能傷春悲秋交行貨。<br><br>有一位在澳洲悉尼工作很久的創意總監跟我分享，他的主要客戶「可口可樂」和他打工的廣告公司，剛好位於悉尼大橋的頭尾兩端；有次和客戶為了一個創意概念，周旋了兩、三周仍未達至一個滿意方案，總之唔理你如何捱更抵夜，客戶唔buy就係唔buy。<br><br>當大家頭痛之際，那位創意總監最終也出了一條好橋sell掂咗，客戶拍案讚好。後來有同事問他到底甚麼時候突然想出如此絕橋，他帶點自喜又冷冷的答道：「只不過從自己公司到客戶公司開會途中，經過悉尼大橋的幾分鐘之間想出來。」靈感與創意，往往不講求當中投放的時間。事實證明，只要有好的專注力，加埋好心情，就會變得如有神助。唔信？你不防試試。<br><br>文迪晞<br>mailto:heyadmen@gmail.com<br></p></body></html>