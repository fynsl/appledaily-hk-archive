<html><header><meta charset="utf-8"><title>【娛樂人物】周亦彤時尚風水師預測香港　鼠年否極泰來</title></header><body><h1>【娛樂人物】周亦彤時尚風水師<br>預測香港　鼠年否極泰來</h1><p>行行出狀元，每行都要生力軍，為行業帶來生氣。玄學界亦一樣，周亦彤（Thierry）以32歲之齡入行，師承父親、著名風水師周漢明，入行8年以來，自我獨特形象打出一片天，擅長將時尚藝術融入風水之中，成為另類風水師。<br>撰文：鄉奈仁<br>攝影：陳慧安</p><p>周亦彤將半邊頭髮染成金色，和另外半邊黑色頭髮形成強烈對比，是她「暫時」最新造型。日前Thierry在柴灣工作室接受《蘋果》訪問，指自己從小熱愛藝術，喜歡設計及插畫工作，在加拿大讀書時便打算向這方面發展，與加拿大籍丈夫結婚及返港定居時，沒有進軍玄學界的念頭，直至機緣巧合下，發現風水不是大眾想像的迷信，而是和周遭環境有莫大關係，於是決定把風水跟時尚、顏色扯上關係，就這樣便開始跟父親學習，鑽研玄學，更推出自家品牌。</p><p>外表影響說服力</p><p>年輕自然被人跟「無料」畫上等號，Thierry笑說：「都會有，始終入行年紀細，打扮同傳統師傅又唔一樣，要一步步跨過，有挑戰係正常，先會成長。試過接到啲project會突然取消，但都明白嘅，有啲人見到我着衫（風格），會問我會唔會考慮好似爸爸咁傳統啲，但係𠵱家好多客人，搵我之前已經喺網上見過我個樣，嚟之前已經有心理準備，知道我外表係點。」</p><p>老公撞板後迷信</p><p>然而，Thierry回顧這些年經歷過不同挑戰，尤其在個人修養及修行方面，但入行後與人接觸多了，自己成長得好快，視野也廣闊了許多。最有趣是老公由不相信風水，到現在每年都會向她父親請教：「初初好唔信呢方面嘅嘢，直至有次搬咗入一個工作室好『黑』，佢先至開始相信，爸爸一開始就講咗一定唔可以搬入去，當時老公唔信，結果就真係『黑』得好緊要。」Thierry跟爸爸亦師亦友：「我哋會互相交流對風水睇法，爸爸知道我由細到大都鍾意設計，佢有啲客想要啲得意嘢，爸爸會叫佢哋搵我，有時爸爸又會跟埋我一齊去睇風水。」她更透露龍鳳胎哥哥現在也隨父親學習風水。<br><br>最近，香港人心情快跌到谷底，作為香港人的Thierry，不停提醒自己：「心情唔好都要保持正能量，咁先可以幫到人，係好重要。單係朋友堆之間都有好多，好多人都話心情好差，絕大部份都係因為香港嘅情況。」問到如何看2020庚子鼠年的景象？Thierry滿有信心說：「我一直相信暴風雨後，太陽就會出現，好相信香港會有咁情況，要有多一份希望。」她又指香港的情況會於今個月後有好轉，可觀望明年1月、2月。</p></body></html>