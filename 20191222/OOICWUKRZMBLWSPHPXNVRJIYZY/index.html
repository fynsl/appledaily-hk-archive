<html><header><meta charset="utf-8"><title>黃絲父勸阻上街　女兒掀冷戰</title></header><body><h1>黃絲父勸阻上街　女兒掀冷戰</h1><p>【本報訊】時代革命，也是世代與立場之爭。「良心理政」義務臨床心理學家Jacko（化名）透露，即使一家人政見相同，仍可能存在分歧，例如年輕女兒厭惡「黃絲」父親要求她勿再上前線，覺得父親很自私，自此抗拒溝通，「你個女條命就係命，手足條命就唔係命？」Jacko解釋，新一代在威權統治下成長，更厭惡所有長輩威權；縱然是出於好意，成人也要反思關懷年輕人的方式是否恰當。<br><br>「就算全屋企都係黃，傾就冇問題，但阿仔去抗爭就梗係擔心」。Jacko表示，青少年想對抗威權政治，政府、警察施以強硬手段威嚇，無非想阻止年輕人上街，縱使家人及師長的出發點不同，或是希望青少年「留返條命、考慮前途」，但最終目的都是阻止，「其實咪係另一個威權囉」。Jacko解釋，青春期原本就較反叛，青少年經歷半年抗爭，對「威權」更為警覺，反彈亦更大，「其實佢唔係唔知你（家人或師長）錫佢」。<br><br>這種分歧，足以令青少年日漸沉默封閉，「我同你講，你就叫我唔好去，咁我點同你講呢？」Jacko遇過一位支持抗爭的父親，他說女兒被捕後「返嚟唔講嘢，好靜，驚佢抑鬱」，面談後發現女兒並非抑鬱，而是心裏厭惡父親自私，要求她勿再上街，「點解人哋個女可以出去，你個女我就唔可以出去？」臨床心理學家很多時要同時支援家人，Jacko鼓勵成人反思，少指令、多關懷，例如改為叫子女休息一下，勿一味勸阻，「家人唔改變嘅話，只會將仔女推到更遠」。</p><p>「新一代覺得社會唔可信」</p><p>Jacko接觸到的中學生，部份由父母、社工或教練轉介，某程度上在生活圈中已獲支援，她界定為較危險個案多屬自行求助、年齡較大的高中學生，缺乏家人及學校支持的一群最令人擔憂，「有啲朋友仔返到屋企都係唔接受佢哋嘅，甚至乎趕佢哋出門口，佢哋都返唔到去一個安全地方，就繼續喺fight mode裏面」。她遇過青少年因參與示威被家人經濟封鎖，面談前，對方無奈傳來短訊：「其實我都唔知嗰日有冇錢搭車嚟見你。」<br><br>Jacko擔心這些創傷對青少年的影響深遠，「新一代覺得大人唔可信、社會唔可信，你可以想像當佢哋成長同人建立關係，一係就退縮，一係就係咪都同你死過先、惡咗先囉」。Jacko認為，香港人的集體創傷責任在政府，當青少年在社運之中、手足之間找到信任與支持，相反有校長報警拘捕學生、返學有防暴警察守在門口，青少年又是否能夠放心向成人抒發己見？Jacko說：「安全感唔係話『喂，你信我啦』就有，要環境真係令人感受到安全。」<br><br>撒瑪利亞防止自殺會總幹事曾展國亦擔心年輕人忽視情緒，「會諗（抗爭）運動可以做乜先」，但事件平靜時「情緒會出返嚟」，若壓抑太久將更難處理，或出現嚴重焦慮、抑鬱或自殺傾向等後遺症。青協業務總監徐小曼也指，若年輕人的情緒困擾積聚未及處理，短期或有創傷後遺症，即回閃、半夜驚醒，長遠影響對他人的信任。這些個案反映年輕人「好需要關心、聆聽」，提醒聆聽者不要有前設、太急於談自己的看法，聆聽最重要為理解及包容對方，而非批判。<br>■記者周  婷</p></body></html>