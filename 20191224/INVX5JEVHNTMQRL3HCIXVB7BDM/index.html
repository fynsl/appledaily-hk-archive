<html><header><meta charset="utf-8"><title>【大棋局】貨幣戰隨時殺到 - Mr. Tregunter</title></header><body><h1>【大棋局】貨幣戰隨時殺到 - Mr. Tregunter</h1><p>美國當年一個法案，間接加速國民黨倒台。事件發生在30年代，也就是全球大蕭條時代。當時大部份國家行金本位，但中國行緊銀本位；亦因此大蕭條期間其他國家通縮，唯獨中國冇乜通縮。白銀在他國非主要貨幣，銀價由1928年到1932年跌咗一半，意味中國貨幣貶值，中國貨出口具高度競爭力。<br><br>東方的中國，因貨幣制度唔同，避過大蕭條一劫；西方的美國，正陷通縮漩渦，頭痕點樣振興經濟。1933年上任的美國總統羅斯福決定推行新政改革（The New Deal），為讓新政通過國會，羅斯福同國會議員做一個deal。美國猶他、愛達荷、內華達、蒙大拿、科羅拉多、亞利桑那、新墨西哥7個州盛產白銀，7個州有14個國會議員，掌握參議院14%議席；由於銀價大跌，國會內這班「白銀集團」要求羅斯福承諾政府公開收購白銀托價。<br><br>羅斯福諗過度過，金本位已難維持，要扭轉通縮就要擴大支出，溝淡黃金儲備係一個方法，於是簽署了著名的《白銀收購法案》；財政部不斷買銀，直至白銀儲備價值達黃金儲備價值的三分一，或銀價升到1.2929美元（每盎斯，下同）為止。1933年末美國白銀官價64.64美分，市價低於50美分；法案簽署半年後，1935年白銀市價升至70美分以上。<br><br>所有聞到商機的人，都諗計平價入銀再賣畀美國。顯而易見，中國白銀開始大量流出。1935年美國淨入口白銀3.36億盎斯，中國流出白銀2.19億盎斯。輪到中國因白銀大量流失陷通縮，迫切實行貨幣改革，國民政府終在1935年11月頒佈《財政部改革幣制令》，發行法幣取代銀圓。早期法幣同英鎊掛鈎，後來亦同美元掛鈎，持法幣可到銀行無限兌換英鎊同美元，故法幣早期尚算穩健。關鍵在，不久爆發第二次世界大戰。<br><br>日本侵華後用軍票強行兌換平民的法幣，再拎法幣兌走英鎊同美元。國民政府外滙儲備開始唔夠使，取消無限兌換外滙承諾，法幣即貶值。1937至1945年抗戰期間大量印銀紙，法幣發行量多300%，通脹1,600%，銀紙變廁紙。人心思變，造就以打土豪分田地為口號的共產黨革命軍席捲中國。<br><br>佛利民將美國《白銀收購法案》總結為「必須視其為經濟及政治上削弱中國的重要因素」。學者同為政者之分別，係學者總結教訓，為政者會拎教訓化為手段。貿易戰若傾唔成，下一場相信會係貨幣戰。<br><br>Mr. Tregunter<br>本欄逢周二刊出</p></body></html>