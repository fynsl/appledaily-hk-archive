<html><header><meta charset="utf-8"><title>【黑鏡線索】逆權公民 - 宋漢生</title></header><body><h1>【黑鏡線索】逆權公民 - 宋漢生</h1><p>【黑鏡線索】<br>早幾個星期，去咗睇朋友搞嘅韓國片《1987：逆權公民》放映會，我係第一次睇，唔少人幾年前上畫時睇過，不過好肯定，呢個時勢睇返，感受深刻好多，共鳴大好多，唔少情節同時代革命一樣，只係變咗韓文，在座鼻涕聲此起彼落，彷彿天下獨裁一鬼樣。</p><p>最大分別係，當第二個學生被催淚彈平射打死，引發百萬民眾上街遊行，冇幾耐就總統跪低完場，當堂呆一呆，吓，咁快搞掂？當然，由三部曲另一部嘅《逆權司機》講述嘅光州事件計起，嚟到1987年已經係第八年，但比起入場之前嘅預期，仍然覺得件事好快完結。<br><br>正如好多人講過，香港人喺呢六個幾月做嘅抗爭，發生喺其他地方，政權晨早就倒台。777政權到今日，一個高官辭職都冇，五大訴求仍然扮聽唔到，警暴肆虐但係冇一個黑警被查。原因只有一個，就係大家都知，777都好積極話畀全世界知，特區政權只係傀儡，背後嘅中共先係真正話事人。<br><br>時代革命之難捱，難在背後操縱勢力，十萬八千里咁遠。港英年代，名義上，終極話事人係事頭婆英女皇，但大家普遍認為，香港嘅事，香港自己搞掂。九七移交，香港被中共殖民頭幾年，大家覺得，香港有一定嘅自治，就算係北京出手炒咗董伯，都係順應香港民意。但之後發展，中共隻手越伸越過，到咗「人大8.31決定」索性撕爛面具。<br></p><p>中央集權　隨時收回自治</p><p>任何正常社會嘅公民，如果被一個距離自己咁遠嘅政權操控，都會感到極度不安。反送中引爆嘅時代革命，背後最大一個能量，正正係源於身不由己嘅恐懼。而反送中事件中，政權嘅表現，更加確認咗，呢個恐懼，絕對唔係杞人憂天，甚至可能係反應得有啲遲，唔抱住攬炒決心抗爭都唔得。<br></p><p>監控科技　消滅萌芽組織</p><p>自由文明世界，覺得一國兩制五十年，係承諾。中共就話畀大家聽，佢哋眼中，高度自治，係施捨，可以畀，亦都可以隨時收返，因為中國本身就係中央集權。自由文明大國，大部份聯邦制，地方同中央地位對等，甚至唔講明嘅所謂剩餘權力，就歸地方。中央集權思維，完全相反，喺佢哋嘅認知範圍，當然覺得中央大晒。<br><br>高度中央集權，條件係人民散沙化，最好完全冇晒任何地方組織能力。要搞回教，搞天主教等等，最主要原因係佢哋有組織力，乜嘢教義根本唔重要，大學要搞，大公司都要搞，連政府都要搞，所以有雙軌制，每個政府部門都有對應黨部，而當然係黨部權力大啲，因為任何形式嘅組織力，包括公務員，都係對中央集權嘅威脅。政權嘅本質，係武力嘅壟斷，極端集權嘅政權，就連組織力都要壟斷埋。<br><br>散沙人民同集權中央，難分因果，大概係惡性循環，源遠流長，可追溯到秦漢，中共只係其中一次轉世靈童。政權手握高速發展嘅監控科技，可以越嚟越快速咁，消滅散沙裏面任何零星萌芽嘅組織。香港人仲未被徹底散沙化，喺僅餘嘅空間裏面，發明咗冇大台be water嘅組織模式，先奮力撐到而家，甚至發動黃色經濟圈反擊紅色紅濟圈。喺呢個角度睇，香港人實在冇輸嘅本錢。</p><p>撰文：宋漢生<br>fb : sunghsblog</p></body></html>