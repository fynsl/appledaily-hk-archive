<html><header><meta charset="utf-8"><title>【抗暴之戰】被抹黑「撐警」　95歲爺爺遭指罵　乖孫回巢撐冰廳</title></header><body><h1>【抗暴之戰】被抹黑「撐警」　95歲爺爺遭指罵　乖孫回巢撐冰廳</h1><p>【抗暴之戰】<br>屹立於新蒲崗42年的金寶冰廳，早前於區內連儂牆被人貼上「撐警」文宣，95歲老闆及員工更屢次遭不知名人士指罵，冰廳一眾乖孫見事態嚴重，立即於網上發帖兼回巢打工，澄清冰廳上下從沒有發表「支持警隊」的言論。一直有參與罷市行動的他們，更聲言絕不割席，並表示在抗爭的同時，亦希望大家保護香港僅餘、有歷史價值的冰廳文化。<br></p><p>新蒲崗是傳統老區。1978年，二哥何楚華開業時便與爸爸何南泉一起打江山，開店前更走到區內鄰近茶餐廳「學師」，「由我出世、讀書到做餐廳，我老竇從來都無叫過我起身，第一次搖醒我，就係叫我起身返工。」如是者當年的小子就硬被捉往「勞改」，當年學師最主要的目的是要學懂沖一杯好喝的熱奶茶，「舊時出去學師好難學，因為啲老師傅唔會主動教你，每次沖奶茶就會用個身遮住，擔心教識徒弟無師傅，哈哈！」</p><p>上下都係黃　爺爺被屈「好失落」</p><p>二哥學滿師後落山，於冰廳沖出一杯又一杯奶茶，沖調了40多年，贏得街坊的青睞。三弟聽到二哥說起奶茶眉飛色舞，就忍不住插嘴表示，一杯熱奶茶的靈魂所在是茶膽，「現時我們用的茶葉分別是立頓、錦標及四號，茶葉比例就不說了，但亦有一個沖茶步驟尤關重要，就是撞茶。」<br><br>所謂撞茶，就是要將已煲滾的水將鐵壺內的茶葉撞散，透過水帶來的衝力，將茶葉內的味道一一釋出，三弟就指，冰廳多年來一直專注茶膽製作，「總共要將茶葉撞兩次共六輪，撞完一次之後焗，焗完後再撞茶，每次撞三輪，第二次再撞三輪，茶味就會出啦。」除此以外，食物方面亦毫不遜色，沙嗲牛肉麵看似簡單，但製作方法亦不馬虎，兩兄弟堅持每朝即炒鮮牛肉，冰廳出品的沙嗲牛肉入口嫩滑，更散發出陣陣洋葱味。<br><br>在金寶冰廳，除了吃到「香港味道」，亦會令人覺得置身於70至80年代的時光中，地上縱橫交錯的花磚、直紋掌櫃枱、柔和的白光燈，呷着那口熱奶茶，望着95歲老伯從容不迫地收錢，這種感覺買少見少，「試過想買返啲花磚補返爛咗嘅位㗎，但搵唔返，出面冇再推出啦！」三弟感慨說道。<br><br>逆權運動事到如今，不少餐廳先後加入不同政治立場，孫女Melissa表示，起初並未有想過餐廳會被捲入政治風波，甚至被人抹黑為「藍店」，指有餐廳員工發表撐警言論，「我哋餐廳上下都係『黃』，11月11號雖然我哋參與唔到罷市行動，但餐廳扣除成本後，將收益捐晒去畀星火同盟，95歲嘅爺爺亦相當支持我哋一班孫仔女喺餐廳貼文宣嘅事。」問到被抹黑一事，爺爺當刻的感受如何？孫女說：「我不知如何形容爺爺當時的眼神，但我見佢好失落，自己走出餐廳，其實佢一直知道點解有年輕人走出來，點解會有咁多聲音反對另一個立場，佢雖然好老但佢全部都知道。」另一位孫女Louisa然後指，爺爺是潮州人，性格比較固執，眼裏永遠容不下一粒沙子，「每次我哋將紙張放喺櫃枱，佢就會隨手扔落地下，但有一次，我哋要再捐錢畀星火，因此就寫咗一張好大嘅紙張放喺櫃枱旁邊作呼籲，平時一定將紙張撕落嚟嘅爺爺，返到舖頭望一望張紙，就好乖咁放返喺度。」爺爺的表現雖未達至深黃，但所做的行為，其支持方式是由孫兒角度出發。<br><br>餐廳被人誤會一事，乖孫們無償回巢幫手，亦令到餐廳第二代、60多歲的二哥開始思考，應否開始將冰廳交予下一代，「他們肯返嚟我當然開心啦，唔使煩惱點搵人，（會否擔心孫仔女唔會認真沖奶茶？）都唔會，但而家呢個世代就真係比較難請人，因為佢哋唔太注重茶水，好多茶葉公司好早就調配好茶葉份量。」每次問到餐廳主理人會否退下來，他們都有一個共通的「懷念樣」，「我哋冰廳以前就做工廠同街坊客多，而家就街坊客多啲，以前新蒲崗係工廠區好忙，放工時間人山人海，多人至睇唔到車，連車路都會俾人海遮住晒。」由於大多工廠往內地發展，機場搬了，冰廳生意一落千丈，為生意，餐單開始新增菜式，「當時四圍問人學師，又去圖書館睇廚書學煮嘢，好忙唔容易。」冰廳突然出現了一群年輕人，令不少顧客感到古怪，有部份曾於外面餐廳工作的孫兒均表示，起初回來幫忙時，都會感到相當不習慣，「一開始來到幫手其實好煩躁，收銀機又冇，計數又要慢慢計，入單時又要手寫、又要慢、廚房又要唔跟單嘅次序整食物。」一說起投訴，另一位「友誼大使」乖孫立即前來「補飛」，「我哋餐廳員工大部份都係老人家夥計，你要佢哋學習新嘅一套，係有一定困難。」<br></p><p>屋企得一個　「呢度冇咗就冇咗」</p><p>現今世代很多事情都與金錢掛鈎，問到為何願意無償回巢幫忙，他們不約而同表示從來未有想過此等問題，「食嘅可以喺度食，住又有屋企。」記者起初質疑孫仔女們的動機，認為他們只是希望找到一個經濟避難所，或找個地方容身，但其中一位孫女卻說道：「唔係每個家都有個咁多年歷史嘅冰室（要守護），如果你係我哋，你會明白點解我哋願意無償返來幫手。錢可以再搵，但屋企只得一個！如果屋企有事，你搵幾多錢又點？呢度冇咗就係冇咗！」</p><p>金寶冰廳</p><p>新蒲崗康強街53號地下<br><br>記者：鄧偉傑<br>攝影：劉永發、許先煜</p></body></html>