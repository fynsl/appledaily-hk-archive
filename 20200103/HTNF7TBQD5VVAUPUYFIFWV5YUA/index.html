<html><header><meta charset="utf-8"><title>樓價仍升 - 左丁山</title></header><body><h1>樓價仍升 - 左丁山</h1><p>大公報12月28日頭版大字標題：「暴亂唔停業主慘情，CCL自11年表現最差」，幾嚇人。不過大公報頭版又有一個附表：CCL指數過去12年表現：2008年跌15.2%，09年升29%，2010年升2.07%，11年升8.1%，12年升19.8%，13年升2.8%，14年升11.2%，15年升2.6%，16年升7.7%，17年升12.8%，18年升5.7%，19年升1.85%。<br><br>所謂11年最差，原來係指升得最慢，升咗1.85%箒，其實睇咗呢個表，左丁山可以另寫一個標題：「逆權運動唔停樓價照升！CCL連升11年！」你鍾意邊個標題？睇報紙唔細心，會嚇到早餐都食唔落。<br><br>計吓數，假設CCL在2007年年底係100，2008年年底就係84.8，09年升番上109.4，2010年係111.65，如此類推，到2019年就升到258.1，12年間樓價指數升咗158%，假設2007年買樓用咗400萬，到2019年已升至1032萬，業主應該笑到四萬咁口啦，邊度會覺得慘情啫，不過藍色報紙要奉命唱淡，唯有高呼好慘。2018年年底有分析師唱淡2019樓市（當時未知有送中條例），係以為進入加息周期，點知加息如曇花一現，眨吓眼已重返減息零息時代，嗰啲唱淡分析師咪錯晒囉。<br><br>去年6月以來嘅社會運動，最重傷嘅行業係旅遊業，零售業與繁盛地區餐飲業，總之與外來遊客有關嘅公司、商店，及銅鑼灣、灣仔、尖沙咀、旺角餐飲，皆損失嚴重，其他支柱行業如貿易及航運，只受中美貿易戰影響，最重要嘅金融證券，可以講得係絲毫無損，嗱，香港係2019年IPO世界冠軍，恒生指數重回二萬八千點，成交額與2018年差不多，樓市成交不見大幅萎縮，樓價仍然上升，藍絲想極力唱淡，但數據並不支持。<br><br>至於旅遊業有關行業大受打擊，可能係與自2004年自由行開始有關，自由行一打開閘門，內地客如洪水決堤，大量湧入，令香港零售業（特別係珠寶、化粧品、藥房）成為暴發行業，於是大量擴充，廣設店舖，造成旺角彌敦道兩邊馬路有半打珠寶店咁誇張，三星酒店（由工業大廈改建）亦如雨後春筍般出現，幾年前已有冷靜觀察家認為此情況不可持續，一旦內地人多去泰國，少來香港，旅遊業就會出現教科書所言之「過度擴充」over-expansion危機，2019年逆權運動就是催化劑，將大氣球刺破，以後旺區之過高租金必然下跌，珠寶店化粧連鎖店回歸理性經營，暴發大茶飯時代已經過去了。<br><br>至於樓價股價在2020年會否繼續上升？股市走勢受美國、內地影響，應該係有調整，不大跌，可上升嘅局面；樓市就因為利率低，新樓供應受土地限制，仍有支持力，只怕失業率急升，一般淡友唱淡跌兩成，難啲咯，2018年有金融海嘯都只係跌15.2%啫，2020年唔駛咁驚。</p></body></html>