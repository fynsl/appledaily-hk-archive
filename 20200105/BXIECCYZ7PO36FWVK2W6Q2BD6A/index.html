<html><header><meta charset="utf-8"><title>年度最抵 - 邁克</title></header><body><h1>年度最抵 - 邁克</h1><p>今天繼續風花雪月，清理過去十二個月看過的電影，爬山竭腳，聊博一粲。<br><br>最抵打老海鮮：活地亞倫。那部望到頸都長的《情迷紐約下雨天》，結果又悶又臭，發霉的溝女春秋大夢不是摸不到時代脈搏，而是根本冇脈搏，徹頭徹尾奧巴馬調侃的老男人。唯一收穫，是因為MeToo風波，拍完兩年才面世，已經摺起的潮人飯堂Dean  &amp; DeLuca仍然健在，勉強算具紀念價值。<br><br>最抵錫老鮮肉：《萬千痛愛在一身》的安東尼奧班達拉斯。假如你不明白何謂騷在骨子裏，請看他完美示範，夜會舊男友的一場戲粉面含春，令人魂飛魄散。如無意外，奧斯卡最佳男主角應該是《小丑》華堅馮力士或者《愛爾蘭人》羅拔狄尼路囊中物，我心目中的影帝卻肯定是風韻猶存的西班牙過氣帥哥。<br><br>最抵死對白：《從前，有個荷里活》艾柏仙奴酒吧遇見李安納度狄卡比奧，一面天真指住他身邊的畢彼特問：「呢位係你公子？」哇卡卡卡，望落又幾似兩仔爺噃，不過畢先生今年五十有六，李先生足足細佢十年，塔倫天奴的黑色幽默認真攞命。<br><br>最抵死纏綿疑似男同志：《燈塔》的威廉迪福和羅拔柏迪臣。兩條直過碌杉的麻甩佬孤島角力，荷爾蒙是否射過界雖然冇明確交代，基場老手就一口咬定佢哋唔會冇景轟。<br><br>最抵得諗勇武啟示：《星球大戰：天行者崛起》。抗暴四十二年先至煲底見，巴絲請小心保重，加油加油加油。</p></body></html>