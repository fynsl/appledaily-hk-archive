<html><header><meta charset="utf-8"><title>【Can Bank】今年揀咩袋住好？ - 散子</title></header><body><h1>【Can Bank】今年揀咩袋住好？ - 散子</h1><p>新的一年，真正嘅民主自由仍然爭取緊，但財務自由都係好重要，所以祝大家財務一年比一年自由。<br><br>踏入新一年，相信唔少人好似筆者咁，會重新執吓個倉，唔執都會諗吓今年有咩Sector會跑贏，就好似2017年時候嘅騰訊（700）、2018年時候嘅教育股、同埋舊年嘅物管股咁，希望個倉到年底最起碼都唔會跑輸畀恒指。<br><br>筆者同朋友傾開，大家都有共識，其中有一個行業個倉一定唔少得，相信就係新經濟股，炒行業前景又好，炒佢美股返港股都好，個倉起碼要有一股，無論係現時響市場買隻阿里（9988）或者美團（3690）又好，抑或係等佢美股回歸抽吓百度、攜程同網易（因為未定係咪真係嚟香港上市，亦都未有價，所以前提一定係佢真係嚟香港上，同定價有水位啦）都好，揸住一隻半股博吓，賺嘅機會大過蝕。<br><br>既然有新經濟股嘅，執返兩個傳統行業戴吓頭盔，今年一開始，人行就全面降準，即係話，大陸都幾有決心要保經濟，除咗政策支持之外，放吓水都係必要嘅手段，放得水嘅，基建水泥自然受惠，市場普遍認為今年人行起碼放水兩次，執兩隻龍頭袋落袋都博得過。<br><br><br>散子<br> http://fb.com/ 散子-257101397966975<br></p></body></html>