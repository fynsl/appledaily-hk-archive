<html><header><meta charset="utf-8"><title>【智取大市】新手別渴求新冧巴 - 晉佳</title></header><body><h1>【智取大市】新手別渴求新冧巴 - 晉佳</h1><p>新手問人「買乜股好」之前，要先了解兩件事，上回講到第一件事係學懂自己操作方式，至於第二件事要知嘅事情係—耐性。<br><br>股票市場咁大，總有啲單日升幾十巴仙、每年點都有幾隻股升幾百巴仙，令新手有一種錯覺，以為每日都有賺幾十巴仙、每年都有大把幾百巴仙嘅機會。現實世界係，呢啲只係幾千分之幾十嘅或然率，甚至一個波幅、一單壞消息，就會令你明明揀中爆升股，最後都要輸錢收場。未學懂篩選，幾多個number冇用。<br><br>股票number其實毋須充滿新意，基本因素最好嘅股唔會經常變，講緊騰訊（700）、瑞聲（2018）早年增長周期持續十幾年，一隻股票嘅產品競爭力形成、一個行業嘅供求，唔係變得咁快，3個月前最好嘅股，3個月後仍然係最好，再3個月都仲係最好嘅股。猶如睇NBA，或許Kawhi Leonard同LeBron James係當下最勁嘅球員，即使下個月變咗係阿C同阿D，都唔會再下個月就變成阿E同阿F。<br><br>咁短炒又如何？就要講返第一件事，閣下識操作未？<br><br>所以，新手不要問「買乜股好」，試着問「點樣揀股票好」。<br><br><br>晉佳<br> http://fb.com/advanceguy1 <br>本欄逢周一、三、五刊出<br></p></body></html>