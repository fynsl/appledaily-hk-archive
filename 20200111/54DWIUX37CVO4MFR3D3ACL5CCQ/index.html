<html><header><meta charset="utf-8"><title>聚會之謎 - 邁克</title></header><body><h1>聚會之謎 - 邁克</h1><p>駐港頭號胡歌痴粉睇完《南方車站的聚會》，倒豎娥眉發來短訊，責怪我車天車地，話完全見唔到前日專欄講嗰場警察打完獵勾肩搭背影selfie嘅戲。咦，咁奇？第一個反應，係收工後裙拉褲甩趕去膜拜男神的大頭蝦，會不會入錯戲院睇錯戲──六十年代有部英國喜劇《The Wrong Box》，香港公映譯《入錯棺材死錯人》，有朝一日選史上十大精彩譯名，必定有佢份。不過痴粉並無鬼殺咁嘈投訴偶像不知所終，所以摸錯隔籬的可能應該接近零，那麼唯一的解釋，是某角色在銀幕上無可疑死亡後，她傷心欲絕冇眼睇，自動請纓陪伴周公去了，可是她又留意到，那件搞笑的山寨愛馬士tee，中文字幕糊裏糊塗譯「水貨」，可見狀態幾金睛火眼，福爾摩斯的推理不成立。哎呀，莫非片商心細如塵，為免觀眾目睹似曾相識的黑警慶功行徑感到不適，自動自發刪掉數秒鐘？係就好得人驚，貼三個尖叫emoji都不足以表達震撼。<br><br>立即想起讀者報料，說目前有部叫《誤殺》的國產片正在大陸公映，陳沖姜皓文主演，故事以泰國為背景，講少女遭警二代迷姦，「平凡家庭對抗黑警，最後引發街頭暴亂」。哈哈，假如輕描淡寫警察自拍都要修理，這樣公然與時事眉來眼去，恐怕要乾脆雪藏在片倉了。不過野火燒不盡，疑似響應逆權的電影俯拾皆是，譬如《愛爾蘭人》，壞事做盡的職業殺手孤獨終老，不屑他所為的女兒斷絕來往，最後一支公去殯儀館替自己訂棺材，我就覺得事先張揚了某些政客和他們爪牙的下場，衷心祝他們長命一百二十歲。</p></body></html>