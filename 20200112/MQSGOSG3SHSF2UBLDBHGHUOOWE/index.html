<html><header><meta charset="utf-8"><title>【姐匙Talk】阿勝搞事遭日本禁入境</title></header><body><h1>【姐匙Talk】阿勝搞事遭日本禁入境</h1><p>影星「一條褲」一向係好花心，年紀唔細，但依然四圍識女仔，𠵱家幾乎長住內地嘅佢，因為老婆要睇住個仔，唔可以成日陪住喺身邊，不過講真對一條褲嚟講，佢都唔想老婆成日喺度，就算老婆已經對佢喺出邊花天酒地嘅事，一直隻眼開隻眼閉，但始終有個人喺度都係冇咁free。<br><br>至於一條褲個仔「阿勝」自從喺內地搞事後，已經冇乜再留喺當地生活，寧願周圍住吓。不過有一件事係令阿勝好傷心，因為佢最鍾意日本，但𠵱家冇得去，原來係因為佢喺內地生事，日本唔再俾阿勝入境，所以佢對自己以前做過嘅錯事好後悔，如果知係會有咁嘅結果，佢一定唔會犯錯。<br><br>雖然好多人都想幫阿勝，想為佢搞番掂，但因為佢之前做錯事，唔係咁簡單，日本有自己國策，所以阿勝都冇辦法，佢同朋友講起呢件事，真係講到喊咗出嚟，因為佢真係好鍾意日本，之前仲諗住大部份時間留喺嗰邊，加上佢喺嗰邊又多朋友，以前幾乎每個月都去一、兩次，有錢喺日本生活又多朋友，真係想點玩都可以，不過𠵱家已經冇呢個機會。<br><br>撰文：Jessie</p><p>姐匙Talk</p><p>我姐匙縱橫歌影視幕後，多年嚟冷眼旁觀，娛樂圈大小事都走唔過我雙眼，歡迎大家嚟剝花生。</p></body></html>