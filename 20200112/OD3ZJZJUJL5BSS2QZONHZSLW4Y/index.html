<html><header><meta charset="utf-8"><title>獨立屋平租 - 左丁山</title></header><body><h1>獨立屋平租 - 左丁山</h1><p>與旅遊R在iSquare南海一號食完午飯，拜拜一聲，自己要搵路行，唔落地鐵站，直行去天星碼頭搭船過海（左丁山有資格免費），再經IFC行番寫字樓，行路時間足以消化一餐午飯。<br><br>出咗天星碼頭行到IFC，遇見外資經紀行聯席董事，專負責豪宅租務嘅測量K，順口問佢好唔好生意，測量K話：「你話呢！現在外資對香港持觀望態度，暫時延遲派新expat來港，我少咗一批客戶啦！不妨你同我租番一間house，只係十二萬銀租一個月！」食我隻車咩，咁貴？測量K話：「南區獨立屋，租開15萬，業主有幾間屋有租約嘅，點知有三個外國租客駐港夠鐘調走咗，新人唔知幾時到，業主猛咁搵人接手租，所以肯減租益你呀！」<br><br>今時今日，月租12萬確係幾蝦人，如果唔係公司畀租，要租客自付，即使係高層管理人員，都覺得肉痛。今天跨國公司為海外僱員租屋，已無30年前咁疏爽，計數計得好緊要，要求多多之僱員（例如人工高，租金高，子女教育津貼高），一遇上經濟不景氣，就成為優先炒魷人物，想襟玩啲，就唔好要求在香港住大大間獨立屋。<br><br>左丁山對測量K講：「你叫業主放盤賣啦，橫掂佢早年買番嚟，已賺到笑。」測量K話：「鬼唔知，但見過高價之後，要佢劈價幾百萬，佢又唔捨得，雖則仍然賺好多錢，偏偏現在大型獨立屋幾難出到手，有幾個原因，（一）強國人來港買呢類屋人數大減；（二）豪宅單價高，本地人識得要求業主大劈價；（三）供應量係有噃，因為一啲早期買入獨立屋之富翁，現已係七八十歲，上落屋內樓梯不便，我知道有幾位就係落樓梯仆親，要入醫院個幾月，斷骨也。老富豪𠵱家時興住一層幾千呎嘅豪宅（例：Opus）或買相連單位打通，而要賣走自己間複式獨立屋。」乜獨立屋冇𨋢嘅咩？測量K話：「兩三層高嘅𨋢係油壓式，比較慢，成功人士多數鍾意快，行樓梯，點知人老了就易生意外！」原來如此，老富豪竟然有此問題，以前未諗過。年輕富豪有機會嘞，三十幾歲就大發嘅科技人，不妨諗諗。與測量K拜拜，未行到IFC已收到一位朋友短訊：「我買唔到口罩，屋企附近斷貨了！」使唔使咁驚呀，武漢不明肺炎殺到埋身咩？如重演2003沙士一幕，林鄭月娥都幾難翻身。碰啱食衞局局長係得把口嘅陳肇始，香港人唯有自求多福努力清潔！</p></body></html>