<html><header><meta charset="utf-8"><title>【智取大市】逐步小注增持試水 - 晉佳</title></header><body><h1>【智取大市】逐步小注增持試水 - 晉佳</h1><p>大升市係咪形成有待確認，而周四港股大升之後，周五靠穩，繼續有嘢炒，未有受融創（1918）同藥明生物（2269）配股打擊氣氛，兼且成交活躍，扣除配股後嘅兩隻股份成交，全日都有過900億成交，算係唔錯，博氣氛逐步升溫大漲小回，可逐步試水加注，且戰且走。假如之後港股升幅加快，去到超買情況，先嚟逐步減注。<br><br>星期五輪到一眾落後新經濟股炒上，舊勢力金蝶（268）、IGG（799），以及微盟（2013）出現大陽燭，當中以微盟上市資歷短，陳年蟹貨冇咁多，加上幕後往績喜歡資本操作，照計唔放過升市短炒機會，可小注一試。<br><br>周期股方面可留意俄鋁（486），期鋁自從舊年5月至今，喺每公噸1,700至1,800美金打咗底，點講都好，鋁價相對油價同埋金價都絕對係大落後，雖然價格不抱期望，但係俄鋁本身成本優勢大，以佢谷底第三季經常性純利2.4億美金計，市盈率不過8倍，如果炒鋁價圓底回升都絕對有條件上。<br><br>特朗普狙擊俄鋁暫時事過境遷，究竟大選年特朗普會停手定係再發癲確實未可料，但股價突破大型上升三角形阻力，足證投資者未驚，仍可小注一試。假如成手新經濟股、物管股、消費股，想搵周期股走一轉，俄鋁都係可考慮對象之一。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>