<html><header><meta charset="utf-8"><title>【操盤手札記】新能源車可吼吉利 - 割柑人</title></header><body><h1>【操盤手札記】新能源車可吼吉利 - 割柑人</h1><p>台灣大選再演香港區選戲碼，人民以選票向中共說不！呢場選戰，表面係英文同國語（國瑜）之爭，背後係美國同中國之爭。美國視台灣為牽制中國嘅棋子，中國則視台灣為國家統一大業。如今「發大財」不敵「捍民主」，睇嚟中共將會變招。<br><br>中國近排都幾頭痛，除咗港、台問題，仲有疫症問題。豬瘟未去，內蒙又爆鼠疫、新疆爆牛口蹄疫、蘭州爆布魯氏菌病、江蘇爆肺結核、武漢爆不明肺炎。疫症唔止影響民生，亦影響經濟，而中國經濟，內有債務之憂，外有貿戰之患。<br><br>貿戰打咗20個月，周三將簽署首階段協議，據路透社講，屆時會宣佈重啟每半年一次嘅「全面經濟對話」，涵蓋中國結構性經濟政策，如國企補貼等議題。喺貿戰首回合吹雞完場，美伊又打唔成仗下，港股周一升1.1%，收28954點。<br><br>睇周線圖，恒指已連升6周，累升近一成，係由2018年10月尾24540點回升以嚟，最長兼最強升市。但睇日線圖，14天RSI處69.77，貼近70超買水平，短期料調整。短線29000見阻力、28000見支持，整固後有望挑戰30000關。<br><br>中國面對經濟下行，政策趨寬鬆。工信部放風，新能源汽車補貼7月1日起唔再下調，刺激車股開車，比亞迪（1211）飆15.9%、吉利（175）飆2.1%。呢兩隻車股，除咗受惠政策，仲有消息推動，前者「刀片電池」3月量產，後者正洽入股「007座駕」Aston Martin。<br><br>吉利近排動作多多，上周剛宣佈同Mercedes-Benz成立smart品牌全球合資公司，開發高端電動智能汽車。5G係2020年一大主題，5G概念股亦包括車股，因5G有助智能汽車發展同應用。吉利現價16.34元，確認突破100周線阻力，不妨留意。<br><br>割柑人<br>本欄逢周二刊出</p></body></html>