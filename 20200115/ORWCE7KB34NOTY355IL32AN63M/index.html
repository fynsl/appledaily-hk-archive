<html><header><meta charset="utf-8"><title>【智取大市】殭屍股竟然炒復活 - 晉佳</title></header><body><h1>【智取大市】殭屍股竟然炒復活 - 晉佳</h1><p>港股成交突破千億，恒指跟隨人民幣轉跌，跌勢唔算急，走勢已算不差。持有強勢股嘅話，另一個威脅係接連出現嘅配股抽水潮，日日總有兩隻，最新又有錦欣生殖（1951）股東減持舊股套現。反映增長股估值被拉高到遠高於市盈增長率1倍，對股東嚟講固然係套現良機。<br><br>資金離不開輪流炒作，近排新經濟股威盡，高位回吐一日幅度不大，似健康調整。個幾星期前水泥股曾經係最強勢周期股，但近日港股升勢強，水泥股逆市回吐落嚟，又唔覺得特別超買。中建材（3323）同海螺（914）都一度爆上，原因係中建材尋求到將其超高負債煞掣嘅方法，睇返過去9個月，淨負債由舊年初嘅1,921億人民幣降至舊年9月底嘅1,880億人仔，有形淨資產負債比率由9倍樓上急降至6倍左右，超高槓桿之下，有形淨資產喺9個月間急增五成！<br><br>市場期待中建材能夠趁行業好景繼續減債兼提升淨資產水平，一來可降低風險，二來減債等如減利息開支，有利他日盈利表現。中建材告別喪屍行列要天時地利人和配合，不過現況已足夠掀起重估潮，股價反應證明市場相信呢個故事，投機性買入係唔錯選擇，不過負債超高，真係好投機。<br><br><br>晉佳<br> http://fb.com/advanceguy1 <br>本欄逢周一、三、五刊出<br></p></body></html>