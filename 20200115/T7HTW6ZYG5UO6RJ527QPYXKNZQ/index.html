<html><header><meta charset="utf-8"><title>【中環在線】有線梁淑儀突宣佈離任 - 李華華</title></header><body><h1>【中環在線】有線梁淑儀突宣佈離任 - 李華華</h1><p>新年依始，唔少公司都制定新一年策略同目標，有線寬頻（1097）都唔例外。公司噚日朝早推出咗新聞OTT App，營運總裁梁淑儀（Irene，圖）仲同華華講埋未來目標，希望吸引更多客戶付費和發展跨境OTT，估唔到公司傍晚宣佈，任職兩年嘅Irene請辭，將會喺下月起離任，真係令人詑異。<br><br>究竟係咩原因驅使Irene辭任呢？華華八唔到內情，但公司主席邱達昌特別提到，多謝Irene喺競爭激烈又挑戰重重嘅環境中建立新節目發佈網絡，同埋推出多項策略性措施，睇嚟雙方應該和平分手。<br><br>睇番資料，Irene加入有線前喺CSL擔任大眾客戶市場總裁，話唔定好快就見到佢擔任其他崗位。而有線寬頻持有約15%投票權嘅奇妙電視就委任董事陳永孫做董事總經理，見到有線有新氣象，華華喺度先祝各位今年工作一帆風順。<br>李華華<br>mailto:LiWaWa@AppleDaily.com<br></p></body></html>