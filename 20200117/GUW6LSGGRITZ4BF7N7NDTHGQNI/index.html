<html><header><meta charset="utf-8"><title>【異動空間】軟件股撈貨之選 - 魏力</title></header><body><h1>【異動空間】軟件股撈貨之選 - 魏力</h1><p>中美簽約內容無大驚喜，恒指即市似乎乏力再上，但值得留意是，呢兩日U盤都mark高幾十點，有呃貨味道。倉位上，魏力近日亦在調整，除核心倉位外，將部份持股套現獲利，先增持現金，方便之後撈貨。<br><br>板塊方面，每日平均仍有兩三個落鑊，證明市場氣氛不差，加上資金仍未見大舉流入中細價股，說港股已步入升浪末段，證據不夠充分。人仔近日持續轉強，內房股終於開炒，另一原因與1月阿爺大開水喉有關。選股上，最大路仍是融創（1918），日線圖見雙日轉向，加上距離前高位尚有1成水位，起碼有數得計。<br><br>另外，昨日IG分析的中國奧園（3883），則屬於先頭部隊，日線大陽燭「破腳穿頭」，兼升穿10天、20天線，並創收市新高，如自問是動力派，呢隻是不二之選，但破頂後無數計、無圖睇，要見步行步，則要考考炒家功力了。<br><br>異動股亦可留意兌吧（1753），本月初急插後，於低位現日線大成交「早晨之星」，周線亦見「大長針」，轉勢味濃。公司主要於內地從事移動廣告、SaaS業務，近日相關軟件股大炒，兌吧實屬落後，近期管理層不斷在5蚊樓上回購，現價有一定防守性，加上翻查CCASS，急跌後手貨完全無散，值得留意。<br><br>筆者為證監會持牌人，持有奧園及兌吧財務權益。<br><br>魏力<br> http://fb.com/2012jason <br>本欄逢周一、五刊出<br></p></body></html>