<html><header><meta charset="utf-8"><title>熊黛林貼地公園湊孖女</title></header><body><h1>熊黛林貼地公園湊孖女</h1><p>【爆相爆片】熊黛林（Lynn）2016年嫁給郭可盈胞弟郭可頌，前年誕下孖女Kaylor和Lyvia。《蘋果》讀者尹小姐日前透過「爆相爆片」，分享Lynn夫婦帶孖女到山頂遊樂場玩樂的相片。當日素顏的Lynn戴上口罩，一身牛仔打扮，郭可頌則戴上黑超，孖女穿上同款粉紅色羽絨外套，同行有一位長者和外傭，四大兩小出動。Lynn和老公負責湊着其中一名女兒，另一名由外傭及長者照顧。</p><p>讀者尹小姐說：「嗰日係星期日，公園都幾多人，佢哋都唔介意帶孖女嚟玩，我先見到熊黛林同一位長者同工人帶住孖女，跟住後就見到佢老公。孖女周圍走玩得好開心，佢哋玩攀爬遊戲，兩公婆見囡囡爬到，都有用廣東話讚佢『好叻』。孖女都好乖、好聽話，我見佢哋大約玩咗半個鐘就走。」<br>採訪︰陳杰</p></body></html>