<html><header><meta charset="utf-8"><title>借地不是捐地 - 左丁山</title></header><body><h1>借地不是捐地 - 左丁山</h1><p>香港自去年六月發生反送中修例運動之後，社會撕裂，黃色藍色互鬥不休，林鄭政府斷錯症下錯藥，以為年輕人上街係因為冇錢買樓，輪唔到公屋，心內怨憤之故，於是放寬八百萬元以上樓宇之按揭上限，最高可借錢九成，同時又向地產商施壓，強力遊說捐地興建過渡性房屋。地產商心領神會，於是擁有農地甚多之新世界、恒基、會德豐及新鴻基先後宣佈捐地，合共加埋可提供起碼一萬伙過渡房屋，各大地產商之中，唯獨是長實冇乜動靜，於是一啲藍絲又有嘢講，諸多意見，要長實表態。<br><br>所謂社會責任，各有不同詮釋，長實集團素來透過私人擁有之李嘉誠基金會做善事，歷年捐款過百億元，係本港富豪家族之冠，近月為咗幫助受重大打擊嘅餐飲業，喳一聲就派錢十億元，派錢速度之快，手續之簡單，前所未見，餐飲界人人讚好，又唔見其他地產商跟風？有農地就捐地，有銀紙就捐現金，各自表述，豈不更合乎自由選擇原則？<br><br>前日在德輔道中行街，碰到測量師C。2000年新年前佢離開大公司，自立門戶做老闆，對香港地產市道繼續睇好（呢個時候創業，梗係要有樂觀態度嘅），左丁山唔問佢生意如何嘞，只問佢一句：「你對地產商捐地有何睇法？」測量C立即糾正：「你講捐地，係錯嘅，報紙係咁講捐地，亦係錯嘅，捐地即是放棄晒對一幅土地之擁有權、使用權，送晒畀政府。但白紙黑字嘅事實就係地產商借地，不是捐地，恒基新鴻基等借地畀政府興建過渡性房屋，皆有到期條款，一般係8年，即係話政府攞到幅農地，搞三通一平之後，興建臨時性房屋畀公屋輪候冊上之人士搬入去居住，六至八年後，佢哋可以上樓入住公屋，免卻在輪候期間，捱劏房貴租之苦，計劃係好㗎，幫到有需要之人，但竅妙在8年之後，政府一定要能夠有足夠公屋，畀住在借地上過渡房屋居民可以上樓。」左丁山立即接住問：「到時唔夠公屋，呢班居民上唔到樓咁又點？」測量C話：「你都諗到呀？到時如果上唔到樓，居民唔肯走，咪有強行拆遷囉，之不過，地產發展商夠膽如期收回借地咩？」梗係唔敢啦！8年後收地雖有法理依據，但到時輿論會講人情，唔講合約精神嘅嘞！原來借地都有風險，然則利益何在？測量C騎騎笑：「到時生農地已變成熟地，拆咗過渡性房屋，可以立即起私樓，幾妥當！」哦！拉闊啲畫面睇，借地又幾高招喎。</p></body></html>