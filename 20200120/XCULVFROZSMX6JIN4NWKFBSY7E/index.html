<html><header><meta charset="utf-8"><title>【智取大市】亢奮市超買才收手 - 晉佳</title></header><body><h1>【智取大市】亢奮市超買才收手 - 晉佳</h1><p>近期市場興奮嘅程度，直係有直逼牛三咁嘅勢，似乎喺美國大選年，美股老牛擺脫貿易戰陰霾早已破頂，落後全球嘅中港股亦終於開車食尾水。<br><br>2014年傘運過後幾個月有港股大時代，2019年反送中掀起一場逆權運動，喺11月區選過後暫見緩和，港股而家又再喪炒，又會咁巧合？<br><br>事實上，中美貿易戰抑壓中港股市長達兩年，或許投資者覺得貿易協議後會有安全期，一次過釋放買需。有種講法話大選年今年長炒長有，似乎有點誇張，但無論如何呢段時間值得趁勢一博，因為呢種升市只會因超買或突發壞消息而結束，未出現時毋須為市況估頂。<br><br>輪動升市裏面，唔少股份1個月左右已經升三、四成，過去一星期氣氛轉趨熱烈，睇本地證券股就知，海通國際（665）、耀才（1428）升足成個星期，越升越急。新經濟股、內房物管水泥、教育等等輪流炒格局未變，今個星期開車有機會係阿里（9988）、美團（3690）、中資券商股、水泥股、重工股等等。指數、A50稍後亦有可能升幅擴大，亦有機會重磅股炒完，再輪到低殘妖股翻生。<br><br>之前推介中建材（3323）大陽燭破旗，破旗股同時有重汽（3808）同濰柴（2338），都可留意。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>