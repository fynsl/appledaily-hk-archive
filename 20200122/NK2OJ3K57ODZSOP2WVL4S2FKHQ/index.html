<html><header><meta charset="utf-8"><title>求驗客手記：紅軍靜靜雞和你拜年 - 求驗客</title></header><body><h1>求驗客手記：紅軍靜靜雞和你拜年 - 求驗客</h1><p>農曆新年就到，原來喺周日英超雙紅會中，主場嘅利物浦已經用廣告牌同球迷拜早年，有眼利球迷睇到紅軍嘅廣告牌出現簡體字嘅祝福語：「六六大順阿諾德，萬事如意奧里吉！利物浦恭祝所有人新春快樂」（藍圈示）。外媒分析話，第一句「六六大順阿諾德」，就梗係讚今季好勁嘅66號紅軍球員阿歷山大阿諾特，而第二句「萬事如意奧里吉」，「奧里吉」係代表前鋒奧歷治，希望球迷萬事如意，同奧歷治一樣鴻運當頭。英超唔少球會都非常睇重亞洲市場，今次喺大賽用中文字同球迷拜年，就係一個好例子。另外，根據CIES Football Observatory周一公佈嘅數據，利物浦係今季全歐洲最「乾淨」嘅球隊，佢哋今季每場平均犯規得8.14次，係歐洲35個聯賽所有球隊入面，場均犯規次數最少嘅一隊。</p></body></html>