<html><header><meta charset="utf-8"><title>張智霖邊滑雪邊派利是</title></header><body><h1>張智霖邊滑雪邊派利是</h1><p>張智霖（Chilam）、張繼聰、周秀娜、陳靜（DaDa）及譚耀文主演的賀歲片《家有囍事2020》，前晚於銅鑼灣舉行慈善首映禮。Chilam指老婆袁詠儀不在港，囝囝魔童會捧場，更是第一次睇爹哋做戲，他說：「佢𠵱家大個咗先畀佢睇。」Chilam一家農曆新年會到北海道滑雪，老婆日前取笑他的滑雪技術，Chilam笑言：「今次會好啲，因為部戲已經殺青，可以使出真功夫，唔使就住就住。」他表示每逢去到北海道都會碰到好多朋友，所以會袋定利是邊滑邊派。</p><p>DaDa施美人計</p><p>張繼聰今年有兩部賀歲片上映，另一齣是與甄子丹合作的《肥龍過江》，張繼聰謙虛說：「唔夠膽話自己打自己，應該係Chilam大戰甄子丹，自己只係做返演員本份。」張繼聰表示，新年期間與Chilam一樣，會去日本旅行。周秀娜、DaDa在戲中有性感演出，周秀娜說：「我同DaDa一剛一柔，我係剛嗰個。」DaDa透露在戲中會施美人計：「自己角色會用一啲小聰明，性感係先天條件。」DaDa又表示她在戲中會扮演護士、兔女郎，所有的性感服飾都是度身訂做。<br>採訪：張明<br>攝影：沈健程</p></body></html>