<html><header><meta charset="utf-8"><title>【黑鏡線索】尋找香港前傳 - 宋漢生</title></header><body><h1>【黑鏡線索】尋找香港前傳 - 宋漢生</h1><p>【黑鏡線索】<br>香港故事，如果由中英戰爭南京條約做開始，咁故事嘅前傳，可以有幾個座標。一個，係以香港土地為座標，即係關於以前發生喺呢塊土地上面嘅歷史，中學歷史科最悶嗰啲，上接秦朝趙佗攻百越、然後宋皇台呀、李鄭屋呀、曬鹹魚等等。</p><p>問題係，開埠一刻，香港只係得四千人，大部份係漁民。開埠前同開埠後，跟本係兩個世界，兩個世界亦都冇任何必然關係，當時英國決定要嘅，可以係清帝國嘅另一塊爛地，所以開埠前同開埠後嘅香港，就如《水滸傳》上半搭落《魔戒》第二集，係兩個完全唔相關嘅故事，唔係連貫嘅上下集。</p><p>親中視角　易變大中華膠</p><p>第二個座標，係以中原帝國歷史做中心，即係中學教科書嗰啲堯舜夏商周，中華五千年（有時話二千，有時三千，是是但但啦）燦爛文明、四大發明、唐宋元明清、跟住就鴉片戰爭八國聯軍。跟手就跳去中華人民共和国，點樣一雪國恥收返香港，回歸祖國母親嘅懷抱，民族終於復興。<br><br>呢個係最親中血濃於水嘅座標，純粹用呢個視角，最容易變成大中華膠，將香港同中国綑綁成為同一個命運共同體，講到好似英治香港係個悲劇，中共收返先係重返正軌。於是，送中呀，大灣區呀，監控燈柱益埋你呀，就係理所當然，一國大於兩制，香港係中国極權範圍之內，唔係自由世界嘅成員。<br><br>仲有一個座標，就係以西方海上帝國歷史為座標。香港土地為座標，開埠前後冇連貫，上集解釋唔到下集。而中原帝國為座標，解釋唔到香港人強烈感覺得出，同中国嘅文化文明巨大差異。所以最大嘅線索，就係開創香港嘅英國，同其他歐洲對手，喺世界各地展開海上帝國嘅歷史。<br><br>偏偏呢個，係中學課程最唔提嘅座標。讀書時，有幾何聽過果亞、古里、亞齊、麻六甲、巴達維亞、熱蘭遮城？荷蘭東印度公司、英國東印度公司？<br><br>前排睇咗一本書，可以稍為填補呢個認知上嘅漏洞，叫做《東印度公司與亞洲的海洋》，作者係羽田正。本書由四百年前達伽馬首次抵達印度講起，講到百五年前英國東印度公司解散，啱啱就喺中英戰爭香港開埠之前完結。<br><br>先係葡萄牙人進入印度洋海域，嘗試壟斷香料貿易，從而建立第一個海上帝國，然後到剛獨立嘅荷蘭人，為咗繞過敵對葡萄牙──西班牙勢力，而組織股份制東印度公司，自己又直接開船去印度做交易，跟住英國人見到荷蘭東印度公司有利可圖，又跟住整間股份制英國東印度公司，問女皇拎咗東印度壟斷權，同荷蘭葡萄牙競爭。</p><p>脫中入世　要睇羽田正著作</p><p>歐洲人拎住喺美洲開採嘅白銀，走去亞洲掃貨，為印度、東南亞、中原、台灣、日本沿海，帶嚟翻天覆地嘅轉變，同時輸入歐洲文化價值觀同秩序。英國後期想同清帝國對等貿易，甚至派大使見乾隆，但係中原帝國嘅天朝世界觀，佢係大佬，只有朝貢，絕冇乜嘢對等交易，雙方當然係撞到七彩。結果五十年之後，就爆發中英戰爭，成就香港橫空出世。<br><br>有興趣脫中入世，建立「世界香港」史觀嘅朋友，呢本書，值得一睇。</p><p>撰文：宋漢生<br>fb : sunghsblog</p></body></html>