<html><header><meta charset="utf-8"><title>【MyGut者言】娥在瘟疫蔓延時 - 徐家健</title></header><body><h1>【MyGut者言】娥在瘟疫蔓延時 - 徐家健</h1><p>文人抗疫，一口氣重讀了張五常十七年前因沙士而寫的十多篇文章。其中一篇問：瘟疫是否非由政府管治不可？以產權經濟學的高斯定律看瘟疫市場，大教授認為單靠市場是處理不了瘟疫問題的，因為瘟疫傳染的界外效應無從界定產權，所以不能以市場成交解決問題。是的，政府的存在有其義務，當納稅人被強迫付錢買劣質政府服務，投訴甚或破口大罵是可以理解的。<br><br>有忽然愛港的國際關係KOL一秒KO林鄭禁湖北居民入境，是扮做嘢。一時離港換跑道，一時放眼大灣區，如此唔連戲KOL何嘗不是扮KO的L。其實，香港不少所謂關鍵意見領袖，都只是大眾意見追隨者。批評別人討好北京呃飯食，難道忽然討好民粹呃like很高尚？當市場對罵林鄭罵得夠娛樂性的需求增加，罵林鄭的供應量便會上升。不要誤會，討好大眾可以是很好的娛樂，但娛樂再好，都只是大灣區同胞口中的網紅，網紅的意見毋須關鍵。<br><br>我戴着口罩問Babe：「有冇聽過，愛，好似瘟疫一樣？」女友答到離晒罩：「我淨係知，娥，真係發咗瘟咁！」我再Cult Cult一問：「《生化壽屍》男主角對女主角嘅愛，係咪愛到發瘟？」她也答得很Cult：「唔好同我講古惑仔陳小春，我鍾意壽司仔張錦程！」我還是跟她討論經濟：「娥在瘟疫蔓延時，佢最大嘅問題唔係戲裏面扮差人嘅快必慢必，而係offbeat。傳染病有周期，甩晒必咁處理疫情，就好似央行慢幾拍減息，好易會放擴大經濟周期波幅。愛在瘟疫蔓延時，我發住瘟都要跟返個必，喺疫症高峯期前送多幾個口罩畀你。」<br><br>徐家健<br>美國克林信大學經濟系副教授<br> http://fb.com/economics3.0/ <br>本欄逢周三刊出</p></body></html>