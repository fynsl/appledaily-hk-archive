<html><header><meta charset="utf-8"><title>隔牆有耳：爭取強國人畀錢求診元秋遭小粉紅圍插 - 李八方</title></header><body><h1>隔牆有耳：爭取強國人畀錢求診<br>元秋遭小粉紅圍插 - 李八方</h1><p>正如民建聯創黨主席曾鈺成話齋，做建制派就係「有辱無榮」。話說民建聯元秋蔣麗芸喺微博出po，講述民建聯建議畀港府嘅防疫措施，咪以為喺微博講就無人鬧，呢次就係被成班忘恩負義嘅小粉紅圍插。真係除咗恭喜之外，都唔知應該講乜嘢。<br><br>元秋喺微博嘅po講咗幾項防疫措施，最令小粉紅心跳嘅有兩樣，一樣係「要求禁止從有確診地區的非香港居民入境」，另一樣係「要求香港醫療要優先照顧香港居民，非本地居民要收取本地居民費用」。<br><br>身為香港人嘅大家，未必明白小粉紅嗰種心態，到底佢哋嬲乜呢？有微博網民咁講：「民建聯比日本人還要壞，日本人對武漢病患者治療免費」，又有微博網民索性發脾氣話：「口罩麻煩不要向中央要，謝謝」。<br><br>講到尾咪又係因為唔俾班小粉紅嚟香港睇醫生，嚟到睇醫生就要收錢咯。不過元秋唔使驚，班小粉紅其實係金魚記憶兼好忙，因為佢哋朝早反美、中午反韓、夜晚反日，有時間仲要反台獨、反港獨、反藏獨、反疆獨，好快就唔記得元秋講過啲乜㗎喇。</p></body></html>