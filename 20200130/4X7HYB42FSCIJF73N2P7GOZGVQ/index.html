<html><header><meta charset="utf-8"><title>喜悅自己　有益於人60歲洪朝豐　生命好簡單</title></header><body><h1>喜悅自己　有益於人<br>60歲洪朝豐　生命好簡單</h1><p>【娛樂人物】曾是著名DJ的洪朝豐在2017年先後確診患舌癌及淋巴癌，結果要割脷保命，經歷巨變，他一度意志消沉和厭世，但隨着四處遊歷尋回生命意義。剛在月初踏入60歲的洪朝豐領悟出「喜悅自己、有益於人」，生命原來這麼簡單，自然活得開心。踏入鼠年，他希望「長命百二歲」，有更多時間實踐人生計劃。<br><br>撰文：魯吉<br>攝影：陳俊強</p><p>洪朝豐剛在本月初慶祝60大壽，鼠年前夕已飛到清邁展開人生第四度短期出家，以不一樣的經歷迎接新一年的來臨。洪朝豐日前接受《蘋果》專訪，即席以書法寫出他生日和新年願望，2017年先後確診患舌癌及淋巴癌的他，現在身體雖已經康復，但洪朝豐祈望新一年有更健康的身體去迎接新一段人生里程，所以他特別寫上「長命百二歲」和「龍馬精神」送給自己，也送給身邊至親和好友。洪朝豐直言近40年沒有拿起毛筆寫書法，當日他再次執起毛筆，依然揮灑自如，洪朝豐笑說：「讀中學時有兩年學書法，會考有考寫書法同素描，攞C，但過去40多年好少執筆喇。」</p><p>唔捨得死</p><p>談到願望之一「長命百二歲」，洪朝豐說：「我哋成日講長命百歲，我呢個比長命百歲仲犀利，長命百二歲，個古仔係半年前我個人仲唔係好開心，睇前面嘅路睇得唔係好清楚，唔係好知自己做緊乜嘢，感覺自己仲有少少厭世，生命冇乜方向，未去到厭惡咁誇張，但好似冇乜特別意思、冇特別意義。」不過洪朝豐表示近半年內，因為四周處去遊歷，到過老撾、曼谷、清邁、暹粒，又在清邁出家禪修，突然間發覺生命其實包含了當中的意義。<br><br>洪朝豐續說：「對我嚟講現階段生命意義係在於要做一個喜悅自己，同埋有益於人嘅人，喜悅自己就係嚟到呢個世界，應該要好好對自己、𠱁自己開心，對個社會、周圍環境要有小小貢獻，所以對自己好亦要對人好，人哋透過你身上睇到一啲嘢，譬如得到一啲鼓勵、溫暖、安慰。自從明白咗生命就係咁簡單後就好開心，咁就唔捨得死，覺得生命係好有意思、好有趣，覺得自己60歲嘅時候，我有個生日願望，就係長命百歲，慢慢又覺得生命好好玩，唔捨得百歲就走，不如係咁意去到百二歲。」</p><p>洪朝豐去年推出著作《風雨之後─我的舌癌筆記》，成為中學生好書龍虎榜50大好書，令他深感鼓舞，因此他想今年能到全港中學做講座，藉自己抗癌經歷激勵學生。因為有太多事想做，洪朝豐自覺要有更健康的身體：「我都有啲計劃包括錄歌，錄一啲我好鍾意嘅歌再出唱片，我因為要做好多嘢，好需要有個精神喺度，呢個『龍馬精神』都係祝願自己有好似龍好似馬咁嘅精神，去做一啲喜悅自己嘅事，同埋有益於人嘅事，呢四個字，亦都代表我對三個好朋友嘅一份心事，因為佢哋非常唔好彩，佢哋都有癌病……」</p><p>年輕阿伯</p><p>生肖屬豬的洪朝豐剛登六，但因心境開朗自問外表不似60歲，但會否介意被稱「阿伯」？洪朝豐笑說：「首先我咁情況係唔會有人叫我做阿伯……」他表示早前跟一位法師講到自己60大壽時，法師有點難以置信，指他看來頂多似40歲，洪朝豐笑謂：「我唔覺得佢係𠱁我開心，因為唔係淨係佢一個人同我講類似嘅說話，但當然如果有個人叫我做阿伯，我會點反應呢？我會笑一笑囉！呢個阿伯活到60歲，畢竟一個好年輕阿伯、同埋係好開心嘅阿伯！」</p></body></html>