<html><header><meta charset="utf-8"><title>五百萬武漢人 - 邁克</title></header><body><h1>五百萬武漢人 - 邁克</h1><p>官字兩個口，港府出爾反爾一點也不奇怪，一時硬頸話唔閉關，一時又表演語言偽術閂啲唔閂啲，前日宣佈外來武肺病人免費治療，隔一天又講明要收錢，五時花六時變，幸好信用老早破產，大家當佢耳邊風（粗俗流行詞彙是「鳩噏」），繼續爭取五大訴求，支持醫護人員罷工抵制無良高官，「康復香港，時代抗疫」。至於口罩，病毒面前人人平等，年年考第一又點，事到臨頭不由你不戴，可笑可悲的蒙面法就當冇講過，開記招遮住了烏鴉嘴，林門鄭氏那對鴛鴦眼獨挑大樑，特寫鏡頭下陰濕鬼祟特別一覽無遺，她倒沒有懵懂到像武漢周姓市長調轉嚟戴，講講吓口罩滑落露出不雅的鼻哥窿，令人想起騎呢大媽興奮得滯跌bra走光，都只因為鼻樑生得唔夠高，非戰之罪也，要怪，只好怪六十二年前阿鄭老太冇乾脆生嚿叉燒，純屬家門不幸。<br><br>自我感覺良好的周市長以救世主聲氣宣稱，封城雖然遺臭萬年，但人命關天，願意革職以謝天下，又解釋當初瞞報疫情，是因為「作為地方政府，訊息要獲得授權之後才能披露」，一樣係攬炒，有股威風凜凜的土霸式豪氣，相形之下殖民地調教出來的廢柴簡直係三線太監，無權無勢無腰骨，除了下跪叩頭什麼也不會。周市長揚言五百萬武漢人已經外逃，不知道經過嚴密統計抑或隨口發晦氣，震撼效果跡近核爆，舉國皆驚全球嘩然。這五百萬有播毒潛質的男女，究竟去咗邊？保守的我當佢一百個之中只有一個終將確診為病患者，都有五萬人，五萬人有分寸地每人傳兩個，十萬人又閒閒哋一傳二……唔該你搵天文數學家計計條數。</p></body></html>