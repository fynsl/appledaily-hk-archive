<html><header><meta charset="utf-8"><title>求驗客手記：哥帥撐高普逆權抗爭</title></header><body><h1>求驗客手記：哥帥撐高普逆權抗爭</h1><p>利物浦上個禮拜喺英足盃同梳士貝利打和2:2後，重賽日期同英超歇冬期相撞，所以紅軍領隊高普講明唔會派一隊球員出賽，自己亦唔會到場督師，態度極為強硬。儘管英格蘭足總已出信警告，但高普喺韋斯咸賽前記招上，重申唔會改變決定，仲話唔會向唔合理嘅制度屈服，仲得到曼城主帥哥迪奧拿隔空支持。高普就話：「如果我哋總係逆來順受，凡事都跟隨佢哋，咁所有嘢都唔會改變。我3個禮拜前就決定根據我哋去年4月收到嘅一封信嚟計劃，嗰封信所講嘅就係我哋有歇冬期。」高普仲話表示自己唔係想做乜革命人物，只係想向自己球員負責。哥帥亦聲援高普：「我哋已接受2、3日1賽嘅安排，但唔好命令領隊去點樣排陣，呢個係我哋嘅工作。」另外，曼城官網站宣佈，已同34歲中場費蘭甸奴續約1年。</p></body></html>