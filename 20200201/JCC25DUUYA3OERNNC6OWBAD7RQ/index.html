<html><header><meta charset="utf-8"><title>只要公，唔要乸 - 邁克</title></header><body><h1>只要公，唔要乸 - 邁克</h1><p>各方高人連日來捋起衫袖解讀車公靈籤，公理婆理莫衷一是，信眾目不暇給，隔山隔水看熱鬧的外行唔識世界，聽罷不禁嘀咕：你哋班大師咁辛苦，其實係唔係有少少「超解」？以車公的幽默感，那句引起極大爭議的「天理人情只要公」，謎底會不會是簡簡單單的「唔要乸」呀？以己度人馬後放砲，馬謖帶兵典故最耳熟能詳的演繹，肯定是京劇《失空斬》，一齣女角完全欠奉的佬戲，連《牆頭馬上》的曖昧也勞煩諸葛亮司馬懿兩條麻甩佬負責遞送，不是「只要公」是什麼，新年流流問香港運程，信手拈來暗喻禮賓府陰氣太重，大局唔受女流之輩繼續盲目操控，言簡意賅得來詼諧抵死，完全吻合大神性格。當然戲演到最後，失街亭的莽將被推出處死，臨別秋波拋下一聲「該斬哪」，還真有自知之明，林門鄭氏的DNA既缺乏羞恥也沒有任何智慧，那三個字肯定吐不出口，頭痛的編劇只好大筆一揮，問斬前死性不改高喊「習主席萬歲」才配合劇情。<br><br>有人嫌四句籤文天馬行空，跳接手法一如全盛期法國新浪潮大導尚盧高達，不啻只許百姓放火不准神祇點燈，這大半年來香客努力呼叫be water，你咪以為他老人家聽唔到，籤文界又冇硬性規定非從一而終不可，各句由不同人物輪流擔任主角，你方唱罷我登場誰曰不宜？剛愎自用目空一切的馬謖，自告奮勇請纓鎮守街亭，雖然冇嘴刁刁話上帝叫佢獻世，影射邊個已無可疑，夾硬冤枉此乃「暴徒」符號，腦殘過教人清蒸口罩的蔣麗芸。但副帥王平上場，既然拖着總理李克強影子，馬謖只好由當今聖上扮演了。</p></body></html>