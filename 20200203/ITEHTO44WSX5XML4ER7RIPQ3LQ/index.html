<html><header><meta charset="utf-8"><title>外國勢力好 - 邁克</title></header><body><h1>外國勢力好 - 邁克</h1><p>據說大陸有網民散播謠言，實牙實齒指武漢肺炎病毒乃美帝發動的生化武器，因為唔抵得中國壯大，所以出陰招荼害生靈。啊哈，食乜嘢屙乜嘢這種消化系統邏輯，真係放諸古今中外皆準，自己點諗，就以為假想敵必定有同樣念頭，此類妄想症有沒有專用醫學名詞不得而知，恐怕要請教乜都有大把科學理據的清蒸口罩三星大廚蔣麗芸。還是李克強總理知機，深諳無事夏迎春有事鍾無艷草根智慧，繼先幾日習主席呼籲外國勢力共同抗疫，不惜放下身段接通長途電話，要求歐盟委員會主席高抬貴手，「為中方通過商業渠道從歐盟成員國緊急採購醫療物資提供必要便利」。嘰哩咕嚕一大串，難為了負責即場翻譯的高手，平日耍官腔就話不厭其煩啫，在此生死關頭，不如鏗鏘坦誠相向：「喂老友，知你唔係開善堂，冇人叫你捐呀，老子有的是錢，用真金白銀買呀，唔該爽手啲啦」。相信我，歐洲人腦袋構造冇亞洲人咁曲折玲瓏，扭扭擰擰佢哋唔會明㗎！<br><br>近日被車公大神點醒，仔細研究了一輪京劇《失空斬》，中國戲曲真是世界上最容易上癮的精神鴉片，不碰猶自可，聽開有條路，見李總理忽然被朝廷重用，下鄉探病、安撫國民、勾結外國勢力一腳踢，本來在中南海行行企企的二打六終於吐氣揚眉，除了戥守得雲開見月明的他雀躍，立即想起《大登殿》。戲中有個代戰公主，協助征西的薛平貴立下功勞，同時把他馴服為裙下之臣，登殿領功見到座上坐了滿頭珠翠的王寶釧，不知道那是老公仔的黃面婆，鬼妹性格一觸即發，笑嘻嘻問：「嗰個眼光娘娘係乜誰？」</p></body></html>