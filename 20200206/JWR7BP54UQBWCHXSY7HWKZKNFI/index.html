<html><header><meta charset="utf-8"><title>戴口罩 - 左丁山</title></header><body><h1>戴口罩 - 左丁山</h1><p>天真許上網上得多，乜嘢網上資料都搵到，佢日日傳來武漢肺炎最新數字，擇自一個網站：ncov.dxy.cn呢個內地網站在2月5日下午3時08分報告，全國確診病例24377宗，疑似病例23260宗，死亡人數490，治癒人數901。病例自1月20日習近平發聲之後，各地不再緩報、瞞報，於是病例飛躍上升，一啲內地記者講及在武漢見聞，但一字不能寫，報導內容受嚴重限制。一位湖北日報記者大膽貼文要求武漢市長周先旺辭職，貼文好快被刪除，湖北日報出聲明向市政府道歉。但紙包不住火，內地人雖然唔敢大規模示威，但零星騷動陸續出現（如福建有人反對建防疫措施），網上言論開始大膽咗，例如騰訊網在1月30日就提及有武漢肺炎病患者等候十日先至得到一張病床，呢啲負面嘢以前邊度敢講。<br><br>武漢肺炎傳至世界各地，令人防不勝防，究竟戴口罩有無作用？林行止先生博覽群書刊，資料特多，佢在1月30日專欄引述美國專家嘅結論，就係戴口罩不能防感染，但口罩不可不戴，香港全城搶口罩，寒夜冒寒風排隊等屈臣氏開門，蔚成奇景，看之令人心痛。老友史提芬在沙士時期入口罩，發了一大筆橫財，新年佢傳來祝福語，於是問佢仲有冇入口口罩？佢話：「有，送你一盒」，沙士時，佢問左丁山要幾多送幾多，今年只係話「送你一盒」；可知今年情況比沙士時更加缺貨，更加嚴峻，史提芬肯送一盒，已經好難得，特區政府領導人後知後覺，有心理障礙，大概係因為林鄭強推「蒙面法」之故，現在廣州人不戴口罩就是違法！特區政府還是堅持為「蒙面法」上訴，真滑稽，完全堅離地。<br><br>紐約時報一位女記者撰文（1月30日）指戴口罩不如勤洗手，戴口罩只宜在飛機、火車、地鐵及擠逼室內餐廳，在其他地方並不太重要。這位女士Elisabeth Rosenthal曾是醫生，在急症室當值更又曾在2002~2003沙士高峰期任紐約時報駐北京特派員，採訪野味市場及醫院內的沙士新聞，對防疫知識極豐富，她的一家當年住在北京，孩子照常上學，發覺最重要的防疫方法是常洗手，病菌會殘留在不同的地方，手指碰過觸摸過都可能染上疫菌，必須戒除用手捽眼耳口鼻，一進入室內便立即洗手，這比出外戴口罩更有效，本港醫院的一些醫護專家也有相同的意見，可供買不到口罩人士參考。</p></body></html>