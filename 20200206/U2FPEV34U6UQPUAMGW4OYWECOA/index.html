<html><header><meta charset="utf-8"><title>蓄意漏封向160萬選民報復 - 陳也</title></header><body><h1>蓄意漏封向160萬選民報復 - 陳也</h1><p>點解林奠堅持「漏封」？由過年前到今日撲極都搵唔到口罩買的老街坊，哀歎林奠是要等埋「發叔」。發叔，唔係瓜老襯那位求簽鄉紳，只是代名詞，林奠收到柯打必須保證讓強國「發叔」們入境，但發叔貴人事忙未行得，香港機場唔落閘，港珠澳橋迎疫而上，豪畀佢，等大貴賓避秦入城。<br><br>年輕十年的街坊指出，林奠兩個仔唔屬「發叔」，八個月前接受CCTVB訪問自稱「叫兩個仔唔好返來」，武疫當前，林奠冇後顧之憂了，亦唔慌care枕邊位白襪仔手足，全心反撲，向當佢死嘅那160萬選民報仇！Bill is dead，160萬票投素人泛民的選民，就係林奠眼中阿Bill，要付出代價！黃絲區議會阻擋唔到特府徵用社區做隔離營，黑警會「堅守崗位」，存倉的政府口罩唔派，TG就繼續區區放題！吹咩！<br><br>連續戴同一口罩兩日的清潔工悲觀認定，林奠蓄意漏封，一心一意與市民作對，是計過條數，市民中招冚家富貴的死亡比率，絕對不是搵美國流感死亡率魚目混珠的黑心醫生瘋傳的2%，搵死人墊底的武后，黃台摘瓜，瓜老襯的人口就算高達20%，由強國專才火速補位就得，換血唔換肺。學廣告對白咁講：絕招嚟嘅，阿爺教落，佢地梗係唔識啦。</p></body></html>