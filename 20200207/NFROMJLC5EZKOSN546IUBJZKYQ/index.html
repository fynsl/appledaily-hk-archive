<html><header><meta charset="utf-8"><title>隔牆有耳：「先抗疫」陳同佳自首再拖 - 李八方</title></header><body><h1>隔牆有耳：「先抗疫」陳同佳自首再拖 - 李八方</h1><p>涉嫌喺台灣殺害女友潘曉穎嘅陳同佳，舊年10月出獄後，曾經喺聖公會教省秘書長管浩鳴牧師陪同下，公開承諾會去台灣自首，但一直得個講字，聖誕、新年、農曆年過埋，台灣大選都選完，仲係自首無期。<br><br>記者噚日就問管牧，台灣決定收緊中港澳人士入境限制，由今日起港人去台灣就要隔離14天，會唔會影響陳同佳自首意願？管浩鳴回應話：「我相信港台兩地都將抵抗疫症放首位，一切都等疫症有所紓緩後再解決。」咁即係陳同佳去台自首仍然是未知數，拖吓拖吓都唔知幾時先肯去。不過算啦，大家似乎關心佢係唔係仲住差人安排嘅安全屋京士栢豪宅多啲。</p></body></html>