<html><header><meta charset="utf-8"><title>【廣告經綸】如果林雪做特首 - 文廸晞</title></header><body><h1>【廣告經綸】如果林雪做特首 - 文廸晞</h1><p>自反送中，到武漢肺炎新型冠狀病毒疫情，有好多平時斯斯文文、唔聲唔聲的男男女女，從來與粗口絕緣的他和她，竟然在自己的社交媒體瘋狂爆粗。<br><br>根據搞big data朋友統計，過去七個月，粗口指數升到頂點，可能係自開埠以來香港人講得最多粗口的歲月。低處未算低，既然林鄭已經做到這個田地，香港還真的需要一個特首嗎？說穿了，要找任何人做特首都一定不會比現在的更加估你唔到或更加差。其實，呢個位倒不如乾脆找林雪做啦！最起碼可以同香港人用粗口唱雙簧，真正「溝通與交流」，甚至互片，再唔使雞同鴨講，唔使再理得你喊破喉嚨、日日上街、罷工，有人就繼續「唔會畀你得逞」。<br><br>國泰航空剛宣佈從3月1日至6月30日將放三周無薪假，相信其他行業和大機構都會陸續裁員、減人工、逼放有薪或無薪假等措施。經歷過03年沙士的香港人，大概仍記憶猶新當年的辛酸，但何解今日的慘況更遠甚於當年呢？<br><br>其一，當然係2019下半年已經經過反送中一役，依家屋漏兼逢連夜雨，雪上加霜，你話點會唔傷？<br><br>其二，當年的特首唔係林鄭，香港人上下同心，排除萬難，抵抗疫情，點似得今日內憂外患，雞犬不寧？<br><br>其三，「搶」，香港人由口罩，到搓手液，到消毒紙巾，到米，到出前一丁，到一眾大陸、韓國、台灣罐頭，再到廁紙和安全套，萬事皆因惶恐起，香港人的驚慌程度，好明顯已經進入歇斯底里的狀態。<br><br>你睇，大家都係特首，澳門特首賀一誠，話全民戴口罩就戴口罩、派口罩就派口罩、錢現時唔使等幾時、賭場現時唔關又等幾時……相反，香港口罩唔使戴、戴咗要除番，關又封啲唔封啲，嘢又講啲唔講啲，香港人，點會唔被迫到瘋狂，搶廁紙，都變得合情合理。<br><br>文迪晞<br>mailto:heyadmen@gmail.com</p></body></html>