<html><header><meta charset="utf-8"><title>華大媽的怒火 - 邁克</title></header><body><h1>華大媽的怒火 - 邁克</h1><p>中國外交部華春瑩最近不停向美帝發砲，以棄婦聲氣鬧個賤格衰佬唔理自己，話武肺氾濫束手無策，對方死都不肯伸出援手，還落井下石封關，直頭有種在祠堂披頭散髮表演滾地沙的架勢。暫且勿論究竟是美方闊佬懶理，抑或中方對別人釋出的善意冇反應，日以繼夜怒斥外國勢力唔幫拖，天朝顏面何存，架都畀你丟光了，因住太不厚道的美國人冷笑一聲反問「家陣我欠咗你咩？更何況，唔係話唔准人干涉你哋內政咩，我哋好驚呀，點敢亂嚟喎」，嗌交部縱有臉皮厚過萬里長城的鐵嘴雞，睇怕都只好口啞啞。別忘記，中美雙方正展開貿易拉鋸戰，假假哋都算敵人，美國佬如果過份熱情自動獻身，隨時被懷疑派間諜滲透，豈不是自討苦吃？冷暖人間，自掃門前雪是道理，兼顧隔籬瓦上霜是人情，廉恥欠奉，邏輯總有一些吧，快別呼天搶地無理取鬧了，多難看！<br><br>令人遺憾的是，華大媽的怒火越燒越盛，這兩天竟然蔓延到外國私營機構，噴向宣佈停飛中國的航空公司。喂阿嬸，你對住對口單位咆哮有什麼用，「敦促有關國家謹慎考慮，不要過度反應，從維護雙邊交往合作大局出發，不要限制雙方航空公司運營航線航班」，敦促個屁咩，人家民主國家可不像貴國，乜都要睇皇上面色，而且有將員工健康放在第一位的良心，有生意都唔做，唔係國家領導人一聲令下就夾住條尾乖乖就範㗎。至於呼籲大家「遵循世衛建議」、切勿「無視世衛專業權威建議」、「按世衛建議立即修改政策」，哈哈哈，她難道沒有發現自從該組織不停擦中國鞋，公信力已全部蒸發了嗎？</p></body></html>