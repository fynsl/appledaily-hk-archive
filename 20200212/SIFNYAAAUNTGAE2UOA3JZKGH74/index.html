<html><header><meta charset="utf-8"><title>頂佢個武肺，開放軍營啦 - 陳也</title></header><body><h1>頂佢個武肺，開放軍營啦 - 陳也</h1><p>網媒指警黑包廂夜宴，警方澄清純屬自費非用公帑，而且兩個廂房是有阻隔的。收到，即是說警黑確實「自我隔離」，「自律」防疫。據目擊者講，幾個四點鐘招牌沒有戴口罩，明顯緊跟林奠「戴咗都要除返」的軍令，慳返不少口罩，盡快向海港sir學習，每位捐520隻CSI口罩速遞去武漢（醫護卻是一隻N95被迫戴兩日，醫院有良心派個紙袋用來吸濕），交代是每個差人省吃儉用騰出來，並非伸手叫下屬直送十盒到辦公室的高官可比！張司長坐着也中槍，要先發制人（差人）盡速企街派罩。（硬食屯門三公主塵。）<br><br>攞硬九億補水，包廂慶功（疫情下打爆西貢市民頭，將軍澳又拉119人），席間大開香檳，當黃埔第一位確診武肺而死的亡者無到。黑警自恃有林奠撐，忠誠勇毅，武肺不侵，裝備與醫護相反，要乜有乜兼加薪在即，鎮守檢疫中心的dirty job都有民安隊和童軍做，去唔到深圳海底撈，黃埔包廂飲勝一樣high，只要記住PK鄧「與黑社會勢不兩立」的軍訓，坐埋打邊爐，屁股冇離座喎，立乜春啫。<br><br>警黑冇救，救各區免於被徵用做隔離檢疫者，得返唐英年早在5號時提出的開放軍營一途。林奠得戚曬命拎到中央千七萬個口罩，即被內地五毛喪鬧。差人唔預佢開香檳的林奠，哽咽自己已經冇朋友，至怕解放軍say no兼頂佢個肺，所以不敢叩門。那邊廂唐唐深知刻不容緩，搶灘在望，得逞。</p></body></html>