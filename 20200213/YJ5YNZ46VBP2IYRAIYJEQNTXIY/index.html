<html><header><meta charset="utf-8"><title>【冰說聰明】阿里的兩個重要因素 - 青冰</title></header><body><h1>【冰說聰明】阿里的兩個重要因素 - 青冰</h1><p>周二上午市彭博新聞忽然傳出，話「據悉」阿里巴巴（9988）將被拒納入港股通，股價即時隊幾蚊，之後又收復失地。<br><br>港股通標的係根據恒生綜合指數為藍本，但內地監管都不是照單全收的，ETF及合訂證券都仲未入得，而W股在2018年納入了恒生綜合指數後，港交所（388）同內地監管部門在2018年底達成共識，但最後仍要等到去年10月，才正式納入小米（1810）及美團（3690），仲更新了港股通業務實施辦法，講明W股要上市半年再加20個交易日，才合資格候選標的。而阿里作為第三隻W股，港交所係好想佢盡快加入港股通，但奈何阿里巴巴不只是W股，更是第二上市，有雙重身份的，之前港股通並無先例，所以又係要再同內地監管傾。<br><br>心水清的戰友應該都記得，阿里是在11月26日上市，並在12月9日納入恒生綜合指數，即係達到了第一個門檻，但即使阿里不是第二上市，由於上市至今都未夠半年，今月的港股通標的檢討中，根本就不合資格，何解所謂知情人士，會「據悉」阿里已被拒呢？如果係指今次，咁其實唔需要知情人士啦，因為係公開之事實，即使內地監管今日已開綠燈，5月底先夠半年，即係最快也要8月檢討時才進入候選名單。<br><br>其實阿里市值幾萬億，入港股通只是錦上添花之舉，並非如中小型股份般，入港股通就可聲價十倍，反而中概股在美國市場的表現、本身之季度業績、螞蟻金服有冇上市時間表，應更具影響力。而知情人士未必有話你知，由於阿里在港上市後流通股份大增，MSCI早前已明言，最快會在2月調升阿里在MSCI的比重，而MSCI季檢，正是今天開市前，又咁啱，今日又係阿里公佈季績之時，相信這兩個因素，遠比港股通重要吧。<br><br>青冰<br> http://fb.com/chingbing888 <br>本欄逢周四刊出</p></body></html>