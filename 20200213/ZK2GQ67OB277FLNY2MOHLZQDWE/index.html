<html><header><meta charset="utf-8"><title>閉門作賽馬迷罵官 - 左丁山</title></header><body><h1>閉門作賽馬迷罵官 - 左丁山</h1><p>呢個星期好勞氣，與廣大馬迷一同失落，因為唔可以入場跑馬，焗住要在屋企用馬會投注App，同樣係投注啫，有乜唔同？咪就係氣氛囉，入場可以在沙圈睇清楚馬匹動態，雙邊投注則可以有大電視睇到馬匹行圈，下注把握係多啲嘅。惡佬明上個星期六被迫在家落注，先至發覺電話戶口唔夠錢，而所有投注站閂晒門，點搞好？如熱窩上螞蟻，想講粗口鬧馬會堅離地之際，由佢教曉賭馬嘅乖仔唔知在邊處搵到資料，話7-11繳費靈可以轉錢入戶口，於是惡佬明衝落街入錢落投注戶口，跟住就收到大批老友來電話：「喂，入唔到錢喎，有冇辦法？」可見不少馬迷（包括左丁山）都唔知有呢個方法。<br><br>惡佬明兩仔爺今季馬運亨通，經常贏錢，惡佬明公子更加刨馬有道，常中冷門，令左丁山冇法子唔服，前星期越洋轉播南非賽馬，佢兩仔爺居然中咗一條派彩兩萬嘅三重彩。問星期六在屋企落注又如何呢？佢係堅持「沙圈睇馬」一族，要睇勻每隻馬行圈神態先至肯下注，但在家看有線18台，馬匹行圈畫面細，睇唔清楚，轉去睇無線J2（82台），畫面夠大，不過唔知點解，串流不順，畫面窒吓窒吓，睇唔清楚，惡佬明卒之輸到唞大氣，打電話嚟：「喂，你有冇辦法向馬會反映，咁樣賽馬好唔掂呀？」<br><br>反映乜鬼吖，你估馬會唔知咩，內地傳言話雙黃連（成藥，與黃連不同）可防武漢肺炎，雙黃連賣到斷市，香港馬會對閉門賽馬就真係啞仔吃黃連，有苦自己知。上星期六賽馬，左丁山在場內有朋友馬出賽，於沙圈聽到消息，馬會應政府「要求」，閉門賽馬進一步收緊，短期內連遴選會員都不能進場，只得出賽馬匹馬主及配偶入場，有啲朋友知道後，面都黑晒，一位鄉親索性勞氣到話現時香港由「狗官治港」！又關政府事？大家都明白，閉門作賽對賽馬事業好不利：（一）無氣氛，（二）人少易造假，（三）投注額下滑，上星期六投注額已比前一個周末少10%以上，（四）最弊係鼓勵外圍馬復甦，本來經馬會大力宣傳後，外圍馬已縮窄活動空間，但依家冇電話投注，冇投注站，冇入場，如此環境對外圍莊家非常有利，仲唔乘機死灰復燃咩。或曰，武肺當前索性連賽馬都收檔啦，咁又違反鄧小平遺願「馬照跑」噃，2003年沙士死人甚多，香港都冇停止賽馬，冇閉門賽馬，點解董伯伯得，而林鄭就如此無能？林鄭政府其實係對馬會施壓，馬會揸頸就命，唯有盡量壓縮入場人數，極度不願意叫停賽事。普羅馬迷，尤其是低下基層，多是老馬迷、公眾席擁躉，投注站常客，現在呢班人最憎林鄭令佢地賭馬不便，在街頭街尾放聲大罵林鄭防疫無方，連累賽馬！</p></body></html>