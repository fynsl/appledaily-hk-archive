<html><header><meta charset="utf-8"><title>五星酒店外賣 - 左丁山</title></header><body><h1>五星酒店外賣 - 左丁山</h1><p>今日情人節，以往大酒店、高級食府生意做唔切，一雙雙情侶爭相訂位享受燭光晚餐，實行羅曼蒂克一番。點知今年武漢肺炎襲港，甚麼浪漫氣氛都沒有了，餐館無不叫苦連天。香港嘅酒店素來靠餐飲生意賺錢，而今酒店內餐廳空空如也，實不知如何捱落去，左丁山在1980年代中出任私募基金（那時候叫做直接投資公司）之投資董事，因董事會、大老闆喜歡投資酒店，故此接觸過起碼三十個酒店投資項目，從Arthur Andersen（執咗好耐）得到一個粗略酒店財務指標，一間酒店嘅房間總收入約佔總收入60%，餐飲佔35%，其他收入約5%（那些年有收電話費、長途電話費、電訊費等等，依家當然冇晒咯）。後來睇番酒店項目啲預測及實數，上述比例可微調為房租55%至50%，餐飲45%至50%，其他收入5%，但香港酒店收入比例更偏重於餐飲，當年閱讀富麗華酒店年報，發覺餐飲佔總收入約60%，遠高於其他亞洲區五星酒店，原因係香港人鍾意到大酒店擺酒，吃午飯晚飯及黃昏快樂時光，在曼谷耶加達馬尼拉好少見到本地人到酒店吃晚飯嘅。因此知道香港嘅酒店一向倚賴餐飲多過房租……一旦遊客不來，再有疫情打擊出外食飯意欲，如目前真實情況，酒店經營就慘過梁天來，苦過金葉菊。<br><br>上星期五收到老婆短訊：「星期日中午無謂出街飲茶嘞，你去中環金華買叉燒返嚟，一於在家吃一餐飯！」有冇搞錯呀，在辛苦日子，搵啲好嘢食得唔得？以解疫情憂鬱吖嘛。點知差不多同一時間，接到尖東帝苑酒店（Royal Garden）電郵，即日推出外賣服務，顧客可在酒店內四間餐廳點菜外賣，一齊叫埋越南河粉，莎巴天尼意大利飯，東來順甜品，中菜廳炒粉麵……只有四季菊日本菜不外賣。嘩，天助我也，急忙徵詢六舅七舅老襟意見，人人贊成，於是幾家人在七舅屋企開餐，向帝苑酒店落外賣訂單，網上訂菜仲有八折優惠㖭。酒店專人在星期日中午送到七舅家中，加埋第四代共二十人，吃個不亦樂乎，埋單每人（per head）約130~140元，夠晒抵，人人稱讚價廉物美！左丁山比較熟悉酒店經營方法，吃得開心之餘，暗地裏為酒店叫苦，以後點玩落去呀，真是難為了酒店總經理！好彩自己於80年代有份搞酒店投資時，形勢大好，遊客食客自動走埋嚟，但今日遇上時勢不濟，神仙難變，總經理識飛都冇用。</p></body></html>