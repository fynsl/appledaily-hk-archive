<html><header><meta charset="utf-8"><title>求驗客手記：驚聞中超隊下榻同酒店紅魔急搬竇避炎</title></header><body><h1>求驗客手記：驚聞中超隊下榻同酒店<br>紅魔急搬竇避炎</h1><p>曼聯啱啱喺西班牙馬貝拉島進行完歇冬集訓，相信一眾魔兵都鬆晒，可以返英國專心備戰下場鬥車路士嘅英超大戰。不過有傳媒揭發，佢哋喺馬貝拉島曾經換過酒店，原因係原本打算入住嘅酒店喺紅魔到埗前幾日，曾經被由賓尼迪斯帶領嘅中超球隊大連人（前名大連一方）住過，曼聯好可能驚感染到喺中國爆發嘅新型冠狀病毒，所以決定即時轉竇！</p><p>恩哈路獨操地點近曼城</p><p>話說紅魔原定入住威斯汀拉昆達高爾夫水療度假酒店，但到咗西班牙後，先知道原來大連人嘅職球員曾喺一個禮拜前，住過呢間酒店進行中超季前熱身。紅魔職球員知道後大驚，即刻改住附近嘅五星級酒店，明顯曼聯係怕咗目前喺中國大規模爆發嘅武漢肺炎，擔心即使大連人已經離開咗酒店，都怕對方用過嘅設施，可能會令佢哋受感染。<br><br>其實曼聯可以話對武漢肺炎嘅防禦措施相當熟悉，事關佢哋從中超上海申花借入嘅前鋒恩哈路，已要留英隔離14日而冇得去西班牙集訓，呢位尼日利亞前鋒甚至連球隊嘅卡靈頓訓練基地都唔去得，只可留喺佢目前入住嘅羅利酒店，同埋附近嘅英國跆拳道中心做個人操練。有英媒發現呢個跆拳道中心，其實同曼城嘅伊蒂哈德航空球場只係相距480米，腳程六分鐘就到，曼聯將恩哈路擺咁近宿敵，唔知係咪別有用心呢？</p><p>馬迪私會「大連人」咸錫</p><p>不過，曼聯就算幾努力防範，最終都可能功虧一簣，事關球隊中場尼曼查馬迪曳曳，竟然趁呢段時間同大連人教練團成員、前南斯拉夫同胞達高馬迪，仲有效力該隊嘅斯洛伐克國腳咸錫短聚，話晒人哋都係中國嚟，唔知有冇感染病毒喺身㗎嘛，萬一馬迪惹到再傳染畀隊友就麻煩囉！唔知佢會唔會俾球會「照肺」呢？<br><br>目前武漢肺炎的確令世界各地人心惶惶，中國已因肺炎變成疫區，唔少喺當地搞嘅體育賽事都要延期或取消，而世盃亞洲區外圍賽第二圈下月尾將重燃戰火，國足都幾難喺主場鬥馬爾代夫，不過泰國足總就幫拖，話同意借出泰超球隊武里南聯嘅主場畀中國踢呢場外圍賽，家陣只需通過泰國嘅旅遊局同衞生部門批核就得，似乎泰仔唔多怕喎！</p></body></html>