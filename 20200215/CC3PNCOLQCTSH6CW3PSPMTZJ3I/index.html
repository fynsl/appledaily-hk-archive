<html><header><meta charset="utf-8"><title>地盤口罩 - 左丁山</title></header><body><h1>地盤口罩 - 左丁山</h1><p>上星期在馬場聽到一個建築界人士講，某地盤新年後開工，曾發生工人在地盤暈倒兼嘔吐事件，嚇到管工及管理人員面青，即刻上報公司董事，董事飛咁快趕去地盤視察，以前呢啲事算係小事，扶起嘔吐工人，清潔一番便了事，但今時今日，冇人敢或肯行埋去清潔，而係你望我，我望你，待董事定奪。地盤人員就即時打電話叫白車，送工人入院，工人醒番，承認自己新年回鄉探親幾日，各人又立即彈開，此乃今日香港一景。好彩入院後檢查，只係普通感冒兼腸胃不適及睡眠不足啫。<br><br>後來晚上碰到入唔到馬場，因而嬲到震嘅地盤總管惡佬明，問佢：「地盤開工未？」惡佬明答：「梗係開咗啦，之不過每日為撲口罩煩，工程就一啲都唔煩。唔派口罩畀工人，開唔到工㗎。」口罩咯喎，全亞洲缺貨，買得到最平都要五蚊一個，二百人開工就要一千銀一日，係以前投標時冇考慮到嘅成本，真攞命，最弊嘅，就係有錢都未必買得到。<br><br>後來又問工程師C：「你地點買口罩？」工程C話：「費事話你知，總知我地採購部門有辦法，唔使工程人員去班貨，總之有印尼就用印尼貨，有泰國就用泰國貨，冇得揀擇嘅嘞。」點解唔延遲開工，學吓新世界嘅地盤呢，工程C話：「私人發展商自己話晒事，想點就點，我地承包政府工程，唔如期完工交貨就要罰錢，遲完工呢，每遲一日就罰幾十萬，所以我地點可以唔開工？」但政府話公務員返工可以延遲到2月23日噃？工程C冷笑：「我冇咁好命做公務員。」公務員唔使返工，地盤咪冇公務員巡查？一位地盤管工就對左丁山講：「仍然有政府人員嚟監察嘅，我地開工，佢地就一定要嚟，不過條氣唔係幾順咁啫。最過癮係佢地冇口罩要由我地公司畀埋，但我地照合約條款送上口罩之時，公務員就要問埋口罩生產來源證，生產品規格，等佢地申報上頭。坦白講，我地攞到口罩，已算夠運，邊度有問攞來源證及規格呀。公務員最初唔肯要，但後來又驚，死死氣戴上我地提供嘅口罩！」唔怪得做公務員逾30年嘅曾智華講公務員永遠程序第一，目標為次，唔識臨危應變，臨陣變通，香港特區政府領導人就係老公務員心態，武漢疫情打到埋身都不知如何應付，商界及平民唯有靠自己！</p></body></html>