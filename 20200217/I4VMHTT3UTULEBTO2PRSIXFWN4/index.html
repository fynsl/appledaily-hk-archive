<html><header><meta charset="utf-8"><title>鄭志剛無戴罩晤雪茄朋友群 - 李華華</title></header><body><h1>鄭志剛無戴罩晤雪茄朋友群 - 李華華</h1><p>【中環在線】發展商新世界嘅諗頭一向快人一步，既要求全港地盤停工，又喺1月尾花過千萬元買「抗炎三寶」：口罩、消毒搓手液、濕紙巾，派畀基層、員工。揸弗人鄭志剛（Adrian）早幾日仲戴住口罩、親自去尖沙嘴K11 MUSEA派口罩，同客戶服務員、清潔工以及保安員打氣。<br><br>公事繁忙，梗係要搵機會鬆一鬆，鄭志剛上星期六晚就喺IG出咗幾個stories。有張相影住兩支雪茄，相內分別寫上「Davidoff 1989」、「Ramon1960s」。自己一個食當然冇問題，但另一張相卻係十幾人兄弟班，聯同鄭志剛喺Cigar club（中環雪茄會）相聚、嘆返口大雪茄，但就全部都冇戴口罩。<br><br>相內有詹培忠兒子詹劍崙嘅身影，不過華華未搵到佢，求證唔到張相幾時影。如果呢個係疫情期間嘅聚會，就有啲高危喇，隨時由「打邊爐家族」翻版成「雪茄朋友群」。又或者，吞雲吐霧時，相互之間係咪應該隔開六個階磚？<br><br>李華華<br>mailto:LiWaWa@AppleDaily.com</p></body></html>