<html><header><meta charset="utf-8"><title>廣東可徵私產抗疫 - 左丁山</title></header><body><h1>廣東可徵私產抗疫 - 左丁山</h1><p>肥仔K在新年期間往大阪、神戶、奈良、京都遊覽一星期，點知香港學校封校直至另行通知，於是又帶住老婆仔女去東京自駕遊，其間收到不少朋友同學短訊，催促佢買口罩，於是立即周圍搵，如葉一南在專欄所述，在東京搵得辛苦。日本自從有奈良旅遊巴司機中招後，日本人爭相買口罩，市區內難得一見，但好彩因為自駕遊，到東京郊外小鎮，仍可以一箱箱咁買，肥仔K買咗四箱往郵局空郵回港，郵局職員話：「點解咁多中國人嚟寄口罩？」肥仔K唯有苦笑。<br><br>返到嚟，好唔得閒，朋友同學分批來到分口罩，又驚「口罩不可露眼」，分別用不透明手抽環保袋裝得密實。個個攞完口罩都呻驚住用完就買唔到，現在日本出現有二百幾宗確診，多過香港，日本仲會有口罩賣咩。<br><br>學生豪（依家係助理工程師嘞，以後得稱工程豪）有中學同學在印尼有人脈關係，居然有辦法自印尼運咗幾萬個口罩到香港，部份捐畀NGO，部份叫親友認額，一晚就被搶購一空，遲覆電郵者冇份，每個賣五元，學生豪分得兩箱返屋企，媽咪好高興，因為見到網上有廣告賣印尼口罩，一盒五十個，售498元！<br><br>政府買口罩，訂5300萬個，目前只收到400萬個，反而香港人各師各法，各顯神通，透過私人關係，運咗不少口罩回港應急。私人公司如屈臣氏直情免費派15萬個口罩㖭，醫管局淒涼到口罩存貨不足，有勞新鴻基地產捐獻15萬個，想來范鴻齡主席都覺得好冇癮，林鄭咬牙切齒話有口罩等物資供應醫管局，咁啲物資去咗邊呀，澳門人話要信「一誠」，香港人信林鄭一成再打五折都會死人！<br><br>有如此政府，就會委任葉劉呢類人做行政會議成員，此人語不驚人死不休，講完就畀政府否認，都係要講，可能係佢以為香港特區政府係內地政府咁威權啩。2月11日，廣東省人大常委會緊急立法，即時授權廣州市政府和深圳市政府，必要時可依法緊急徵用私人財產抗疫！咁樣私人產權何在？改革開放後，以為內地私人產權有啲保障，依家藉抗疫之名，隨時徵用，唔怪得內地人一發達就立即千方百計走資移民，點都係要去美國澳洲買房地產先，衰衰地都要離開香港買番兩層樓！<br><br>市民要警告葉劉及林鄭，你哋兩位諗都唔好諗呢個方法，向廣東偷師呀，否則香港未畀武肺搞彎就畀呢類緊急法搞死！</p></body></html>