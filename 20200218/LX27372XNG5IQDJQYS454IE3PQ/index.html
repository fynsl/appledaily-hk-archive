<html><header><meta charset="utf-8"><title>【操盤手札記】疫情為錢搬龍門 - 割柑人</title></header><body><h1>【操盤手札記】疫情為錢搬龍門 - 割柑人</h1><p>十步殺一人，千里不留行！武漢肺炎爆發兩個月嚟，奪走1,775條人命，中國佔1,770人，香港、台灣、日本、菲律賓、法國各1人。中國死亡數字有幾真？外媒引述捷克氣象網站Windy數據，指武漢焚屍令二氧化硫超標，網民推算焚屍超過1.4萬！<br><br>確診數字亦好神奇！湖北以外地區新增確診連跌13日，點解？皆因衞健委2月6日修改標準，檢測陽性卻未發病不列確診。2月9日又改，喺湖北加入臨床診斷類別，即檢測陰性卻有肺炎；2月13日更將之歸入確診，令湖北單日新增近1.5萬宗確診！<br><br>衞健委一周兩度搬龍門，先後透過「檢測」同「診斷」修改「確診」定義，前者營造疫情趨緩假象，後者則營造病死率低假象。按此計算，病死率為2.1%，低過按世衞數據計嘅2.9%，更低過早前喺預印期刊medRxiv發表嘅3.06%，盤數即刻靚晒。<br><br>執靚盤數，為乜？為復工！習近平開晒聲，抗疫不忘經濟。而且，美國貿易代表署剛成立爭議解決辦事處，落實中美首階段貿易協議，上周六啟用。中國簽署貿協，目的係buy time，但兩年啃多2,000億美元美國貨，疫情雖未過，唔復工點啃？<br><br>抗疫有晒劇本，金融市場跟黨走。周一，人行下調MLF利率，變相減息，帶動中港股市分別再升2.3%同0.5%。恒指收27959，成功回補第一個裂口，有望挑戰第二個裂口28700；不過，企穩28000關前，回吐壓力隨時再現，初步支持27600。<br><br>阿里巴巴（9988）日前派季度成業表，收入同盈利都好過預期；不過，主席預告面對疫情，今季業績將受衝擊。有危就有機，阿里智能移動辦公平台釘釘（DingTalk），上周躍升App Store下載榜首，首超微信。阿里中線看好，可逢低吸納。<br><br>割柑人<br>本欄逢周二刊出</p></body></html>