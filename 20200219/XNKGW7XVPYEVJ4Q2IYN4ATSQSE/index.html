<html><header><meta charset="utf-8"><title>【智取大市】滙豐步TVB後塵？ - 晉佳</title></header><body><h1>【智取大市】滙豐步TVB後塵？ - 晉佳</h1><p>滙控（005）香港區經調整稅前利潤不跌反升5%，以香港嘅滙豐僱員大約3萬人計，佔全球僱員唔夠15%，但貢獻咗整個集團嘅54.5%稅前利潤！滙控選擇大裁員，估計香港炒人比例會相對低，變相令滙控更近乎all in香港。<br><br>裁員等等嘅精簡架構措施，喺2020年至2021年產生72億美金嘅重組成本，2022年或打後每年慳返45億美元經調整成本，大概2023年內，重組計劃先開始打和，2024年打後先每年慳45億美金。慳到嘅錢，根據滙控嘅講法，係補充資本再投資，另外有1,000億美金嘅風險加權資產沽出再投資，偏偏佢哋往績差勁，有形資產回報率只得8.4%。做一輪大龍鳳，睇唔到會改變命運，仲要個鴻圖大計實行幾年，曲線話畀大家聽，未來幾年呢間銀行會繼續唔長進落去。<br><br>最愚不可及嘅係，滙控明明越嚟越all in喺香港，偏偏喺舊年嘅社會事件裏面，星火事件同過半香港人過唔去，連自己地頭嘅智慧都冇埋，越睇，就越有TVB（511）嘅影子。<br><br>前排有朋友問小弟關於高息股嘅選擇，小弟將滙控排喺最尾，股息率7厘？睇個勢都keep唔住。其實小弟都希望滙豐唔會步TVB後塵。<br><br><br>晉佳<br> http://fb.com/advanceguy1 <br>本欄逢周一、三、五刊出<br></p></body></html>