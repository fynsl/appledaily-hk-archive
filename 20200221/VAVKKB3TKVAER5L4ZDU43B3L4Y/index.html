<html><header><meta charset="utf-8"><title>港鐵home office形同虛設 - 李華華</title></header><body><h1>港鐵home office形同虛設 - 李華華</h1><p>【中環在線】武漢肺炎疫情肆虐香港，昨日政府宣佈各部門特別上班安排繼續延長至3月1日，不少私人機構都會跟隨，意味大部份打工仔足足一個月都唔可以正常上班工作。<br><br>港鐵（066）作為公營企業，當然都有響應政府呼籲安排員工home office，但華華聽聞有員工唔多滿意港鐵嘅安排，仲話措施形同虛設。據講港鐵計劃將員工分為兩批，如Team A返公司，Team B就Home office，原意係A、B組互相隔離，豈料不同部門並冇共識，各自的A、B team返工人手及日期不一，結果部門間不論健康情況如何都會碰面，有個別部門員工更被安排隔日上班，根本起唔到隔離作用。<br><br>相反，外資行的安排就人性化好多。好似投行摩通咁，同樣分兩Team，但兩team人嘅替換時間係相差兩星期，完全符合衛生署要求隔離嘅日數。呢個措施好在，若果中間發現有人中咗招，期間已經被安排入院，大大減少傳染畀另一Team人嘅機會嘛。<br><br>李華華<br>mailto:LiWaWa@AppleDaily.com</p></body></html>