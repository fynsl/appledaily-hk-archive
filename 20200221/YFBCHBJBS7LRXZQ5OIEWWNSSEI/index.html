<html><header><meta charset="utf-8"><title>為廁紙狂 - 左丁山</title></header><body><h1>為廁紙狂 - 左丁山</h1><p>沙田陳太鍾意入馬場，凡有賽事，（星期日，星期三晚）佢就將湊孫事宜，交番畀仔女，自己去馬場過吓癮，亦係一個星期之中，唯一唔理會家事嘅時間；乜唔係啫，一家之主要湊孫，要管菲傭打理清潔，要掛住數屋企夠唔夠食米、廁紙、口罩、消毒酒精，都好緊張㗎，何況不時有同學朋友群組短訊講去邊度搶廁紙，好容易人都癲。<br><br>冇得入場之後，沙田陳太若有所失，佢又冇電話戶口，場外落注要靠阿仔及女婿，好唔方便。上星期六佢知道唔可以入場，但沙田會所凱旋廳仍然招呼會員飲茶，於是訂咗枱，點知打電話問清楚，唔可以揸車去，為之冇癮，陳太細佬細妹等人於是車陳太到尖沙咀九龍福臨門，車到門口，見到隔籬惠康有好多廁紙，陳太話：「不如入去執番兩條先。」細佬話：「飲完茶先啦。」陳太話：「你唔熟街市行情，有得買就買咗先。」於是六個人入惠康買咗12條廁紙（每人限購兩條）。<br><br>三點左右飲完茶，陳太話再買廁紙，畀出入不大方便嘅幼稚園老同學，點知賣晒咯，惠康廁紙即日售罄；今時今日，零售獨旺兩樣貨品：口罩與廁紙！左丁山知道後，話畀退休大公關聽，點知堂堂中環威水大公關，退休後有時間在家，太太叫佢去金鐘百佳買廁紙，連去三日（十時後）都買唔到，佢為之擰擰頭，住在圓方上蓋嘅老友對佢講：「圓方360有好多廁紙喎，應該買得到！」左丁山呢排泊車在圓方，朝朝經過萬寧（十時前），只見日日有幾十人在門口排隊等開門，其他名牌商店，就人影唔見一個。<br><br>九福經理對陳太細佬話：「晚飯好少客，好靜，歡迎外賣，唔送貨，請自取，星期日晚冇人訂位，可能提早收舖。」餐飲業真淒涼，左丁山上到陸羽，平時啲熟客唔見咗七八成，伙記話晚上靜過鬼，啲高檔客戶去晒邊呢？可能係去晒馬會，山光道會所聽講幾難訂到位，左丁山常到嘅沙田凱旋廳就午餐晚飯時間都坐滿人，好好生意，周末一位難求，大概係啲會員對馬會衛生情況有信心，唔出尖沙嘴中環名店就反而去山光道與沙田會所。<br><br>話說沙田陳太為人為到底，將自尖沙嘴買到嘅廁紙，送去老同學屋企，老同學歡喜到極，幾乎要同佢來一個熊抱，但在住宅大廈門口就畀一啲眼甘甘嘅師奶追問：「咁多廁紙，去邊度買㗎？」<br><br>陳太返到屋企，唞吓大氣，見到賽馬已去到第十場，電視上打出Jenny貼士，有4-7-11，4號開心大少係大熱門，陳太叫乖仔買7-11兩隻冷馬（皇龍大將、輝煌星），鴛鴦Q，哎吔，投注200元，咁就收番$3950，乖仔為之目瞪口呆！陳太話：「善有善報，我去尖沙嘴惠康買廁紙，明益老同學噃！」</p></body></html>