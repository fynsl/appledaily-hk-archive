<html><header><meta charset="utf-8"><title>鬥搶口罩供應 - 左丁山</title></header><body><h1>鬥搶口罩供應 - 左丁山</h1><p>校友A話有一位師弟想同左丁山食午飯，傾吓買馬、賽馬等事情，又好啫，碰巧呢排幾乎所有企業飯局聚會都取消晒，約見面容易好多，於是星期二就到陸羽二樓飲茶。本來以為講馬輕鬆吓，但在此時此刻，不談口罩無以言，一講開口罩，呢位師弟C原來有好多趣聞。<br><br>師弟C經營旅遊，但去年投身幫助政治理念同道中人競選區議員，結果係人都知啦，泛民大勝，控制17個區議會，贏就好威，現在要向市民選民交功課，考政績咯噃，現時最大政績就係要搵到口罩，由區議會在區內派發，但口罩從何而來？師弟C話：「算我係自由人啦，未結婚，有檔小生意，自己比較容易騰出空閒時間為校友區議員服務，憑旅遊網絡幾年來建立嘅一啲啲國際關係，咪周圍去撲口罩囉。我就嚟要去東南亞交收口罩幾十萬個，係透過幾個中間人幫手買到嘅，依家買大批口罩似係炒樓confirmed mortgage，一手轉二手轉三手，想話貨比三家，價低者得，真係想創你個心，一定買唔到。上星期一個歐洲客算有良心，收咗我哋一百萬港元定金，撻定原銀奉還，話嗰批口罩以更高價賣咗畀某國商人，真係手快有手慢冇。土耳其話有貨，但話明係散貨，冇盒，我唔敢買！」<br><br>咁辛苦去買口罩，就係以成本價交畀區議員，唯一酬勞就係自覺對香港社會有些少貢獻，橫掂政府買唔到口罩，不如市民自救。師弟C話希望好心有好報，佢一月之時，睇見餐飲業生意差，街舖租金勁減，想話租舖做酒吧，事先走去黃大仙求籤問一問，解籤女士同佢講：「大仙叫你2020年底先至好開舖，唔使咁急！」於是開舖計劃暫停，點知隨後武漢肺炎便衝出中國，搞到食肆紛紛結業，租金平極都冇人敢要，師弟C算執番身彩。但今年年初一在東京，收到區議員校友催促佢買口罩，但市面口罩已開始被搶購，冇法子買得到，點知佢無意中行過一條新宿風月場所小巷，見到一小藥房有口罩（遊客少到呢條小巷），於是入去問有冇限購，店員話：「賣晒畀你都得！」於是佢真係全部買晒，有萬幾個帶回香港，自言好運，於是到黃大仙送口罩畀解籤女士，解籤人好高興，感謝及時雨，話佢買唔到，「一個口罩戴足一個星期」，又到半山豪宅送口罩畀世伯母，闊太又係買唔到口罩啫！左丁山問：「點解唔見民建聯議員撲口罩嘅？」師弟話：「因次次要同祖國商人在東南亞搶貨，我地係去為香港市民鬥搶，民建聯中人愛國，唔會咁勇嘅！」</p></body></html>