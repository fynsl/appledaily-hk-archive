<html><header><meta charset="utf-8"><title>新加坡智者千慮 - 左丁山</title></header><body><h1>新加坡智者千慮 - 左丁山</h1><p>與校友A及師弟C在陸羽飲茶，聽師弟C在東南亞搶口罩之事，方知國際口罩市場得貨為王，師弟C老友本在印度訂咗一批，但將近上飛機之時，印度政府宣佈禁止口罩出口，於是買唔成。新加坡政府貿工部部長暗地嘲諷香港官員無能，當然係事實，但新加坡政府又叻過頭，信心太過爆棚，搞到現在成為新冠狀肺炎疫區，確診數字多過香港，所以官員夠叻都冇乜用。<br><br>為何如此？校友A係做events生意嘅，即係幫客戶組織國際會議、論壇、晚宴、大型演講會等等。本來生意訂單幾好，但今年頭兩個月，幾乎所有events取消，或者無限期延遲，令到校友A悶到一個人去馬會會所打籃球。香港接連取消大型會議，但新加坡政府以為正好趁此時機搶走香港嘅MICE生意，大型會議照常舉行，唔好彩碰到有強國人在會議傳播病毒，又由一個英國人帶到法國滑雪，令西班牙、法國、英國皆有武漢肺炎事件，新加坡更係直接受害者。新近有一單係湖北女播毒，新加坡網上消息（已全球皆知）話湖北女係專業搵食女性，搞到新加坡政府要追查湖北女「半點朱唇萬客嘗」之恩客名單，分分鐘鬧出家庭不和事，師弟C話：「一啲都唔奇，我做旅遊網頁，知道新加坡東海岸某區有風月場所，東岸係基層區域，不少人幫襯公竇、私竇，近年當然有中國靚女在該地營生！」<br><br>新加坡官員係比香港官叻一皮，但在新聞不自由社會，政府始終「智者千慮，必有一失」，莫奈何！<br><br>校友A新年到日本滑雪在滑雪區曾經想上網訂一批滑雪口罩來港，但供應商在波蘭，聲明香港海關禁止呢款口罩入境，買唔成。一位大學教授太太最近來短訊云：「朋友之子在倫敦買了一批口罩交由DHL運回香港，遭香港海關扣留，理由係與蒙面法有關！真唔真呢？」校友A話有聽過同類事情，但最近香港海關大概覺得扣留口罩會畀市民鬧到爆，已悄悄放行。海關禁口罩入港，當與去年之社會運動及蒙面法有關。特區政府失道，上天唔會加以援手，但既然已就蒙面法上訴，好似有騎虎難下之勢，林鄭特首實在尷尬！當日力主推行蒙面法之建制派，今日唔知身在何方，仲敢講嘢咩，當內地地方政府嚴厲要求老百姓戴口罩，否則有防疫警察懲戒之際，香港特區政府何不乘機撤回蒙面法！</p></body></html>