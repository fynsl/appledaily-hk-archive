<html><header><meta charset="utf-8"><title>一萬蚊係咪人血饅頭？自由撰稿人 - 徐然</title></header><body><h1>一萬蚊係咪人血饅頭？<br>自由撰稿人 - 徐然</h1><p>新一份《財政預算案》擬向18歲以上市民派發一萬蚊。林鄭從來唔認同全民派錢，更加睇唔起鬍鬚曾，寧願花幾億行政費都要向「個別人士」派4,000蚊，堅持要「適度有為」。前幾年庫房水浸，講親派錢林鄭就一定會大條道理咁搬《基本法》107條出嚟，話財政預算要遵守量入為出、審慎理財嘅原則。今日呢啲所謂「原則」突然可以拋諸腦後，批出過千億嘅赤字預算案。<br><br>所以，今次全民派錢某程度上係林鄭政權跪低，亦代表佢同佢背後嘅中央藥石亂投，受極大壓力所致。呢一萬蚊唔係因為做順民，相信政府、支持中央先有。相反，冇上年嘅反送中運動加疫情擴散加區選大敗加嚟緊9月立法會選舉，林鄭一定唔會直接派錢買票助選。林鄭政府民望淨值破晒紀錄新低，壓力越大越要派錢紓緩民怨。諗番八個月嚟，超過7,000人被捕，無數爆頭流血、流亡海外、浮屍墮樓，陳彥霖、周梓樂慘死，講呢一萬蚊係「人血饅頭」絕不為過。<br><br>「壞孩子先有糖吃」，呢一萬蚊係抗爭同攬炒下嘅果實。如果想要更多嘅果實，根據呢個邏輯，做法係要更加壯大反對聲勢，迫使政府開庫買票；而唔係做順民，收咗錢之後偃旗息鼓。呢個邏輯，放於黃藍皆准，建制派呢方面嘅手段尤其純熟。<br><br>政府嘅根本角色係資源再分配，全民派錢最唔使用腦同技巧，亦都唔值班高官每個月幾十萬人工。向香港人收稅再派錢叫「均富」，唔係叫「施政」，本來唔值得鼓勵。不過，大家對呢個政府已無任何寄望，香港人習慣自救，啲錢留番係自己荷包，總好過包銷口罩利益輸送工聯會、繞過招標程序送畀中資機構，幾個月嚟林鄭加加埋埋都派咗超過600億，有幾多真正落係香港人手？</p><p>資助抗爭　支持黃店</p><p>庫房啲錢本身就係香港納稅人嘅錢，𠵱家派番畀香港人，叫「回水」，連多謝都唔使講聲，袋得心安理得、理直氣壯。政府派錢最想嘅就係收買民心同刺激經濟，所以呢一萬蚊本質係咪「人血饅頭」唔係最重要，點用呢一萬蚊令到林鄭政權唔可以得逞，唔好辜負手足嘅犧牲先係最重要。<br><br>如果有餘錢嘅，可以用呢一萬蚊資助同路人，捐畀民間抗暴基金、資助台灣流亡手足。一萬人捐已經有一億，多過612基金，足以彌補星火被凍結嘅7,000萬捐款。<br><br>喺資本主義社會，金錢就係力量。𠵱家難得林鄭打本，冇理由唔集腋成裘，增強抗爭力量。沈旭暉教授之前提倡「海外主權基金」，如果有200萬人將呢一萬蚊集合埋一齊，已經可以組成一個200億嘅基金，係國際嘅議價、迴旋能力將會大增。<br><br>另一方面，將呢200億留喺「黃色經濟圈」入面消費，其衍生出嚟嘅邊際利益將會非常可觀，足以令一眾喺疫情下苦苦支撐嘅黃色商戶度過時艱。再保守啲，將筆錢轉做美金，儲起佢，積穀防饑；或者將錢消費喺海外，一蚊都唔留喺香港經濟體系，刺激唔到本地經濟，實行攬炒。<br><br>不過回水還回水，如果要批多200幾億畀蒙面武裝分子買武器開OT，倒不如堅持攬炒，寧為玉碎，不作瓦全。一萬蚊比起血海深仇，其實好廉價。<br><br>徐然<br>自由撰稿人</p></body></html>