<html><header><meta charset="utf-8"><title>【操盤手札記】咪當儲局係龍珠 - 割柑人</title></header><body><h1>【操盤手札記】咪當儲局係龍珠 - 割柑人</h1><p>武漢肺炎全球蔓延，60國感染，六大洲淪陷，南極洲成最後淨土。世衞總幹事譚德塞上周初話「未到大流行」，隔日話「令人擔憂」，隔日又話「可能演變大流行，但沒數據顯示已達」。咩玩法？破位、後抽、再探？全球慌失失，股市亦然。<br><br>市場擔心疫情為經濟帶嚟嘅風險上升，風險資產備受壓力，美股三大指數上周都跌超過一成，陷入技術調整區。點解咁慌？疫情只係元凶之一，幫兇仲有：一、衰退風險加劇；二、美股估值過高；三、美債長息破底；四、美國大選左翼抬頭。<br><br>美國10年期債息低見1.031厘，再創歷史新低，債息倒掛嚴重，經濟衰退響號；加上美股free fall，甚有市場迫聯儲局減息味道，更似乎得米，聯儲局主席鮑威爾上周五就暗示減息。利率期貨顯示，3月減息機會達100%，問題係0.25厘定0.5厘。<br><br>聯儲局減息可以退疫救市？你當聯儲局係《龍珠》咩（玄學家李居明話電視台同播《龍珠》可以化解疫情）！減息以至減稅能否挽救經濟，要睇疫情能否受控，若然失控，全球大流行，咁全球供應鏈斷鏈，莫講話放水，神仙都難救。<br><br>中國2月製造業PMI創紀錄新低，隨時全球攬炒。不過，隨着美股成功倒迫聯儲局減息，市場憧憬全球聯手行動，周一中港股市分別反彈3.1%同0.6%。恒指收26291，按黃金比率0.382同0.5計，反彈可望分別回試26778同27022。<br><br>面對反彈市，宜揀硬淨股，例如做獨市生意嘅港交所（388）。港股舊年日均成交額為872億元，隨着中國推行較寬鬆嘅貨幣政策應對疫情，流動性明顯增加，野村估計，港股今年日均成交額達1,060億元，港交所可望受惠，不妨留意。<br><br>割柑人<br>本欄逢周二刊出</p></body></html>