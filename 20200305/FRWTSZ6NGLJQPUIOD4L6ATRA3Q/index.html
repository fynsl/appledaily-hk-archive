<html><header><meta charset="utf-8"><title>隔牆有耳：港版火神山被爆膳食頹 - 李八方</title></header><body><h1>隔牆有耳：港版火神山被爆膳食頹 - 李八方</h1><p>大陸為咗對抗武漢肺炎疫情，喺武漢快速起咗個臨時嘅武肺專科醫院火神山醫院，而早排港府就有樣學樣，將鯉魚門公園度假村改建做臨時緊急隔離中心，好多網民叫呢個係港版火神山，但呢個港版火神山係點？隔離營生活係點？有被送入去隔離嘅網民喺fb開po，講明14日限定，記錄港版火神山入面嘅生活。</p><p>記錄14日隔離生活</p><p>呢個叫「火神山上的男子」專頁，係一個喺鯉魚門公園度假村隔離嘅網民開，佢自嘲係「首批上樓住戶，感謝黨感謝中央感謝香港特區政府」，不過佢叫大家唔好預期14日隔離有乜高潮起伏，又或賺人熱淚嘅抗疫故事，因為佢強調其實冇病，暫時亦冇咩病徵。佢個專頁暫時得幾篇文，都係講吓入面嘅設施，仲有港版火神山嘅一日三餐食乜（圖），仲講笑話食落有種兒時嘅味道，諗起「中學食到嘅Lunch」同「大學頹飯一樣誠意嘅烹調」，仲講笑話入去住唔止可以抗疫，直頭可以抗衰老。</p></body></html>