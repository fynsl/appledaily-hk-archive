<html><header><meta charset="utf-8"><title>求驗客手記：意大利體壇或停擺</title></header><body><h1>求驗客手記：意大利體壇或停擺</h1><p>意大利安莎通訊社報道，由於武漢肺炎喺意大利不斷爆發，截至周二，意大利確診武漢肺炎人數累計有2,502人，死亡人數為79人，專家向政府建議，意大利體壇停擺一個月，避免人群聚集同接觸，據報當地政府正積極考慮相關建議。報道指，科學界專家向政府提出喺30天內避免進行任何活動包括體育賽事，咁樣可以防止人聚集期間，有人唔遵守至少一米嘅安全距離。報道仲話呢個係意大利總理孔特從專家組收到嘅建議，可以納入3月1日嘅法令，下令全國立即實行。如果意大利政府最終決定落實將意大利體壇停擺一個月，意媒料意甲等各級聯賽都會暫停一個月，或者呢個月嘅比賽全部改為閉門作賽。事實上受到武漢肺炎疫情影響，原定周三同周四兩場意大利盃四強次回合賽事都相繼宣佈押後，暫時未有新嘅補賽日期。</p></body></html>