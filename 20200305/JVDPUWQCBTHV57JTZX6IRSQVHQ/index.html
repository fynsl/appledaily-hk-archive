<html><header><meta charset="utf-8"><title>【魚樂無窮】兩大概念博爆頂 - 唐牛</title></header><body><h1>【魚樂無窮】兩大概念博爆頂 - 唐牛</h1><p>儲局出其不意減息半厘，震驚環球金融市場，道指抽高後再急插，執筆之時期貨又爆上，預期過山車走勢會繼續。有跟進本欄fb專頁的戰友應知道，美股大冧我撈了不少貨，卻是越撈越低，幸好有晒心理準備用幾注博，否則隨時被震走。周二晚儲局宣佈減息一刻，也趁高沽出一半持貨，鎖定利潤之餘，亦博低位再買拉低成本。就算咁好彩見底回升，也有另一半貨在手，立於不敗之地，亦印證無論買貨定沽貨，分注行動總好過all in。<br><br>息口敏感股成為噚日焦點，滙控（005）及恒生（011）因息差收窄困擾，分別跌逾2%及3%，相反連日捱沽的領展（823）終見底反彈，重拾收息王的氣勢。市場普遍預期，儲局月中會議將繼續減息，吼實高息股有着數。<br><br>本欄愛股之一嘉利國際（1050），噚日亦出現久違了的陽燭，兼有成交配合。無他，連續多年派息上升，加上今年有派特別息憧憬，現價股息率接近8厘，惹來資金追捧好正常。另一個賣點在於內房概念，美國減息美滙轉弱，人仔立即醒神，內地磚頭股即時起哄，龍頭融創（1918）及世房（813）炒高逾4%，嘉利國際早已進行舊城改造，升呢做埋內房股，呢轉挾兩大概念，爆頂一啲都唔出奇。<br><br>唐牛<br> http://fb.com/tongcow88 <br>本欄逢周二、四刊出</p></body></html>