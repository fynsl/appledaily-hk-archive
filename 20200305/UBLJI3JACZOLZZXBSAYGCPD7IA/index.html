<html><header><meta charset="utf-8"><title>【冰說聰明】聯儲減息　助內房破位 - 青冰</title></header><body><h1>【冰說聰明】聯儲減息　助內房破位 - 青冰</h1><p>侵侵今星期出tweet發炮，話聯儲局反應太慢喇，本以為佢要鬧多兩星期，鬧到聯儲局會議，點知鮑威爾就出其不意減息50點子，令市場震動，股市首個反應是升，但最後越諗越驚，周二晚道指倒跌785點收市。<br><br>市場之所以咁驚，主因係非議息期出手，屬不尋常，上次係2008年1月及10月，再之前係2007年8月；2001年有3次；1998年10月亦有一次。2007、08年那三次是同一事件，首先是見到次按出問題，要開始救，10月那次就是雷曼爆煲後一個月；2001年1月及4月，是因為科網股在2000年喪炒爆煲，拖累經濟進入衰退，9月那次便是911事件；而1998年就是亞洲金融風暴。<br><br>幾次在非會議期出手，都係超級大鑊嘢，所以今次減息後，市場即時的感覺係，聯儲局仲悲觀過我喎，所以掟貨係本能反應。今次減息之快，大家都唔收貨，就是釋出了負面訊號，鮑威爾都承認，減息阻唔到病毒擴散，亦解決唔到供應鏈問題，戰友可能會問，減嚟做乜呢？如果戰友回帶睇返過往的危機，聯儲局都是被批評救得太慢，事後mode講應該在危機初段時出手嘛。你睇，市場係唔係好難服侍呢，早又鬧遲又鬧。<br><br>當市場信心漸失，流動性趨緊時才出手，粒子彈就要更大，才可達到相同的目的，更有機會返魂乏術，情況有如澳門極速封關，香港就……都費事講了，所以青冰都傾向支持聯儲局嘅。<br><br>內地放水救經濟似乎事在必行，最不利的影響就是人仔會轉弱，孭住大量美元債的內房就大鑊了，但美國減息令美元轉弱，人仔滙價亦明顯轉強，間接助了內地一把。<br><br>這也解釋了為何昨天內房強勢破位，如要揀股，揀啲批咗股嘅會少一重風險，咁融創（1918）及世茂（813）便成為最佳選擇喇。<br><br>青冰<br> http://fb.com/chingbing888 <br>本欄逢周四刊出</p></body></html>