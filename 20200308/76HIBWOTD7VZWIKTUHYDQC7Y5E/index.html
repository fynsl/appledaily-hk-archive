<html><header><meta charset="utf-8"><title>【娛樂人物】良心與良知　周啟生</title></header><body><h1>【娛樂人物】良心與良知　周啟生</h1><p>阿林太說口罩「戴咗都要除返」，周啟生說，疫症當下，戴口罩是盡公民責任。訪問錄影，他也堅持口罩不能除，「呢個訪問我其實可以唔做，我唔使曝光唔使宣傳，𠵱家大家係要為香港呀！」<br><br>今年6月59歲的周啟生說，再沒有沉默的權利，尤其在娛樂圈。「𠵱家啲人全部唔出聲！如果一個有良心嘅人，但係佢唔出聲，我都當佢冇良心！即係一個老公好愛個老婆，但從來唔對佢好，佢算唔算好老公？唔算！」<br><br>眼見在娛樂圈當年自己的「朋友」，如今撐警又有飯敍又有，同輩人變陌路人。「我覺得香港已經死緊，Hong Kong is dying！真㗎！」<br><br>周啟生說，良知是㩒不住的。「良知邊會㩒得住？良知同靈魂掛鈎，飛出嚟！我老婆叫我今日唔好做呢個訪問，我老婆叫我小心講嘢，佢話驚俾人……」<br><br>但有些「人話」，周啟生不怕說。<br>撰文：文嘉龍<br>攝影：仇志德</p><p>嗰班人從來都係咁</p><p>訪問前一天，政府宣佈回水一萬。周啟生在網上叫人那一萬蚊，攞不得。「我知有好多人話，求其攞咗嗰一皮嘢先！諗過啦自己，呢皮嘢係攞唔得、攞唔過㗎！你攞親呢皮嘢，你領嘢㗎！」<br><br>關於那個「PK藝人飯敍活動」，席上不少人也和周啟生有淵緣。周啟生是《愛的根源》的原創人，他十多歲就和譚詠麟溫拿等人出埠登台。「相識好耐，曾經都係好客氣！呢件事（飯局），我可以咁講，佢哋冇變過，佢根本冇變過，佢從來都一樣！如果大家睇佢哋唔順眼，或者有啲唔舒服，錯就錯在，你已經成長咗！如果唔順眼，係因為你已經有教養咗，但係嗰班人，我強調一句，係從來由始至終，冇變過！」<br><br>仲當係朋友定割席？「如果我當係回憶之中嘅事，我見到面會打個招呼點一點頭，但喺我心裏面，𠵱家會將佢哋除名，唔值得再擺呢啲人喺心！」他叫讀者市民想想，「即係你小學暗戀一個女仔，到中學都暗戀佢，𠵱家佢仲係你諗嗰個人？大佬，你𠵱家同佢食餐飯，嚇到你向後跌呀我諗！有時做人唔好咁天真！」<br><br>對「偽人」，不要有期望。「嗰班人從來都係咁，例如大家好反感，忽然打爛晒佢啲黑膠嗰個，其實佢出名都係從來圓滑精靈，佢幾時有過社會責任吖？冇呀！成班人都係，仲有一個乜宇宙級巨星，條友幾時有做過啲嘢為香港？」<br><br>那些巨星們，萬千寵愛在一身，「我哋做音樂，我係由細到大，60年代出世嘅人，我幾歲大就已經睇住暴動，雖然我唔知做乜，爸爸（粵語片明星周吉）媽媽喺度講，一路經歷咁多嘢，我絕對曾經為香港付出，但得到最多萬千寵愛在一身嘅，一定唔係我哋！我作一隻歌畀某巨星，佢可以唱足咁多年，收足咁多錢！我？其實嗰時收幾千蚊，或者𠵱家仲有些少版稅。我想同大家傾吓，乜嘢叫做無私貢獻，我哋只係為咗個行業，為咗自己做好music，係冇諗過要收幾多錢，呢個叫做貢獻！但係收咗嘅酬勞有好多呢，佢必定要回饋社會，如果佢冇回饋社會，代表個天對佢好得滯呀，佢得到嘅嘢，多過佢付出！」</p><p>我自己個仔叫周欣樂</p><p>由去年6月開始，對周啟生來說，幕幕觸目驚心。「首先講最恐怖嘅一件事，最恐怖唔在扭斷手、唔在掟落街冇血，最恐怖係日日4點鐘，有警察方言大會，不停宣揚緊呂方同埋細龜（黃一山）係高過周潤發，日日都同我講一次，其實呂方係高過周潤發㗎，你信我啦！你明唔明呀，如果𠵱家繼續係咁，嗰啲智慧低同冇判斷能力嘅人，係只有相信囉，你日日同嗰幾個人講同一句說話一萬次，佢咪信晒你囉！」<br><br>周啟生不想自己變成廢老，「講真，我都50幾60歲啦，我唔想做老殘、我唔想做老廢，但係身邊嗰班老殘老廢真係多得緊要，嗰班人永遠有一吓絕招，佢講講吓唔夠你講，嗱嗱嗱，係邊個搞事先？無端端做乜出街先？跟住我話，但係啲差人又咁樣打人喎！嗱，呢啲我唔知，我唔知，我唔想講……呢個有少少似叻哥啦！」<br><br>2014年雨傘到2019年反送中，周啟生兩個樣。「雨傘運動，我鬧到班學生死呀，我高度表揚𠵱家黑警死全家嗰班人，嗱，平機會話冇事㗎吓，你唔好秋後算賬就得！我鬧到班𡃁仔死，我老婆（第三任老婆大提琴手司徒靄杰）同我鬧交，我老婆後生過我好多！好喇，去到舊年6月開始，改變得我嘅想法好緊要，喂，大佬，唔係吓話，阿婆你又打、阿叔你又打；指住記者就記你老母、區議員就區你老母、耶穌呀耶你老母，嗰啲乜人嚟㗎？」<br><br>良心發現。「人哋話你毅進仔，你又要打！人哋話你黑警，其實我想講一講個問題，『黑警死全家』呢句說話係錯係唔啱㗎，我認為講呢句說話嗰個人呢，折福、賤格、仆街；但同時間，任何一個差佬，講任何一個字粗口，都要拉都要罰（先啱）！你啲差佬憑乜講粗口呀，你𠵱家係收緊我哋嘅錢呀，你係屋邨嘅護衞呀，𠵱家我哋屋邨請班護衞員返嚟，打我哋啲住客，私自衝入屋苑打人，然後就話要問屋苑資助委員會攞多257億，去買架生嚟打我哋，有冇搞錯呀？我唔明呀！我認為邊個撐警嘅，神志有問題、神經有問題！良心係冇㗎！」<br><br>周啟生有過三段婚姻，第一任妻子為無綫前電視藝員盧影瑂，生下大仔周欣樂，名字與去年墮樓科大生周梓樂相差一個字。周啟生說：「我每一日跑步都會喊一陣間，近呢一排，我諗起佢爸爸（周梓樂父親），嗱，我𠵱家好堅強㗎吓，我唔想好似林鄭咁用眼淚嚟𠱁大家，男人老狗匿埋喊，唔會喊畀你睇！佢爸爸話，唔講得（周啟生即時泛淚），講親喊，唔講，OK！佢爸爸寫啲字畀佢，細路仔叫周梓樂，我自己個仔叫周欣樂，爭一個字啫，兩個都係高大靚仔，兩個都係陽光，鍾意做運動㗎！」</p><p>點解要睇佢係黃定藍？</p><p>周啟生說，作為娛樂圈藝人，更加責無旁貸要企出來說「人話」。「香港邊啲人應該第一時間出嚟做嘢呢，就係全香港人最錫佢哋，最多寵愛畀佢哋，我認為香港冇口罩，唔應該等到林鄭喺度講廢話，而係嗰班乜四大乜王、嗰啲乜校長呀，即刻要攞一千萬出嚟，因為香港人，over the years畀咗幾多億你賺，𠵱家係好實在嘅事，要攞錢出嚟即刻幫，因為全香港人令你銀行有十幾億身家，係香港人夾錢畀你㗎！我希望梅姐未死，梅姐未死佢會幫，冇啦，講唔到啦，死咗啦！其他嗰班人，你望吓，全部老嘅嫩嘅，由許冠傑去到周柏豪，冇一個人講過一句嘢，代表乜呀？我覺得佢哋多數都係畏忌返內地撈嘢個關係囉！」<br><br>返內地搵錢，周啟生機會多的是，如今，他說餓死也不會。「我一路都聯絡住有好多嘢做，啱啱仲有個新嘅經理人，但係𠵱家咁嘅情況，你點做？個人嘅良知喺邊呢？（幾多錢都唔制？）我唔會返去，嗱，人就唔會講never㗎，但係我諗唔到有半個機會返去，no，難聽啲講，餓死都唔返去呀，唔好搞我！你知唔知佢哋啲人係點㗎？全部幸災樂禍，全部咒我哋香港人死㗎，我諗佔咗八成或以上係咁！」<br><br>黃藍對決，周啟生說不分顏色。「我唔睇黃定藍，我睇良心同性格，點解要睇佢係黃定藍？所謂藍絲，佢好撐差人，但係佢有良心喎，整整吓佢會唔撐㗎啦，因為個良心會話畀佢聽，唔應該再撐落去！如果你話你好鍾意林鄭，點解？你寫封嘢嚟話我聽吖，係佢靚吖？個頭髮靚吖？棚牙靚吖？身材好定係點？你講嚟聽吓，成個政府班人……佢一落區就俾人鬧，如果我係噚日嗰個（林鄭到深水埗派口罩）鬧佢，唔夠喉囉，我會企喺路中心，鬧到嗰班乜G4、G5打我一鑊為止，咁就正喇，咁就證明香港係完全冇言論自由！」<br><br>香港尚有言論自由，但微博的世界，沒有。周啟生的微博，被封了。「其實我今日同得你講，都係發吓噏風，因為都冇彎轉，冇人好似我哋咁諗，成個娛樂圈都已經係作戰孤軍，數埋一隻手咁多！林夕俾人鬧到，我喺微博俾啲人鬧到，一夜之間26萬個鬧我嘅message，跟住一夜之間我個微博封埋，如果冇封到，我估有三、四百萬或者一千萬個鬧我祖宗三代嘅message！我講咗乜呢？我淨係話大家不能亂咁相信睇到嘅嘢，你要嚟香港，親身住半年，你就會知道究竟發生緊乜事！」</p><p>被藍絲狙擊，但周啟生冇有怕。「我唔講呢班人係藍絲，但係佢哋有三個條件完全符合晒，第一，智商要非常低；第二，思考能力近乎冇；第三，就係好不幸地淨係可以睇CCTVB，咁就會造就咗你呢個人生喇！但係今時今日，人人都可以睇任何嘢，我絕對係連CCTVB都會睇埋，我係睇吓佢有幾衰！其他嘢我哋要去小心考慮思考衡量，我會提議大家，最幫差人嗰啲唔好睇、最鬧差人嗰啲都唔好睇，任何嘢，我將最頂級120嗰啲，拎走；負30嗰啲，拎走，咁你咪知道成個社會係點囉！冇謂再講，唉，嗰班人嘅廢話，太多喇！」<br><br>做人最緊要睇住個良心。</p><p>【後記】離忍曬譜</p><p>原先堅持不肯除下口罩，最終周啟生也除下來拍照。快到59歲人，火氣仍然有，但幽默感更強。他說了好幾個林鄭的爛gag，但比較重口味，不宜出街的。<br><br>反而說到要發聲，不能再沉默，倒有笑話典故可以分享，「點有沉默㗎𠵱家？你望吓𠵱家呢件事，你繼續沉默落去，到你講嘢嗰時就貴、就奢侈喇！𠵱家完全係戰國時代，有一個人叫『離忍』，佢攞住啲譜去學音樂，跌咗落船整濕晒，佢就擺晒喺路邊曬乾啲譜，呢個古仔叫『離忍曬譜』！」<br><br>大家笑中帶苦。</p></body></html>