<html><header><meta charset="utf-8"><title>「我係特首啊！」 - 林夕</title></header><body><h1>「我係特首啊！」 - 林夕</h1><p>什麼人會打電話給陌生人，劈頭第一句就以銜頭自稱？<br><br>自然以這職位自豪，全因自戀，然後自大，背後有自卑感，不先報姓名，因缺自信，繼而用職稱自欺欺人，自我中心只剩下銜頭，一旦退休，好像就什麼都不是了。<br><br>單憑林鄭這句：「我係特首啊……」，絕啊！隨口娓娓道來如唸一闋千古流傳的七言絕句：「嫦娥應悔偷靈藥」，我們作為市民的，聽在耳裏只有長恨歌聲：「天長地久有時盡，此恨綿綿無絕期。」<br><br>恨啊恨，據此心態，想林鄭自願下台，有得你等。不能再講「我係特首啊」，她就只有碧海青天夜夜深，深深不忿，在出生地背一身罵名，只能回武漢肺炎發源地祖國；被大大弄痛腳，成為棄卒如屈原，念念不忘楚懷王，吟哦着《山鬼》：「風颯颯兮木蕭蕭，思公子兮徒離憂。」真係搵鬼睬佢咩。只是啊，大大不知是否楚懷王，只肯定他不懂得悲吟：「皇天之不純命兮，何百姓之震衍。」對不起，丟這種無聊書包丟夠臉了，唉，「我係特首啊」又何嘗不是丟書包？<br><br>如果林鄭只是妹仔的妹仔如陳肇始，唔通話：「我係食物及衛生局長」咩？咁累贅，點夠特首兩個字咁爽吖，又沒理由講：「你好，我係攬炒之母」或者「你好，我就係黑警個外母」，對方可能回一句：「哦，你就係七七七，真係好忍七！」難怪阿特首打電話問滯留湖北港人功課那寶貴片段，遭網民惡搞出很多粗口版本。<br><br>講真，跟三唔識七者打招呼，自報家門係好有難度。面人哋畀，架就自己丟。十幾年前一宗奇案，話說在九記買牛爽腩，解牛的庖丁莫名其妙問我貴姓，我說我姓梁，庖丁打量一番，忽然說，你咪林夕個忍樣？嘩，好在我講真話，堅持姓梁，否則真係面懵過林樣。<br><br>再扮林鄭試試看：「你好，我姓林，唔係，我唔知幾時會姓番鄭……」唔好笑？再來認真的：「你好，我係林太，Carrie Lam啊……」咁咪幾自然，英文名隔了一層，反而沒那麼乞人憎。<br><br>再講真，「我係特首啊」這齣戲，丟職稱書包固然是亮點，重頭污點在跟着那段啊：「我哋同工聯會合作，多謝佢哋呢，因為佢哋喺內地有服務中心，可以幫我哋送藥物畀香港人啦……」即係咁，你係關懷港人詢問所需，還是幫工聯會助選？蔡英文寫親筆信，送藥物給滯留武漢台人，也不會說，「我係總統啊，我同民進黨合作，XZYZXY啊。」就算係，蔡英文係會回鍋當民進黨主席，你特首係工聯會什麼人啊？拯救港人使鬼工聯會呀，因住麥美娟講粗口鬧你啊，特首！</p></body></html>