<html><header><meta charset="utf-8"><title>【異動空間】瘟疫終引爆衰退？ - 魏力</title></header><body><h1>【異動空間】瘟疫終引爆衰退？ - 魏力</h1><p>一場瘟疫，令美股歷史上最長的牛市玩完？武漢肺炎整體死亡率低，殺傷力明顯低於沙士，為何美股如此恐慌？原因有三：<br><br>一、市場估值貴，搵藉口沽貨獲利；<br><br>二、疫症最影響消費意欲，對7成GDP來自消費的美國尤為不利，引發經濟衰退憂慮；<br><br>三、美聯儲等不及月中議息，忽然大手劈半厘，本身子彈得幾飛，如後市更大鑊，仲有咩方法去救？<br><br>目前美股已當經濟衰退模式去炒，沽股買債買金，10年期美債得返0.77厘，金價7年新高，利率期貨預期，下周起碼再減半厘，但減息頂多降低借貸成本，卻不會令病毒消失，疫情持續下儲局除減息QE外，仲有咩方法振興經濟？在各國確診人數見頂回落前，市況仍是有得震、無得瞓。<br><br>技術走勢上，連續兩個周五，美股均低開高走收陽燭，看似做了兩隻腳；VIX指數日線「射擊之星」；美債ETF（TLT）、金價齊齊收「十字星」，結合四者去睇，短期似是危中有機，但只限即日走波幅，以標普500為例，要重上並企穩3100點收市，方可確認短線轉穩。<br><br>港股方面，牛熊街貨分佈去睇，似乎仲會殺落一浸，短線支持位為250周線（現處25758），2017年升浪以來，周線從未有超過一周失守該水平，可說是中線升浪能否延續的關鍵水平。<br><br>魏力<br> http://fb.com/2012jason <br>本欄逢周一、五刊出</p></body></html>