<html><header><meta charset="utf-8"><title>濫捕致炒車　外賣員告鄧炳強</title></header><body><h1>濫捕致炒車　外賣員告鄧炳強</h1><p>【本報訊】去年12月31日，有市民在太子站外準備紀念8.31事件，外賣員莊先生駕駛電單車經過，因閃避遭防暴警追捕而衝出馬路的抗爭者，發生交通意外。莊先生手部及臉部重創，之後被迫停工，一家四口陷入經濟困境。他認為事件全因警方濫捕所致，今日將申請法援入稟控告警務處處長鄧炳強，民事索償追討損失。莊先生指此舉同時亦為手足爭一口氣，「成功機會係好渺茫，但呢件事意義重大，要幫咁多香港人攞返個公道」。<br><br>31歲的莊先生與太太育有兩名女兒，一家四口租住大角嘴一個約200呎單位。事發兩個多月後，莊的左眼下臉頰仍留有明顯傷痕，右手亦有多處傷疤。事發當日是8.31事件四個月，旺角警署外的港鐵太子站B1出口有大批市民獻花，大批防暴警察在場戒備。下午5時許，莊駕駛電單車沿彌敦道駛至太子站對開時，突然有一名穿黑衣的抗爭者跑出馬路，他閃避不及，人車翻側，「我喺地下唔知打咗幾多個觔斗碌到好遠，塊臉一路磨住個地下」。</p><p>他表示，當日情況時仍猶有餘悸，「當時只見一個黑影喺前面閃過，起碼有三至四個full gear嘅防暴警喺警署衝出嚟，我先知原來係佢哋追到個細路衝出馬路」。<br><br>莊事後翻看直播片段了解來龍去脈，認為即使青年在場派口罩亦沒違法，批評有關防暴警濫權及濫捕，若非他們追逐青年，意外根本不會發生，他同時擔心被撞青年的情況。<br><br>意外後莊留醫一周，右手神經線受損，至今仍不時感到麻痹。「我喺醫院已經有告鄧炳強嘅想法」，他因傷無法工作，每日到醫院洗傷口，估計需再休養數月才能復工，「搵食車」亦報銷。作為家庭經濟支柱的他對家人感到內疚，近期疫情下太太兼職收入不穩，屋租及女兒學費每月開支約2.5萬至3萬元，已多次向親友借錢。<br></p><p>申請法援索償
</p><p>莊近日透過區議員協助向律師查詢，經商議後決定求助法援署索償，「佢哋用公帑同我打，所以我先考慮法援……其實我覺得勝算好低，因為𠵱家黑都可以講到白，但呢個係我可以攞返個公道嘅唯一方法，我想畀人知道，𠵱家啲警察真係越嚟越離譜，佢哋咁執法真係會累到好多人」。<br>■記者林穎嵐、麥超億</p></body></html>