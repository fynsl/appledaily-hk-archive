<html><header><meta charset="utf-8"><title>【操盤手札記】疫戰未過　油戰開火 - 割柑人</title></header><body><h1>【操盤手札記】疫戰未過　油戰開火 - 割柑人</h1><p>股滙油市，腥風血雨！正當武漢肺炎全球蔓延，各國石油需求驟降之際，油組同盟友俄羅斯（OPEC+）嘅減產談判破裂，俄國拒絕減產，沙地不惜反手發動價格戰——減價兼增產，企圖倒逼俄國埋枱再傾。油價一度急跌三成，中東股市慘遭血洗。<br><br>俄國作為石油出口大國，點解唔肯減產抬價？關宿敵美國事！近年美國頁岩油冒起，頁岩油產業要有利可圖，需要油價升至一定水平，過往OPEC+減產抬價，美國得以坐享其成，俄國心中有氣，今趟寧願推冧油價，都要趁美國應付疫戰將佢打殘。<br><br>市場避險情緒高漲，資金湧入黃金、美債。美股、美債不停倒逼聯儲局減息，CME FedWatch利率期貨顯示，3月18日再減息0.75厘機會升至七成。外圍不靖，中港股市周一分別再跌3%同4%。恒指收25040，跌穿頭肩頂頸線，量度跌幅可跌至22800。<br><br>盟友關係頗為虛偽，睇油戰、疫戰就知。武漢肺炎爆發，中國盟友北韓同俄國率先封關，前者話邊界射殺，後者就大舉搜捕，為求自保反轉豬肚。不單國與國，民與民亦然，湖北以外中國人，既叫「湖北加油」，又叫「湖北車牌不讓進」！<br><br>中國工廠陸續復工復產，疫情未退，點解咁急？工廠1月中起放假過年，適值疫情爆發，部份停擺至今近兩個月，若3月仍未復工復產，勢難阻止外資離開，搵新嘅產業鏈供應源。中國科學院就警告，勞動密集型嘅紡織品、高科技電子產品，對外轉移風險較高。<br><br>復工復產事在必行，但喺疫情之下，勞動密集型產業容易成為傳播病毒溫床，中國若爆第二波，經濟堪虞。疫情對中國以至全球經濟嘅打擊，切勿掉以輕心，後市存在眾多變數，暫宜觀察，好過入市搏殺。<br><br>割柑人<br>本欄逢周二刊出</p></body></html>