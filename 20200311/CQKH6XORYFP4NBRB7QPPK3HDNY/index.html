<html><header><meta charset="utf-8"><title>新石油戰爭 - 左丁山</title></header><body><h1>新石油戰爭 - 左丁山</h1><p>今年飛來一隻黑天鵝，叫做武漢肺炎，國際傳媒係稱之為COVID-19，跟隨世衞；或是稱之為冠狀病毒Coronavirus（注意，冇novel呢個字在前面），美國國務卿蓬佩奧係對華鷹派，開記者會就稱之為武漢病毒（Wuhan virus）。令中國外交部非常不滿。講乜都好啦，大家都知道，COVID-19首先在中國湖北省武漢市發生，國際傳媒不用「武漢肺炎」四個字，對中國已經畀晒面。<br><br>呢隻病毒搞到世界大亂，金融市場似打大風，波濤洶湧，近兩星期，紐約交易所杜瓊斯指數上落一千點，已成為新常態（new normal），散戶投資者如果唔係時時刻刻睇住電腦，好容易走雞走寶或是走貨走唔切，做孖展者隨時被斬倉輸到一頸血，現時都係避開股市，不聞不問好過，如果要理嘅話，恐怕心臟負荷不了。<br><br>好似一位著名投資策略師在3月9日早上在fb貼文：「fxxx，一覺醒來，油價跌30%，10年國庫票據孳息暴跌至0.55%，杜指期指跌1000+點。」可想而知，這位策略師晨早開手機一望，幾乎魂飛魄散，恨不得插上雙翼，飛回公司。<br><br>3月9日早上的世界油價崩跌，不知是黑天鵝還是灰犀牛，總之是繼3月6日星期五晚上在歐美大跌9%至10%之後，給市場更大的打擊，連累恒指於3月9日星期一便跌一千點以上。3月5日油組OPEC在維也納開會，議決削減每日產量一百五十萬桶，與非油組產油國家協調，俄羅斯代表說要請示普京總統，普京在上星期五一口拒絕，於是油價聞訊下跌。普京點解唔同意減產？原來較早前，美國發現俄羅斯油公司Rosneft秘密替委內瑞拉運石油出境，違反美國制裁令，於是三星期前特朗普政府向Rosneft也實施制裁令。這間俄羅斯石油巨企的老闆Igor Sechin是普京前下屬及老友，普京為他出頭，認為減產抬高油價只會明益美國的頁岩油公司（這些公司的產油成本高，油價在每桶50美元以上才有利潤可圖），於是拒絕減產。普京此舉來得不是時候，沙特阿拉伯皇儲剛在上星期發起「清君側」，把皇叔，堂兄（前皇儲）以叛國罪逮捕，樹立自己的權威，怎可在OPEC失面子？一怒之下，沙特即時向中國出售的石油每桶減價6至7美元，爭取市場份額，並聲言每日增產二百萬桶，於是油市震驚，大跌特跌。漁人得利的是世界最大石油進口國──中國，最吃虧的是俄羅斯，油價大跌極不利俄國經濟，旁邊受犧牲的自然是世界性油公司（例如中海油、埃克森美孚）和股票投資者了！</p></body></html>