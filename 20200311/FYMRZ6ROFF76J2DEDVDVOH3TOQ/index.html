<html><header><meta charset="utf-8"><title>【娛樂人物】放監後參加逆權運動開竅劉定成：要活得有良知</title></header><body><h1>【娛樂人物】放監後參加逆權運動開竅<br>劉定成：要活得有良知</h1><p>今年70歲的富商「劉公子」劉定成，2012年因非禮罪及刑事恐嚇罪成，被判囚17個月。2014年出獄後他決心重整人生，由當年的雨傘革命走到去年開始的逆權運動，他上街又捐錢。回望前半生的渾渾噩噩，現在他活得精采，更指有生之年都會力撐民主運動，暗寸特首林鄭月娥是「鄭越訛」，以及曾到他家中拍裸照的現任高級警司吳樂俊「為錢出賣色相、良知」。<br><br>劉定成外祖父是廣東賭王霍芝庭，他含着金鎖匙出世，有錢就任性。同性戀的劉公子早年沉迷為同性拍照，2012年因非禮及刑事恐嚇罪成入獄，人生跌入谷底，2014年出獄後決心重整人生，同年9月爆出雨傘革命，他低調到金鐘支持，及至去年6月逆權運動展開至今，他也積極參與。</p><p>「我係深黃」</p><p>劉公子訪問前堅持要叫口號「五大訴求，缺一不可」，他說︰「我係深黃，我住跑馬地，鄰居都係藍，黃嘅朋友佔百分之九十九。」劉公子稱朋友間未有因政見不同撕裂：「我唔會同藍絲朋友割席，彼此尊重、包容，同黃絲傾偈就梗係手舞足蹈，好多話題。」有經濟能力的劉公子不但低調幫手足，政府日前宣佈派一萬元給合資格市民，他呼籲：「希望大家拎去捐畀前線學生、支持被秋後算賬醫護同民主運動，我會帶頭捐。」<br><br>劉公子62歲入獄，人生逆轉，他形容自己「由天堂跌咗落地獄，地獄之下仲有深淵」，惟現在整個人脫胎換骨︰「前半生渾渾噩噩，𠵱家先開竅，希望有機會升返上天堂。我唔要咁長命，要活得精采，活得有良知。」他表示有生之年仍會力撐民主運動，更痛斥警方濫暴製亂，稱警務處處長鄧炳強為「鄧小強」，暗寸對方才是真正的曱甴。</p><p>仰慕王喜</p><p>談到警察，有「警隊黎明」之稱的現任港島總區高級警司吳樂俊，曾到劉公子寓所拍裸照，劉公子說︰「我08、09年認識佢，當時佢係總督察，風度翩翩，成個才子，𠵱家平頭裝變成大陸仔咁，我冇興趣。佢當時話想做model，但佢做緊督察，當然秘撈，佢朝住錢字看，出賣自己良知。」問到對方可有問他攞錢，他未有點名說︰「老實講，多與少，開口埋口都10萬、8萬唔會少㗎。啲人鬧我哋死基佬，我哋係為興趣，但人格高尚，慘得過有人為錢出賣自己靈魂、肉體、色相。」更承認仍有保留對方當年的寫真相：「唔使丟，將來有人攻擊我，我都有證據喺手。」<br><br>對於警方濫暴，劉公子認為特首林鄭月娥才是始作俑者，更替她改諧音花名「鄭越訛」：「佢出世時，父母可能想佢好似月裏嫦娥咁漂亮，但出到嚟效果越嚟越訛騙，呢場肺炎佢做到啲乜？喺鏡頭用眼淚搭夠，又話擔心醫護安危，貓哭老鼠假慈悲，正一慈禧太后。」<br><br>劉公子仍愛「集郵」，但已轉移目標︰「以前鍾意靚仔，𠵱家你哋黎智英先生，我當佢英雄。我仰慕王喜敢作敢為，凡係肯發聲、有良知嘅藝人我都欣賞，亦好欣賞議員許智峯、譚文豪等。」<br>撰文：陳杰<br>攝影：郭賢興<br>場地提供：火鍋頭</p></body></html>