<html><header><meta charset="utf-8"><title>體育人訪：為體操後浪歷盡傷患不言退黃曉盈守護天使</title></header><body><h1>體育人訪：為體操後浪歷盡傷患不言退<br>黃曉盈守護天使</h1><p>大概從24歲起，黃曉盈（Angel）便被傳媒呼作體操老將，每次訪問總被問及退役事宜，老將老了近10年，奧運、亞運、世錦賽、世大運她通通圓夢，即使經歷如車禍般的重傷，她終究不甘就此離場，至今照樣在場上飛躍。年初她於全港公開賽膺平衡木及高低槓冠軍，獎牌對於32歲的她，既是肯定，亦是遺憾，「正常嘅flow（進程）我係希望下一浪可以冚過我。」她只盼能以運動員兼教練的身份繼續提攜後輩，未來與她們並肩出戰團體賽，讓體壇能記住黃曉盈、石偉雄以外的其他名字。<br>記者：洪量丰<br>攝影：王子俊</p><p>馬鞍山體育館的主場館分開兩層，黃曉盈上場比賽時，她的學生成群紛紛跑上上層的看台，小女孩們踮着腳才僅僅在玻璃欄上露出半邊臉，儘管視線受阻，她們雙手緊握圍欄，興高彩烈尖聲高呼「Angel！Angel！Angel！」為偶像打氣。觀眾年紀輕，黃曉盈公開組的對手一樣年少，體操女將身形本就較嬌小，眾人看上去不過是在學青年，如此更顯黃曉盈成熟。環顧四周盡皆稚嫩面孔，黃曉盈也不諱言︰「我哋年齡嘅gap（距離）係好遠，有時我真係覺得自己好老，特別係好多運動員你見到好細個好fresh（青澀），有時我都話呢個唔係屬於我嘅地方，都會諗係咪時候要退役。」 </p><p>開明父母全力支持</p><p>她說時不我與，但此心安處依然是體操館，黃曉盈尚在襁褓時隨家人移民澳洲，在彼邦初學體操︰「學體操其實係因為個環境多啲，我好享受澳洲嗰種好active（活躍）嘅成長生活，當時已經試咗好多運動，打網球、打籃球咁，咩都玩吓。」碰巧體操教練正發掘明日之星，相中黃曉盈的天賦，她一下子鑽進體操世界，儘管她10歲便回流香港，相較兩地，童年無拘無束的生活方式仍教她念念不忘，這一點在她兼任教練後感觸更深。香港地學業壓力影響練習不贅，體操的風險更如高牆，華人社會父母緊張子女，體操潛在的意外使他們為之卻步，黃曉盈無奈說有具潛質的學生因而被迫退出︰「我都覺得好可惜，唔係話一定要玩到好高水平，但係我都想多啲人可以享受到。」<br><br>與一般人相比，黃曉盈無疑比較幸運，起碼父母從不插手阻礙她習體操︰「我爸爸媽媽同一般家長好唔同，佢哋都係走外國嗰種好自由嘅教育，見到我好享受就會好支持好放手畀我去做。」在互聯網搜尋「黃曉盈」，先入眼簾的關鍵詞盡是「折翼天使、傷膝、重創」，一字一句，觸目驚心，她慶幸生涯早年鮮有受傷，否則眼前的她，可能就似她口中的學生一樣，少小告別體操界︰「如果我細個受傷會唔會令我Daddy媽咪都驚呢，可能都想我轉另一個項目，但𠵱家我係一個成人，佢哋都會尊重我嘅諗法。」她自言生涯早年順風順水，無甚傷病，世錦賽、亞運的滋味她一一嘗過，2011年世大運甚至奪銅而回，就連奧運，她也順利躋身，今日她重溫當日奪倫敦奧運入場券凱旋的新聞，口中所說的和八年前在機場一模一樣︰「𠵱家諗番，成件事都好出乎意料之外。」</p><p>從未奢望竟入倫奧</p><p>意料之外，因為本來她從沒奢望入奧︰「細路仔嘅時候你以為自己乜都做到，但當你大個了解多啲，出去比賽睇廣闊啲，你先了解到原來唔係咁易。」12年之前，香港未曾有體操運動員於奧運舞台亮相，所謂奧運，在黃曉盈心中不過是場遙遠的夢︰「一直以嚟，我同教練嘅計劃係從來都冇奧運呢樣嘢。」但路，畢竟就是人走出來，黃曉盈自創平衡木「黃曉盈Angel上法」，成香港首位獲體操動作冠名權的選手，再宏大誇張的奧運夢，也不再遙不可及，八年前她與石偉雄破天荒攜手達標獲得倫敦奧運參賽資格，幾十名記者於機場接機，閃光燈快門聲不絕，金童玉女佔盡體育版頭條，那年香港人才知道，奧運體操焦點不只程菲、鄒凱等中國運動員，頂級舞台上也有港產土炮選手的身影。<br><br>「係囉，咁就八年喇。」當年倫敦的夏日依然在黃曉盈心中佔上重要一席，觀眾看奧運開幕禮就如一場大型表演，但在運動員眼中，步入主場館時激動和興奮相互交織，這種感覺她多年過後也難以言喻︰「細個都會睇奧運，但真係一個夢想，永遠睇奧運都係從出面睇入去，但係做運動員嘅時候就係自己行出去，望住成個世界睇住自己。」場內她霎時感動，場外她走在英倫街頭，在都市的花花大鏡中，她終於看到自己身為一位運動員的地位︰「我出去行吓街會掛住運動員證，好多人行埋嚟同我影相，佢哋真係好欣賞，好似好明白你背後犧牲咗幾多、經歷咗幾多咁，當時好自豪可以代表到香港，有人認同都好重要。」<br><br>比賽的緊張不安俱往矣，但倫敦的溫馨仍教她暖在心頭，黃曉盈與父母關係緊密，兩老當年剛巧購得體操套票，得以入場見證愛女光輝時刻，而且就似大學新生帶父母漫步校園，黃曉盈父母也獲准參觀選手村︰「雖然話保安好嚴，但當時係可以申請張證畀阿爸阿媽入去選手村，咁我就帶佢哋暢遊啦，又上嚟我間房望吓，所以我話奧運唔單止係我去經歷，家人都可以一齊感受。」 </p><p>高齡重傷堅拒退役</p><p>在倫敦的黃曉盈也許會想像四年後里約奧運的選手村會否一樣？如有幸再戰奧運，出場一刻心情又是否同樣感動？然而就如黃曉盈起初從沒想過能參加奧運，世事豈如人意？回到2020年的馬鞍山，黃曉盈跳上高低槓前面容特別繃緊，來來回回檢查高低槓，不住往手中拍上鎂粉，落地一刻又深深呼一口氣，我好奇經驗豐富的她何以看似特別緊張？「嗰次係我重傷後，第一次喺比賽玩番高低槓。」她一臉歡容解釋︰「哈哈，俾你咁啱睇到我呢次比賽。」笑容背後，是五年來從「體操天使」變成「折翼天使」的磨練。<br><br>15年年中她正於日本備戰亞錦賽，豈料她於高低槓練習時失手跌下，左膝四條韌帶悉數斷裂，在醫生口中，這種傷患堪比車禍，其時28歲的她肯定無緣里約奧運，更甚的是，她「高齡」才受重創，旁人以為其體操生涯也就此完結，泯然眾人，黃曉盈卻堅持下去︰「受傷對好多運動員嚟講就係等於一個退役嘅訊號，但係我受咗傷後，更加唔想因為咁樣就接受咗我輸咗畀傷患喇，我有種心態係好想盡力返番嚟，睇吓我可以去番邊個位。」<br><br>從病房卧床、推着輪椅、撐住柺杖，年多後黃曉盈終於復出賽場，17年再戰全運會小試牛刀，她滿心以為18年能披甲戰雅加達亞運，然而同年年初比賽時落地受傷，證實半月板撕裂，出賽的念頭隨磁力共振結果公佈一刻幻滅。回首兩次受傷，樂天的黃曉盈自言早接受事實︰「我都已經接受咗隻腳唔會去番之前咁，有時好多嘢只可以盡力，唔可以諗太多個結果。就好似我哋去比賽，只可以控制自己做唔做得好，體操我控制唔到人哋比成點、又或者評判有咩睇法，有時咪諗得簡單啲。」</p><p>兼任教練發掘新血</p><p>急流未有勇退，重傷不甘離去，但年齡漸長也是她不能逆轉的事實，兜兜轉轉又回到老問題。「以前我有段時間真係有啲介意，好似特別係我一直喺度練，見到好多批運動員入嚟，又有好多都走咗，但係我依然仲喺度。」12年她與石偉雄雙雙入奧，八年後石偉雄大熟大勇，即將迎來第二次奧運，較他年長的戰友黃曉盈無緣奧運，但她仍然在隊中，她堅持的原因絕不單為證明自己能勝過傷患，現實是，港隊青黃不接，天使退下，始終未有另一天使頂上︰「我自己再上到頒獎台都開心嘅，不過正常嘅flow（進程）係希望下一浪可以冚過我。」<br><br>傷患一方面逼使黃曉盈稍微退居幕後，另一方面她有機會兼任教練，指導下一代成長，「她指：港隊中係有一個好大嘅gap（斷層），但我見到係有起色嘅，特別近幾年自己冇好似以前咁樣淨係追個人成績，又有機會指導隊友，睇番啲隊友係真係有天資。」近年師妹吳恩言與陳芷芯接連出戰亞運和世錦賽，黃曉盈率軍參戰團體賽的目標也許又更近一步，起碼外界在石偉雄、吳翹充、黃曉盈以外，能再記下其他體操運動員的名字。<br><br>黃曉盈生性怕悶，體操卻年復年日復日重複動作，但這也教曉黃曉盈重要一課：世事從不一蹴而就，「有啲嘢係要你經歷過程，呢樣唔會有捷徑，體操係教咗我呢樣嘢，冇咁大隻蛤乸隨街跳。」</p></body></html>