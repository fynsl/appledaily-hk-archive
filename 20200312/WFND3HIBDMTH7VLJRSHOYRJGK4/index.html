<html><header><meta charset="utf-8"><title>【冰說聰明】美股ETF散水添沽壓 - 青冰</title></header><body><h1>【冰說聰明】美股ETF散水添沽壓 - 青冰</h1><p>周一發生的股災，觸發事件是沙地打石油戰，但沙地貴為美國尊貴盟友，話事前無提水真係搵鬼信，再睇侵侵星期一晚發的tweet，主力講肺炎比普通感冒死亡數字低，都無怪責沙地的行動震散美股，字裏行間難免令人聯想，侵侵早已知道。<br><br>如果無肺炎疫情，沙地這一着是否夠力令美股熔斷，永遠都唔會知，較合理的解釋係，個市被病毒入侵，本已虛弱，任何風吹草動都足已釀成股災。今次美股跌勢勁，跌勢極之全面，好難搵到有龍頭股會逆市跑贏，這可能跟指數ETF有關。<br><br>指數ETF近年大旺，尤其是美股的ETF，當中SPY，即標普500指數的ETF，更是當中的巨無霸，先畀一些數字，等戰友有個概念，1月底時，SPY的總資產是3078億美元，如當佢係一間上市公司，已經是全美廿大，在熔斷股災日，成交有866億美元，而蘋果、亞馬遜及特斯拉三股加埋，都只有444億美元成交，由此可見其影響力。<br><br>指數基金有新錢流入，就會增發單位，令總資產增加，之後新錢又會買返落去成份股，好似雪球咁越滾越大，越多錢流入，標普成份股就更多資金追捧，相輔相成。不過近期這個雪球融雪，資金大量流出，亦加添了沉重沽壓。按彭博數據顯示，截至1月底時SPY的總發行量是9.56億股，至2月21日，即冧市前一星期，數字亦未有大變動，但睇返周一的數據，發行量已減至8.79億股，當中流走了7,700萬股，總資產少咗761億美元，即係等於美團（3690）的市值。<br><br>另一有趣發現，青冰翻查過去幾年的記錄，每當有股災，SPY的單日換手比率係會高企在30%以上，當數字回落至20%樓下並持續數天，就是見底訊號，且看這個指標，在當前亂世，是否還經得起考驗。<br><br>青冰<br> http://fb.com/chingbing888 <br>本欄逢周四刊出</p></body></html>