<html><header><meta charset="utf-8"><title>曹星如返港　自爆匿房喊</title></header><body><h1>曹星如返港　自爆匿房喊</h1><p>【本報訊】「神奇小子」曹星如（Rex）日前遠赴約旦，出戰亞洲及大洋洲區奧運拳擊資格賽，力爭奧運入場券。可惜他先後不敵烏茲別克及伊朗拳手，衝奧之旅暫告一段落。Rex周五晚返抵香港，指累積了今次比賽經驗，希望於五月的世界區資格賽中捲土重來，爭取最後機會企上東奧擂台。<br><br>Rex不諱言最後一場的賽前壓力相當大，不斷思考比賽部署，令自己未能打出賽前部署，「全身肌肉都好繃緊，令到自己節奏好慢，做唔到自己想做嘅嘢，非常不滿自己表現。」他透露賽後自己曾在房間哭泣發洩，後來與隊友外出散心，心情已平伏不少，笑言今次是打拳以來第一次情緒崩潰：「今次真係激動咗少少，令到大家擔心，唔好意思！」賽事期間，不少港人越洋為曹星如打氣，期望他成為56年來首戰奧運拳擊項目的香港拳手。Rex坦言背負港人期望出賽，無形中增加自己壓力，最終事與願違，但Rex仍然感激港人的無限量支持：「好多人都有send訊息嚟開解我，亦有運動員分享佢哋嘅經歷，等我再面對壓力時，有多啲參考例子。」</p><p>賽程編排出錯損體能</p><p>港隊教練房乘憶（Ray）就指Rex體能未習慣連續多日出賽，戰至名次賽時體能下滑兼心態緊張，影響表現，未來要再作檢討。他又提及大會賽程編排出錯，文件上把本於11日舉行的誤寫至10日，打亂Rex減磅部署，體能或受影響，「打完八強後，第二日係咪要打都未知，所以就即刻走去跑步，好浪費體能，第2朝5點就起身去過磅，當刻問清楚先知唔使打，呢方面大會混淆，所以就攰啲。」<br><br>經過今次比賽後，Rex體會到體能不足，又認為自己仍然未及得上業餘的速度，希望未來重點改善，提升出拳量。雖未能在亞大區脫穎而出，但他仍能在五月中的世界區資格賽，爭取最後機會登上奧運列車。問及會否希望以奧運資格證明自己實力，Rex連連謙稱「盡力、盡力」，「𠵱家點講都冇用，只能用行動、用訓練去證明自己狀態。」<br>記者：麥卓溢</p></body></html>