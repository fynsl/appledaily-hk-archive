<html><header><meta charset="utf-8"><title>求驗客手記：意甲料六月尾煞科　倡押後歐國盃</title></header><body><h1>求驗客手記：意甲料六月尾煞科　倡押後歐國盃</h1><p>歐洲足協會喺今日同55個成員國代表召開視像會議，相信對於今夏歐國盃決賽周，仲有歐聯、歐霸盃餘下嘅比賽點樣處理會有明確決定。<br><br>意大利成為武漢肺炎歐洲重災區，至今已經有好多個意甲球員中招，聯賽幾時重開，甚至可唔可以完成到都成問題。意足總主席格拉維拿就話，會喺今日個會度要求將今屆歐國盃延期，等意甲有時間可以完成今季賽事。格拉維拿話：「我會向歐洲足協建議將歐國盃延期，意大利球會投資同犧牲咗好多，可以完成球季會係對佢哋更公平同正確嘅決定。」格拉維拿預計意甲要到六月尾，甚至再多一個月先完成到，但佢強烈唔建議球員目前就復操，應該各自返屋企恢復身心健康先。<br><br>另外，有報道指現年70歲嘅瑞士足協主席布蘭克，周日確診染上武肺。佢喺月初去過荷蘭阿姆斯特丹出席歐洲足協年度會議，同唔少歐洲足協要員有接觸。同樣有份出席會議、塞爾維亞足總嘅兩名代表，主席高基薩同埋前哈化柏林射手彭迪歷亦都中招，唔通呢次會議變咗武肺溫床，參加者都有機會成為「歐洲足協會議家族」？</p></body></html>