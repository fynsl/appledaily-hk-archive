<html><header><meta charset="utf-8"><title>求驗客手記：巴西唔理武肺波照踢　球員戴罩抗爭成功</title></header><body><h1>求驗客手記：<br>巴西唔理武肺波照踢　球員戴罩抗爭成功</h1><p>歐洲球壇因為武漢肺炎疫情肆虐，各大聯賽幾乎已經全部停晒，唔少餓波嘅球迷，或者會將目光轉移到其他洲份，甚至一啲低組別聯賽。其中有「足球王國」之稱嘅巴西，雖然係南美洲最多人中招嘅國家，但今個禮拜嘅巴西波就閉門繼續踢，結果部份球隊好似甘美奧同保地花高嘅球員，喺周日州聯賽賽前都戴晒口罩出場，抗議巴西足總草菅人命，結果幾粒鐘後足總正式宣佈暫停國內足球賽事，抗爭總算成功！</p><p>「我哋都係會受感染嘅人」</p><p>巴甲球隊甘美奧，禮拜日喺南大河州足球聯賽主場迎戰低組別球隊聖路易斯，教練連拿度樸達盧比帶領成班球員，齊齊戴住口罩行出球員通道，同對手列陣嗰時都仲戴住，但正式比賽佢哋當然除咗個罩先踢，結果佢哋以3:2贏波。今場戰果唔係最重要，重點係向外界發出要重視球員健康嘅訊息，其中教練連拿度樸達盧比就係記者會度解釋：「呢個係甘美奧挺身而出嘅時候，戴住口罩係要提醒當局球員都係人，對病毒唔係免疫㗎！家陣全世界都停晒體育賽事，巴西足球係咪都應該停呢？」<br><br>至於上個月轉戰巴甲加盟保地花高嘅日本球星本田圭佑，終於喺禮拜日嘅里約熱內盧州聯賽上演「地標」戰，代表球隊主場迎戰低組別嘅班古，賽前本田同隊友一樣戴住口罩出場，仲拉埋橫額抗議喺疫情下仲要繼續比賽。結果保地花高喺28分鐘由本田射入12碼領先，除咗係本田為球隊射入嘅第一球，亦係本田職業生涯第100個球會入波，但球隊最終都係同對手打和1:1。</p><p>幾粒鐘後足總終跪低</p><p>面對一眾球星嘅抗議，巴西足總喺禮拜日較後時間終於宣佈暫停國內足球賽事，所以嚟緊周中嘅巴西盃都唔使踢喇，球員總算抗爭成功，但州聯賽就交番畀每個地區賽會決定。<br><br>同時喺中美洲嘅墨西哥超級聯賽亦宣佈踢埋禮拜日嘅比賽，將會因武漢肺炎疫情而無限期暫停，加上南美足協上禮拜四已經宣佈，自由盃同樣因疫情延期，中、南美洲唔少大型足球賽事都正式停擺，球迷連南美波都冇得賭之外，唔知本田幾時先可以再為保地花高上陣呢？</p></body></html>