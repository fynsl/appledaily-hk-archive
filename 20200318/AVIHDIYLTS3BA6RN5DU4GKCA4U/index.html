<html><header><meta charset="utf-8"><title>【創業起義】英國抗疫如賭大細 - 尹思哲</title></header><body><h1>【創業起義】英國抗疫如賭大細 - 尹思哲</h1><p>「爸爸，學校月底有個Ball，可唔可以買對新鞋寄畀我啊？」當武漢肺炎在英國爆發，正在中學寄讀的女兒，傳來一個咁嘅訊息，令我O嘴之餘，亦都助我迅速決定，就算英國政府未宣佈停課，都要先接細路返屋企再講。<br><br>兩個細路分別讀中小學，我自己也在英國「伴讀」，目睹當地人防疫意識薄弱，腦筋亦十分頑固。例如三大報之一《衛報》，這兩日竟仍發表戴口罩「不能保證無事」、若只係街上行走，或者乘公交出行，根本唔使戴口罩等謬論。另有電視台街訪長者，冇口罩不在話下，佢哋鏡頭前還以「Social Animal」自居，表示就算明知有風險，總之唔出街就對唔住自己。<br><br>過去幾日，英國政府的「佛系抗疫」：不檢測、輕症不治療、不停課方針，引起了很大爭議。當武漢肺炎正在高速擴散，英國得少數人戴口罩，學校尚未停課、老師學生基本上不戴口罩，病毒一旦入侵校園，有非常高機率經學生帶回家傳播，感染其他屋企人。怪不得約翰遜（Boris Johnson）誠實地話「要有失去摯愛的準備」。<br><br>當亞洲各地早已示範，做足預防措施，就能減慢病毒擴散的速度，何解「日不落帝國」偏偏犯下低層次錯誤？對於停課安排，Johnson口中所謂「more harm than good」，究竟又係咩意思？<br><br>一來英國人知道，本來平均的醫療設備，例如氧氣、呼吸機等治療肺炎的重要器材，人均數量相比起意大利和德國，實際上都還要更少。二來一旦停課，部份醫護人員因為照顧孩子，很有可能就要放下工作回家，間接導致英國的整體公營醫療系統加速崩盤。<br><br>既然停又死，唔停又死，Johnson好似入賭場買大細，一度押注唔停課，然後被鏟到上天花板，最近改口風，呼籲人民減少不必要社交接觸，奈何仍不宣佈停課，力度遠遠未夠。<br><br>尹思哲<br> http://linkedin.com/in/wanszezit </p></body></html>