<html><header><meta charset="utf-8"><title>【冰說聰明】亂市忌跟車太貼 - 青冰</title></header><body><h1>【冰說聰明】亂市忌跟車太貼 - 青冰</h1><p>用「無定向喪心病狂」去形容美股，雖不中亦不遠矣，道指在上周五升近2,000點，但周一再度熔斷，攞你命3,000點，跟住周二又升返1,000，美股作為全球龍頭，表現有如香港三線股仔，可見市場係極度恐慌。<br><br>價值投資常說的別人恐懼你貪婪，但如果你揸住這個宗旨入市，相信已經入咗四次市喇，因為美股熔斷都出現過四次，連講出以上金句的股神畢菲特，都不得不承認自己89年未見過這個市況，股神都睇唔通，凡人如我們，這段時間輸錢係好正常，平常心面對吧，但在極端市況下執行恐懼貪婪理念，還大手入貨，只能說句祝你好運。<br><br>以為自己身手不凡，波動市可以高沽低揸，青冰相信總會有奇才，但萬中無一，況且現時市況要兼顧的實在太多，費心力而不討好，就以本周為例，上周五晚美股升2,000點，諗住港股應有反彈啦，點知聯儲局突然減息一厘變零，美股期指在亞洲市時段已經跌停，港股自然當災，歐洲開市後港股沽壓加劇，夜晚美股開市即熔斷休息15分鐘，跟住股金債乜鬼都掟，現金為王，結果全晚跌3,000點，好喇當你諗住港股死硬了，但美股期指在港股時段又急彈喎，結果開市初段恒指升400點，但未夠十一點已經倒插300點，就咁聽青冰描述已經覺得亂，當你身在其中，而訊息又收得唔夠人快，靠身手可以逢凶化吉，還是左一巴右一巴，自己諗。<br><br>現時全球經濟停頓，企業難捱，又無客人又無得營運，資金未能回籠，衍生更大的問題，所以央行先狂放水盡量救，過到今關的必然是龍頭，底子厚有本錢燒嘛，所以往後選股必然揀龍頭，搵定心水分三、四注入，不要奢望可以摸底，反彈不要追貨，一句到尾，不要跟車太貼，才是亂市生存之道。<br><br>青冰<br> http://fb.com/chingbing888 <br>本欄逢周四刊出</p></body></html>