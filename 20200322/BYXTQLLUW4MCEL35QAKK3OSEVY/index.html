<html><header><meta charset="utf-8"><title>【搣飛割凳】拍一齣戲的過程就是一場戲</title></header><body><h1>【搣飛割凳】拍一齣戲的過程就是一場戲</h1><p>拍一齣戲的過程，其實也是一場戲。這場戲，隨時比專登拍出來畀人入場欣賞的那齣，仲好睇。<br>撰文：月巴氏</p><p>《情罔森林》2019</p><p>奇片。園子溫綜合了自己的《冷血金魚佬》、《戀之罪》、《一代電影粉皮》，再借用現實中的「北九州監禁殺人事件」（由同一旁觀者指使教唆別人殺人分屍的連串兇殘案件），集結了一個老千、兩個失意少女，以及幾個一心想拍戲的青年，借拍戲為名，實則共演着一個荒謬而兇殘的故事。</p><p>《屍殺片場》2017</p><p>一個冇運行導演，帶住一班冇人識的演員和甩甩漏漏的crew，以專業精神，完成一齣真正一鏡過的喪屍片——戲中如此，現實亦然，那場戲中戲，正是上田慎一郎與一班冇人識的台前幕後，共同創造的一個奇蹟。後半段才是戲肉，爆笑而感動，感動在戲裏戲外一群人對電影的無私奉獻。</p><p>《荷里活大結局》2002</p><p>一個昔日名導，如今只能拍電視廣告度日；終於等到有人搵佢開戲，但搵佢嘅，竟然是當日搶走佢老婆的片商老闆……唔理，照拍，點知拍攝前突然失明！但戲，還是要拍下去。這部盲住拍的戲，美國票房慘敗，卻在法國大收！活地亞倫就是演那個導演，擺明含沙射影，寸美國人冇眼光。</p><p>《色情男女》1996</p><p>半紅不黑導演終於有戲開！點知，係三級片。既要應付黑社會老闆、又要面對守身如玉的艷星，兼要克服自己心魔。對性的遐想處理或許有點唔湯唔水，但真正命題，是爾冬陞借哥哥張國榮飾演的潦倒導演，回應上世紀90年代中期差無可差的香港電影市道，而唯一可以做的，就是不要放棄。</p></body></html>