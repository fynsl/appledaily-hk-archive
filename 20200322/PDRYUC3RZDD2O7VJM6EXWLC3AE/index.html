<html><header><meta charset="utf-8"><title>蘋人誌：初老．青年—鄭丹瑞 - 余家強</title></header><body><h1>蘋人誌：初老．青年—鄭丹瑞 - 余家強</h1><p>鄭丹瑞彷彿跳過了中年，由早期新進編劇、唱片騎師，到長期主持《勁歌金曲》等音樂節目，到千禧後仍在拍《六樓後座》、《分手一百次》等青春電影，正如阿旦這外號永遠年輕。然後，像突然，這天說：「11月我就65歲嘞，可以兩蚊搭小巴。」<br><br>沒中年有沒中年的好處，不用經歷那種進退維谷自怨自艾的尷尬，燃燒盡小宇宙，至今安心扶掖後浪，不要去羨慕，不要去妒忌。<br><br>可惜，「兩蚊小巴都唔敢坐了。」他續道。</p><p>何去何從？廣播人出道40年，從未如此「大時代」過，自家的工作室，亦坦言所有project被暫停。鄭丹瑞說：「人生，果然不能留在comfort zone。」於是他出山，為愛也為責任，主持健康節目，不再大台金牌司儀，不再商台營運總裁，搞上網。現況是：「曾經抗拒，希望進入。」他說。<br><br>正如一切挑戰。<br><br>攝影：羅錦波</p><p>不是KOL</p><p>阿旦在啃着蛋牛治。他戒牛20年，非關宗教理由，就是想鍛煉心志，類似斷捨離，又想起生肖屬羊，遂連羊肉也不吃，但最近都一一破戒，看透了，凡事怎由人控制得來？<br><br>「這是我懂事以來最大的大事，後生時，覺得世界美好，七、八十年代，距離戰爭已遙遠。晃眼幾十載，餘生很貴，來日不長。進入倒數階段，做自己想做的事便好。發夢都估唔到……正因吸取過沙士經驗，沙士只學校停一陣課，今次就大家home office甚至乾脆失業。我像一副engine，撻着不能停。每天facebook send來種種傳聞，作為廣播人，我首先想到fact check──飲25公升水真能預防嗎？原來，讀過書的成熟朋友都驚惶失措，我要冷靜。」<br><br>農曆年初三，鄭丹瑞和波友蕭潮順、羅燦等踢完足球，一看門口通告，跑馬地場地宣告封閉，今後無得玩。鄭丹瑞說：「唔得，我們點都要做啲嘢。」蕭潮順是監製，說：「好吖，你主持，我出crew。」羅燦現職搞大數據，說：「要做就要有紀律，每日出片上YouTube。」<br><br>還有要快。沒試過這玩法，阿旦坦言到現在斗零酬勞未收，待點擊達標才有望廣告分賬。「等call齊sponsor才拍？便不會三日就開鏡，隔周就出街啦。真不能計較太多。<br><br>「一看醫生名單，例如許樹昌，不乏我聖保羅師弟們。其他嘉賓，更加一呼百應，如果我借力他們去剪綵開舖，一定無咁齊心，我亦慶幸以前沒濫用人情卡。<br><br>「我不是『大家唱首歌先』那種，有人唱，唔重要，佢用佢方法，我用我的know how。KOL話：『使乜咁辛苦？你棟部機自己talk就得。』其實我唔識做KOL，要我做就這樣做──訪問、求證、保健繼而介紹做運動。每周一至兩日幾乎full day拍，一小時剪剩兩條10分鐘。是我廣播人責任。」</p><p>健康的旦</p><p>節目名順手拈來《健康旦》，鄭丹瑞自嘲：「同我瀨過嘢有關嘛。當年成日捱夜，食無定時，患上胃酸倒流，不能打平瞓，要45度斜挨着睡。狀態極差之下，去和梅小惠拍碧桂園廣告，扮跑步，跑了一天，奇怪，返酒店反而睡得好好。於是我知道，最緊要運動。後來我開工作室，每朝和朋友踢完波沖完涼，好整以暇等編劇們返工，編劇晏起床嘛，十二至六度橋，那幾粒鐘連廁所都少去，重質不重量，傍晚我便回家吃飯，10點一定瞓，第二朝又一早去踢波，如是者才養好身體。我是過來人，夠資格講吧。」<br><br>另一半，應該關形象健康事。初戀情人就係老婆──有點似某婦科病宣傳片，究竟神話抑或遺憾？尤其作為擅長愛情題材者，驀然回首，算否白過了？<br><br>「所以我叫陳慶嘉寫《小男人週記》我演，每個男人都有得不到的夢中情人。播得歌多，知道什麼叫saving all my love。我慶幸自己在03年，50歲仍拍得出《六樓後座》。愛情之於我，像《恐怖醫學》，睇症睇得多，仲敢亂試咩？<br><br>「電影是我情人，不用賺大錢，近年連攞香港金像獎導演的都比我年輕得多了。我喜歡Woody Allen，運用自己方式表達吓啫。」</p><p>有名無利</p><p>這句可圈可點了。鄭丹瑞out咗未？他不是應該退休了嗎？如果留在港台轉職公務員，夠期攞長俸。如果留在商台，「位高權重，出門口有司機。朋友話齋：『俞琤之後到你啦。』但我坐唔定，我計過，由做麗的開始，每份工不超過六年，直至自己開公司。我不迷命理，但睇相佬個個都批得準我呢世人有名無利。<br><br>「今時今日說退休，不實際。退休第一件事係搵新工作。做創作呢行，年輕時無人信，到終於有了些江湖地位，同一條橋，說服力會大咗。例如《分手一百次》條橋，我曾敲遍各大電影公司門，累積一定年資，人家才認真考慮。就算無人要亦唔緊要，我可以自己拍。我不以年紀大為負累，反而以它為資本，以前做不到的，現在再提煉，或給機會年輕人。<br><br>「我的工作從不離開年輕人。我的編劇們，多數IVE畢業就跟我，寫稿錯別字連篇，但他們有的，我沒有。《分手一百次》結局那場戲，行內無人敢咁處理──鄭伊健每次過馬路都拖着周秀娜，終於最後一次，不拖，便交代了分手，好淡淡然地慘。我一個小女孩諗的，我度不出來。要相信新一代。」</p><p>沒有中產</p><p>但無論如何，新一代生不逢時，不及他那輩幸運。<br><br>「係。」阿旦衝口而答。<br><br>鄭丹瑞1978年畢業於浸會傳理系，當時很潮的一科，至今收生成績高企，卻眾所周知，出來做記者、廣告或影視製作都今非昔比。中產不再，阿旦本人及他飾演的小男人阿寬從事廣告界乃至Woody Allen，正正曾經是中產代表。<br><br>「五、六十年代，大家攞住飯壺返工，沒品味享樂可言，只求生存。到七、八十年代，變身國際都市，賣東西不只一味『平霸啦』，要brand building，於是帶旺廣告公司，由攞住飯壺到打條呔返中環，型咗喎。我心目中的中產，就係型，不用諗得太複雜。<br><br>「世界繼續變，越來越兩極化，貧或富，漸漸沒中產立足之地。以廣告為例，不再需要精緻，目標為本，要有就得，於是像倒退回『平霸啦』。我是否落伍了？我唔識，但仍能學，每一年代自會發明突圍方法。<br><br>「我們以前，加入大機構，由低做起，但現在，畢業生找不到長工，我便不講『只要肯捱唔好怕蝕底』之類的勸勉了，太老氣橫秋，太廉價，年輕人想專心效忠都難。又或者，我們愛瓣數多多，總帶點關連，例如DJ去拍電影；現在的Slash斜槓族，乾脆風馬牛不相及。我們憐憫他們撈散炒散，卻可能這是他們主流呢，他們樂在其中殺出新血路也說不定。<br><br>「我唯一能講無錯的是：『做囉。我幾十歲仲做，何況你們後生？』怎敢說教人？我去訓練班，我帶給他們經驗，他們帶給我energy，我還賺了學費。」</p><p>後 記</p><p>訪問中，鄭丹瑞提及替商台客串《有誰共鳴》，即是八段獨白串起八首歌，典型電台玩法，駕輕就熟。他說，錄完，思前想後，成晚囉囉攣，自愧欠水準，致電叫商台hold住，今天忍不住借老友蕭潮順的studio補飛。<br><br>「我反而這科最衰唔得，本行呀，播音人呀。應該度定草稿的。」<br><br>筆者以為他講吓，但拍照等set燈時，見他拿紙筆填呀填，果然在逐句斟酌。我卻還是不感冒，覺得扮嘢──就算真心不是扮嘢，後生仔都會認為你扮給他們看呀，太廉價，等如「唔好怕蝕底」那套，嘥氣。<br><br>鄭丹瑞說：「我並非要教大家甚麼，係唔這樣做的話，我根本撈唔到落去。」<br><br>聽得筆者悚然一驚，感同身受。年紀大，記性差，我何嘗不是由初出茅廬打天才波，到近年越寫越慢？沒啥誇口，亦沒啥慨嘆。<br><br>本篇，還是起草稿的好。</p></body></html>