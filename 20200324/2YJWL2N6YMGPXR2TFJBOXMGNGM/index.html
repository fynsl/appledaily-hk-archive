<html><header><meta charset="utf-8"><title>【操盤手札記】老散老手　抄底敗走 - 割柑人</title></header><body><h1>【操盤手札記】老散老手　抄底敗走 - 割柑人</h1><p>武漢肺炎疫戰變成戰役；不過，以往打仗戰略係攻城，今趟係封城！全球近34萬人確診，近1.5萬人死亡；意大利最慘，死逾5,000人，究竟要死幾多人先有群體免疫？唔該約翰遜講吓！<br><br>疫情引發市場恐慌，各國救市手段越進取，越令市場擔心經濟衰退，造成越救越跌局面。美股繼道指兩周內四度熔斷後，本周一道指期貨再度熔斷，資金泊入美元作避風港。以道指上周五收19173計，已低過特朗普2017年就任美國總統時嘅19804。<br><br>早前，「股神」畢菲特話：「活了89年，首見咁嘅市況」；「商品大王」羅傑斯就話：「有生以嚟，最壞一次」。即係有幾壞？二戰以嚟，美股經歷12次熊市（唔計今次），平均跌幅33%，最壞嗰次係金融海嘯，跌幅57%。以此推算，道指要跌至12714！<br><br>睇番港股，周一「You jump, I jump」，插4.9%，收21696。若疫情惡化，香港經濟重返2008至2009年上次衰退時，以港股「金融海嘯底」市盈率（PE）7.1倍計，恒指跌至17000水平先見底；若以2011年「歐債危機底」7.7倍計，亦要跌至18700水平。<br><br>現時恒指市盈率不足9倍，市賬率（PB）不足1倍，PB低於1，即股價較每股資產淨值更低，估值低殘，唔少老散、老手忍唔住撈貨；不過，目前上市公司嘅核心問題唔係估值，而係盈利轉差。疫情未完，危機未了，而所有經濟危機，都同債務有關。<br><br>股壇常言道：「新手死於追高，老手死於抄底」，本來老手見慣風浪，相對新手審慎，但喺大升之後大幅回調，就覺得係機會，點知今趟熊市嚟得急兼上落大，老手都要失手，抄底變成淆底。<br><br>割柑人<br>本欄逢周二刊出<br></p></body></html>