<html><header><meta charset="utf-8"><title>名店外賣 - 左丁山</title></header><body><h1>名店外賣 - 左丁山</h1><p>日前碰到上海總會會長李德麟，問會長：「餐廳生意如何？」李會長答：「梗係唔好啦！晚上冷清清，中午有五成客已經算係唔錯。我知吖，你取消咗3月20日晚上兩圍吖嘛！」冇法啦，兩圍枱二十幾人聚集，政府都唔鼓勵，依家直情考慮所有餐飲場所關門方案㖭。上海總會會所餐飲生意大不如前，並非新聞。左丁山聽朋友講有一啲私人餐飲會所已經減薪，叫員工放無薪假期，於是問李會長會唔會仿效？李會長話：「我都知有其他會所減薪，放無薪假，但我哋決定繼續頂落去，不減薪，不放無薪假，頂得幾耐得幾耐，學政府話齋，直至另行通告為止。我哋管餐廳嘅小組委員會仲係每星期開會一次，不停咁檢討餐廳衞生環境及食物質素㗎！」<br><br>今年一月之時，冇人估到疫情影響如此之大，兩個零月啫，本已逐漸復甦之餐飲業如在十號颱風山竹過後，被吹到七零八落，餐廳執得就執，最強勢之茶餐廳翠華威靈頓街分店，屹立22年後都話要停業，令中環人驚詫。呢間翠華日日爆滿，早餐午餐下午茶晚餐宵夜都高朋滿座，冇咗佢，蘭桂坊酒客若有所失，因為不少洋人在蘭桂坊只係飲酒食花生，填肚就在翠華也。呢間翠華，聞名國際，一啲外國遊客，尤其是東南亞豪客夜晚入住置地文華東方之後，不時會到翠華食碗魚蛋河粉嘅啫。失去威靈頓街翠華，中環算係冇咗一種情調。<br><br>不過講真，翠華上市後，價錢貴咗，食物味道似乎遜色咗，比較令人失望。逢係餐飲股上市，左丁山都被老友問到，每次都例牌「潑冷水」。三十年來，在港交所掛牌之食肆股，通常係表現不理想嘅。有咁多股票選擇，何必買食肆股？<br><br>因堂食不景，酒店餐廳紛紛推出外賣，皇朝會咖啡室食物素來好好，但左丁山已有幾個月冇去過。最近收到皇朝會電郵，歡迎外賣，又推出不同形式之保健抗疫湯，真係難為咗管理人。然後又收到中環名店China Tang（唐人館）通知有外賣服務，但要自取。China Tang有一款招牌盆菜，有鮑魚、鮮蝦、帶子、鮮魚、豆腐等等，非常好味道，人人吃過都讚好，尤其是瓦煲內之豆腐，美味異常。呢個盆菜賣1088元，性價比不俗，但外賣自取嘅話，呢煲嘢好重啫，如果有送貨就冇得彈。餐飲M話港島名店搞外賣，最好同一啲電單車送貨公司合作，能夠送上門就最方便，在中環自取外賣，女強人未必拎得起，男經理挽到手軟，請各店主諗諗如何辦好delivery！</p></body></html>