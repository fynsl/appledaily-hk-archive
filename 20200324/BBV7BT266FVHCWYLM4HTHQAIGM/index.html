<html><header><meta charset="utf-8"><title>同住永祥冇諗移民</title></header><body><h1>同住永祥冇諗移民</h1><p>兆尊四兄妹仍租住永祥大廈，每人有一個單位，問到四兄妹感情如何？他說：「一如既往，都幾好嘅，互相窒吓，我唔會恃住自己係大哥就打壓佢哋，有時會俾佢打壓返轉頭，好似我細佬會話我哋都結晒婚，你係大哥，點解仲唔結婚呀！我話見你個樣幾乎想塞返個B入去咁滯，我點解仲要結婚，有個家庭唔難，但點樣去教育小朋友先難，呢方面我細佬係做得幾好，佢啲仔女都幾厲害。」<br><br>最近香港局勢亂，不少人都計劃移民，問兆尊有否此打算？他說：「我就冇移民打算，喺政治立場我係冇色嘅，以前去過咁多地方，我都係覺得香港最啱自己生活，不過我啲細佬妹係有移民打算，個妹想去大馬住，我唔會阻止佢，但會提醒佢只係去過大馬一次睇過，嗰邊生活模式到底啱唔啱佢，我會分析畀佢聽。作為大佬，係會擔心細佬妹，因為喺我眼中，佢哋好似未入世嘅小孩子，但有時不斷勸佢哋係冇用嘅，就算同佢哋講玩滑板會跌嘅，佢哋係唔會信，直至真係跌到痛，佢哋先會聽。」</p></body></html>