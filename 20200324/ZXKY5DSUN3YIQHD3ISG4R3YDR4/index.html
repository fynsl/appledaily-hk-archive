<html><header><meta charset="utf-8"><title>【大棋局】大蕭條如何煉成 - Mr. Tregunter</title></header><body><h1>【大棋局】大蕭條如何煉成 - Mr. Tregunter</h1><p>蕭條不等於通縮。蕭條係經濟現象，通縮係貨幣現象。通縮會加劇蕭條，係另一回事。經濟衰退，冇生意，買賣兩閒，係蕭條；貨幣增長率低於經濟增長率，銀紙購買力變強，係通縮。通縮之際，由於聽日件貨會平過今日，人們將購買計劃押後，生意更加難做。經歷過30年代大蕭條，經濟學家得出一個結論，就係經濟蕭條時要嚴防通縮，否則螺旋式向下攪，搞唔掂。<br><br>正路有過去的教訓冇咁易重蹈覆轍。30年代大蕭條遠因，為經過第一次世界大戰歐洲殘破，需要大量物資重建，美國源源不絕供應，20年代美國經濟一片繁榮，當代無出其右。但1929年股災將這個美麗泡沫刺破，當時冇人知泡沫幾時見頂，爆咗先知原來嚟料。<br><br>由於20年代多數國家仍然行緊金兌本位制，即黃金作為儲備，日常用銀紙，政府承諾本國貨幣同黃金掛鈎。佛利民就指30年代大蕭條咁大鑊，喺金兌本位制下，聯儲局又受《聯邦儲備條例》所限，無法隨便印銀紙。當股市爆煲，人人勒緊褲頭減少消費，經濟衰多兩錢重。政府增加財政支出亦有各種限制，遠追不上通縮速度，終於一鑊熟。</p><p>熊二大反彈後再插</p><p>當時仲有另一問題，就係貿易保護主義抬頭。各國陸續為自保，關稅壁壘、禁運、貿易限額等手段盡出，以為可以保護本國產業，點知又係越搞越大鑊。上述兩大要點可謂近代共識，於是經濟出大問題時，第一唔可以搞貿易保護，第二要印銀紙避免流動性出問題。<br><br>但今次令全世界央行頭痕嘅係，形勢發展令兩大共識明知都冇用。特朗普去年發動貿易戰，並非要真搞貿易保護，係虛的，目的在打開中國市場，貿易戰只是一個手段。現時情勢，全球各地封關封城，貿易本已減少，工廠停工亦冇嘢賣。中美貿易協議見端倪，或會出現一種情況，到時中國話畀錢買，美國冇貨出，協議是否會中斷？<br><br>最複雜的，在通縮通脹開邊瓣。全世界停工而央行QE，係應該惡性通脹；沙地同俄羅斯反枱，油價腰斬，順手隊爆高負債的美國頁岩油生產商，係通縮來襲。近期幾乎所有嘢都跌，但分水嶺應該就快出現。受停工及疫情誤時的必需品，如糧食，估計會見底大升；高度受資金流動性左右的資產，如股票，央行一針嗎啡唔掂會第二針，熊二大反彈後會再插。到時先係最艱難情況。<br><br>Mr. Tregunter<br>本欄逢周二刊出<br></p></body></html>