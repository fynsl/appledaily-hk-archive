<html><header><meta charset="utf-8"><title>全華班贏打吡 - 左丁山</title></header><body><h1>全華班贏打吡 - 左丁山</h1><p>馬主陳國樑、練馬師呂健威、騎師何澤堯三位合作，以一隻自購新馬（PPG）「金鎗六十」贏得2020年度打吡，號稱係自香港有職業賽馬以來，第一次「全華班」香港人合作，贏到打吡，馬會甚為興奮，為此發新聞稿。左丁山唔識馬主，與何澤堯唔熟，不過與呂健威就相識多年，當年曾有一隻馬擺在呂健威馬房，那已是回歸之前嘅事咯。呂健威係紅牌騎師出身，當年光芒遠遜告東尼、羅國洲，勝在為人踏實，肯默默耕耘，退役後一直在馬房工作，做陳柏鴻副練，陳柏鴻失去牌照之後，馬會提拔呂健威升正，成為中型馬房，一向成績不大顯眼，單季贏馬在20至40場之間，點知今季踏入花甲之年，突然脫胎換骨，憑一隻PPG（呂健威自拍賣會買入）揚威，以呂兄作風，「金鎗六十」嘅買入價應該唔會好貴，肯定比洪祖杭嘅「佳龍駒」低價好多，洪祖杭買馬一向豪爽，不惜腰間錢，練馬師大摩食慣大茶飯，為田北俊買入「人民舞士」（PPG）都聽聞係一百萬澳元啦，「佳龍駒」係上一匹（2017年）四歲三冠王，買入價近八位數字，一啲都唔奇。<br><br>「金鎗六十」能夠今季七捷，贏埋打吡，真真正正係豆腐渣價錢，燒鵝髀味道，馬主練馬師都係鴻運當頭先至得。呂健威今季成績大躍進，目前以43場頭馬力逼姚本輝（45場頭馬），有機會爭做練馬師冠軍。做練馬師有時要靠一隻馬挽回聲望、名氣。譬如姚本輝曾經成績低落，陷淘汰邊緣，憑一隻馬王「蓮華生輝」大振聲威，成為前列練馬師，呂健威上季成績一般，今季有隻「金鎗六十」威震馬圈，令個馬房好似生晒，啲馬贏完又贏，唔到你唔服。<br><br>本地馬主凡用高價買入靚馬，都喜歡放入蔡約翰、大摩、告東尼馬房，上季羅富全異軍突起，有大馬主率馬來投，羅富全跟過蔡約翰。另一位前列練馬師沈集成係著名練馬師愛倫徒弟。呂健威在陳柏鴻馬房出頭，咁多年來可說全靠自己摸索，卒之到達殿堂，贏得打吡，可喜可喜也。下一個挑戰，當然係保持「金鎗六十」健康正常，狀態十足，下一季再可以贏得國際賽香港金盃，成為不朽名駒。過往打吡冠軍（4歲）往往在下一季踏入5歲之後，就開始回落，狀態走下坡，廣大馬迷當然希望「金鎗六十」能夠贏多一兩季，衝出香港，到日本／杜拜為香港馬爭光。何澤堯係馬會培訓出嚟嘅出色騎師，季季有進步，目前仍未到莫雷拉、潘頓級數，希望佢繼續努力，以告東尼為學習對象，成為世界級騎師！</p></body></html>