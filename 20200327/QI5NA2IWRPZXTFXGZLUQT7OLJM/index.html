<html><header><meta charset="utf-8"><title>話題：歐國盃延期燒盡救命草波衫舖生意慘過沙士</title></header><body><h1>話題：歐國盃延期燒盡救命草<br>波衫舖生意慘過沙士</h1><p>武漢肺炎疫情席捲全球，歐美各國無一倖免。疫情月初更蔓延至體壇，NBA、意甲、英超球員接連確診染病，各大賽會先後宣佈暫停賽事，原訂在今夏舉行的歐洲國家盃及東京奧運亦要延至明年舉行。全球體壇一個月內幾乎全面停擺，首當其衝除了是一眾體育迷，本地球衣店同樣叫苦連天，有店主預計未來幾個月生意至少下跌3至4成，形容情況比沙士及金融風暴時更為惡劣。<br>記者/攝影：麥卓溢</p><p>本地足球球衣店Kitroom Sports負責人Kan表示，每逢舉行歐洲國家盃及世界盃的雙數年球季，生意普遍較好，但多數是賽事開鑼的月份才有明顯升幅。至於預訂球衣方面，公司一般在賽事開打前幾個月向供應商訂貨，再接客戶訂單。早前歐國盃宣佈延期後，Kan亦收到客戶查詢已訂的國家隊球衣去向：「有客戶原本訂咗都有打嚟問，但我哋都要睇吓供應商嗰邊，會唔會按原定時間出貨，定會遲出貨，等佢哋通知點樣去處理。」<br><br>不過，他補充指國家隊球衣普遍每兩年轉換一次款式，即使歐國盃延期一年舉行，按道理仍會穿着同一球衣出賽，故影響不算太大，暫未收到退訂要求：「普遍都係覺得遲少少都唔緊要，反正都未開波，大家都傾向會等。」</p><p>聯賽停擺等同今年「已完」</p><p>踏入球季季尾階段，生意本已較為淡靜，加上遭逢疫症肆虐，令國際球壇全面停擺，Kan坦言現時面對前所未有的挑戰：「其實生意由舊年聖誕到𠵱家都好差，舖面生意至少都跌咗一半。公司今年做到第15年，今年情況可以話係最差。」他難料今年全年生意跌幅，僅稱今年「已完」：「今年嘅聯賽賽季基本上已經冇咗，加埋歐國盃延期，𠵱家只係等疫情減退，各大聯賽宣佈未來嗰九個月會點樣安排，我哋先可以再諗點樣再去重新部署，𠵱家只能夠盡量頂住。」<br><br>原本打算趁歐國盃賽期帶動生意，如今部署被打亂，要重新調整營運策略，現時主要靠不同的優惠推廣，配合網上銷售，以郵寄或速遞的方式交收，希望吸引客人消費，維持收入。<br><br>歐洲足壇全面停擺以外，屬北美四大聯賽之一的NBA同樣受武漢肺炎疫情波及，至今已經有7支球隊、共14人確診感染，同樣復賽無期。NBA產品專門店Shooting Five店主黃傑指一月底疫情爆發初期，傳出籃壇巨星拜恩離世噩耗（見另文），當時仍有不少客人上門找尋其相關產品，而且球賽如常舉行，故生意未受太大影響。不過，隨着疫情蔓延至歐美地區，月中NBA職球員接連確診武肺，導致賽事全面停擺，對生意的影響開始浮現：「NBA未停，大家都仲會好有心去買嘢，因為仍然會做運動、會睇波，但𠵱家開始停擺，大家連唯一嘅娛樂都冇埋，對相關產品嘅購買欲都自然會低咗，近呢1、2個星期生意開始回落。」<br><br>過往4至6月正值季後賽及總決賽賽期，銷情一般較常規賽時好，但最近有報道指，多支NBA球隊班主料最快五月才能復賽，黃傑保守估計未來幾個月生意至少下跌3至4成。</p><p>沙士時外國體壇繼續玩</p><p>經歷過沙士及金融風暴等難關，他不諱言今次疫情加上NBA停擺，是開業近20年所面臨最大的挑戰：「沙士嗰陣啲人都係好惶恐，但外圍氣氛冇咁差，今次疫情蔓延到去歐美，係令到所有球迷甚至普通人都受影響。雖然已經做咗咁多年，但我哋都預計唔到未來會唔會有更差情況發生，或者可能疫情好快結束，𠵱家只能夠盡力做。」黃傑指當年沙士時，政府都鼓勵市民多做運動增加抵抗力，但如今康文署設施全面關閉，甚至呼籲避免外出，足見疫情嚴峻程度。全城人心惶惶，他指現多用電子貨幣及郵寄方式交易，希望盡量滿足客人要求，助他們買得心頭好。</p></body></html>