<html><header><meta charset="utf-8"><title>特稿：劉掌珠感激沙翁提攜</title></header><body><h1>特稿：劉掌珠感激沙翁提攜</h1><p>沙理士叱咤體壇，港協暨奧委會副會長劉掌珠自70年代當運動員已與他接觸，並在奧林匹克學院共事多年，她感激沙翁提攜指導，直言「佢一生人都貢獻畀體育」。<br><br>劉掌珠指由於父親游泳的關係，從小已知沙翁之名，惟直至70年代她投入訓練保齡球，兩人始有真正接觸，「1978年開始，次次我哋搞公開賽都請佢做開球，佢好支持，之後保齡球正式成為亞運項目，78年我地去曼谷亞運攞牌又熟咗。」86年漢城（首爾）亞運前夕，沙翁如常參加保齡球賽開球禮，當年一夕話教劉掌珠至今難忘，「我送佢走，佢話『我expect你攞金牌畀我哋』，我都唔知點答，話盡力啦盡力啦。」結果車菊紅當年於女單摘下「香港第一金」，成就驕人。<br><br>80年代起，劉掌珠成香港保齡球總會主席，又擔任奧林匹克學院義務秘書，她指自此與沙翁公務交流更密，她感激對方提攜指點，又領導她出外參與國際活動，讓她大開眼界。<br><br>她指沙翁自98年卸任港協暨奧委會會長後隱退，她曾相約對方午膳，惟後來他身體狀況轉差入院，兩人多年未見，觀其一生，劉掌珠評價沙翁畢生貢獻體壇，「佢自己做生意，但生意交員工搞，大部份時間都放體育，真係一生人devoted to sport（奉獻體育），唔單止係香港體育、仲係國際。」<br>記者：洪量丰</p></body></html>