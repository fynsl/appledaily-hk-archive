<html><header><meta charset="utf-8"><title>麥田守望：本土農夫亂世種出契機</title></header><body><h1>麥田守望：本土農夫亂世種出契機</h1><p>當餐桌容得下香港出產的蔬菜，香港城鄉之間的距離，似乎沒有想像中遙遠。農曆新年期間，武漢肺炎疫情襲港，街市出售的內地常規蔬菜價格飆升，菜心、生菜等閒索價廿來三十元一斤，再次讓人緬懷本地農業。那一陣子，自設小型社區農墟的農場，竟難得地需排隊入場，有本地農夫蔬菜定單多了五倍。<br><br>農田踏入收地倒數階段的馬屎埔農夫面對當前「盛況」不感太樂觀，近期街市菜價已經回落，他們只望香港人別太忘本，記得亂世阡陌間，有人仍堅守糧食供應，亦有經營有機農場10年的農夫視疫情為「最好的時候」，連結港人，推廣農業。<br><br>記者：陳詠恩<br>攝影：黎樹雄　董立華</p><p>定單急增五倍　「客人做埋義工送貨」</p><p>【歐羅有機農場】<br>位於元朗大江埔的歐羅有機農場已經營10年，以往除了到大埔、美孚、中環等各大有機農墟擺賣，兼營訂菜直銷服務，負責人黃如榮（Wing）說，今年農曆新年起，定單數量由以往一日數張至十來張，竟升至農曆新年期間一日四、五十張，足足翻了五倍，當中不少是以前曾到訪農場參觀的新客。<br><br>以往新年前夕，農夫會盡量收割田裏的菜出售，方便客人「壓過年」，加上新年後就是田地「換季」之時，準備春季蔬菜下種。然而，受疫情影響，新年期間多了很多新客戶急求買菜，他估計是客人不願經常外出，寧可一次過多買幾天的菜，加上憂慮內地食物安全，故轉為尋找本地菜。</p><p>擬助老前輩上網直銷</p><p>連以往較少人問津的君達菜（豬乸菜）、芥蘭頭、馬屎莧也要應市，Wing說：「馬屎莧多纖維，平時被人嫌粗，其實可以煲湯，有清熱功效，啲客人知點煮又覺得幾好飲。」他還把田裏名物竹蔗、甘筍和竹芋推出清熱強肺湯包，趁機教育人如何烹調各種蔬菜。定單急增，Wing與幾位家姐連員工八人急急加緊耕作，但送菜工作也同樣增加，沒想到在人人自危之時，竟有客人主動提出擔任送菜義工，甚至開車把菜分發給居所附近的訂戶，一星期內便招募了10位義工，令他大受感動，「客人唔單止向我買菜，仲會問我哋夠唔夠人手、維唔維持到？」<br><br>Wing的父母也在附近種田，他自小看父母種田，是正宗農家子弟。回想2000年大江埔村是漁護署推動有機耕作的示範村，直至10年前，Wing放棄當音響工廠總經理，回來大江埔成立有機農場，甚至發展出全球第一個手機訂菜app。問他會否擔心疫情過後，客人不再光顧，他強調自從農開始，就以提升香港農業自給率為目標。<br><br>既然本地菜需求殷切，Wing打算將現有20萬平方呎農田在五年內擴充幾倍，亦趁此時期推出「co-farming」概念，多與其他農場合作，例如幫助不熟悉上網的老農夫直銷，或協助對方改善田內水利系統。<br><br>除了客人當派菜義工，亦有客人提出，可以幫忙聯絡相熟的學校、教會、店舖等，作為分菜站，方便區內朋友團購。亦有家長說，希望讓孩子到農場，學種菜一、兩年，甚至有人輪班工作的客人，告訴他可以來田裏做農活，「呢個係好時期教育市民，好多人關心農業發展，會諗點幫成個農業發展」，居安思危，疫症也許是喚醒人們對本地糧食關注的契機。</p><p>面臨收地逼遷　「堅持要港人食港菜」</p><p>【馬寶寶社區農墟】<br>位於新界東北發展區內的粉嶺馬寶寶社區農墟踏入第10個年頭，同時亦已進入倒數。農場八斗幾地，即58,000幾平方呎土地，到今年第三季便會被收地，政府拋出「特殊農地復耕計劃」，要求他們遷往山旮旯種菜，「喺羅湖邊境、文錦渡木湖呀，同埋華山墳場地側邊，仲有蓮塘口岸，農墟唔使諗㗎啦」，推土機逼近，檔主兼農夫區流根未決定會搬去哪，只知道農墟一定「冇得做」。</p><p>新選址禁耕住合一</p><p>新界東北發展計劃包括古洞北及馬屎埔所在的粉嶺北一帶，政府宣稱將建成超過七萬個單位，可容納18萬人口，與整個馬鞍山的居民人數相若。區流根無奈指，若不選擇政府提供的地點，就只能自行覓農田，「喺香港都幾難搵，四大地產商都用鐵絲網圍晒農地，港府就係對佢哋非常之老友，覺得香港最好冇農業，冇農業冇問題㗎，大陸大把菜落嚟！但𠵱家個疫症問題，啲人就諗吓啦，香港需唔需要有本土農業啦」。<br><br>區流根的女兒區晞旻（Becky）解釋，政府復耕計劃的選址不止偏遠，且不准「耕住合一」，勉強把農夫搬上公屋，「農夫惟有住田隔離先確保到生產暢順」。她以父親為例，每朝5時多起床，外出吃早餐，順路到附近餐廳回收廚餘作堆肥之用，回來落田，「午餐後瞓晏覺再落田，夏天甚至夜晚9點先收工，或者遇上打風、大雨，有乜事都可以去收防蟲網，或者去水位塞咗要通，如果唔係住田隔離，冇人知塊田係點就出事」。近年政府大力推銷的農業園又如何？「農業園選址係蕉徑，佢本身就係好似馬屎埔嘅農村，有人喺度種緊田，耕住合一，政府就話要剷走佢哋，再搬我哋入去。我哋覺得好荒謬，邊有理由搞農業園，但你向農夫逼遷？」Becky說，農業園鼓勵農夫從事水耕菜等高科技農業，「當你提到水耕就係冇泥土都可以種嘢，政府就係唔需要農地，農地咪可以拎嚟起樓囉，背後有呢啲潛台詞」。她又解釋，水耕場屬高資本投入生產，動輒數百萬投資，而香港大部份農夫都屬家庭式生產，根本無法負擔。<br><br>香港的農業自給率由70件代的四成銳減至今天不足2%，Becky強調，世上無一個地方的自給率是100%，但香港若能守住現時4,000公頃農地，真正農地農用，而非被地產商荒廢囤地，自給率回升至兩、三成不是奢想，在「打仗」時期穩住供應。她回想去年反送中運動一幕幕抗爭畫面，「（去年）6月見到香港人好努力令呢個地方變得更好，呢樣更令我哋覺得點解要繼續種，希望香港人明白農夫點諗，或者我哋真係想過點嘅生活。都係嗰句，香港人食香港菜」。</p><p>部份港產農作物</p></body></html>