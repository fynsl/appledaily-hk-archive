<html><header><meta charset="utf-8"><title>【操盤手札記】禁聚玩殘股東會 - 割柑人</title></header><body><h1>【操盤手札記】禁聚玩殘股東會 - 割柑人</h1><p>港府再推抗疫措施，禁止4人以上聚集。點解係4人？特首林鄭坦言「冇乜科學基礎」，但佢月初先話抗疫「以科學同理論為本」！12項豁免中嘅「團體履行法定責任會議」，上市公司股東周年大會（AGM）入圍，股東特別大會（EGM）就冇咁好彩。<br><br>周一原有7間上市公司舉行EGM，但各有做法，阿里健康（241）、財訊傳媒（205）叫停，瑞港建設（6816）、世紀娛樂（959）照開，世娛更上演報警鬧劇。遲吓會德豐（020）、利豐（494）就私有化舉行EGM，若零星小股東出席投票，隨時得米。<br><br>疫情嚴峻，各國經濟停擺，中國率先復工復產，但中央叫復工，好多工廠卻未復工，皆因擔心引發群聚感染，若有員工確診，老闆就要為全部員工做病毒核酸檢測，所費不菲。另外，現時大量外貿定單被取消，復工接單都驚會cut單，收唔到錢。<br><br>另一邊廂，美國本來想喺4月12日復活節前復工復產，但疫情惡化，總統特朗普延長社交距離抗疫措施至4月30日，復工延至6月1日。現時全美逾14萬人確診，復工係要錢定要命嘅抉擇！美股上周大上大落，疫情之下，投資者拋售股票等風險資產。<br><br>周一港股期指結算日，恒指收23175，跌1.3%。恒指守住上周三22753至23062嘅裂口，並繼續企穩10天線之上，10天線更由跌轉升，發出向好訊號。10天線係短線好淡關鍵，若守得住，調整後仍有力再戰24000關；若守唔住，或要下試22000關。<br><br>內地復工復產事在必行，各省市可望提前全面解封，隨着通城通關在即，有利公路流量。公路股越秀交通（1052）現價4.67元，市盈率6.2倍，股息率8.4厘，估值吸引，不妨逢低收集。<br><br>割柑人<br>本欄逢周二刊出</p></body></html>