<html><header><meta charset="utf-8"><title>【有心人】「他的直率坦蕩個性」</title></header><body><h1>【有心人】「他的直率坦蕩個性」</h1><p>1986年開始認識張國榮（Leslie），當時都是以Leslie稱呼他，還未有人會叫他「哥哥」，記得2003年4月1日知道他跳樓身亡後，周潤發夫婦當時正身在朱家鼎和鍾楚紅夫妻家晚飯，他們看電視新聞報道都不肯相信這個事實，發嫂打電話來問：「電視賣啲新聞係咪真㗎！」筆者回答：「是！」從電話中已傳來哭泣聲了，可想而知，哥哥的死，對他的朋友造成很大打擊。<br><br>筆者和哥哥因工作交往這麼多年，最喜歡是他的直率坦蕩個性，還有赤子之心。記得1989年他尚未宣佈開告別演唱會前，有一天收到他電話，約了晚上去灣仔君悅酒店晚飯，他一坐下來就跟我說：「畀單大新聞你呢！」筆者問：「乜好嘢呀！」他笑笑口說：「幫我寫開完告別演唱會，我會退出娛樂圈，移民加拿大！」當時來說確實是娛樂圈大新聞，但因為熟悉他性格，忍不住勸他一句：「不要講到咁絕，不如只寫退出歌壇吧！留條後路拍電影啦！你性格實姣婆守唔到寡，到時喺加拿大住得悶，你咪死返嚟！」</p><p>學百惠退出</p><p>哥哥斬釘截鐵回我：「所以我就要你咁寫，趕絕我，等我唔可以再出返嚟！我想學山口百惠徹底退出！」雖然筆者向他再三表示不相信他做得到，叫他三思，但是他還是很堅持說：「你唔寫我全退，我一樣可以叫其他記者幫我寫，你照我講法寫啦！」<br><br>因為知道他年底開完跨年演唱會就移居加拿大，所以向他提出一個要求：「可以同阿倫一齊幫我拍輯春郊試馬為主題的賀年照嗎？明年是馬年。」哥哥對我這個提出是瞪大眼說：「同阿倫一齊影賀年相！你都敢提出嚟！」筆者沒好氣說：「咁你影唔影？」哥哥：「好，就算睇你份上我答應你，佢會唔會肯影？你問下佢先啦，佢肯我咪幫你影囉！」結果筆者問阿倫，他反問：「Leslie應承咗你未？」答他：「你影，佢會應承！」阿倫：「咁好啦！我幫你啦！」<br><br>後來告訴哥哥阿倫答應了，他是十分意外說：「佢竟然答應你！」結果約好兩位巨星某日先去雍雅山房午餐，然後再坐車去附近一個馬場拍照。當日哥哥好準時來到，但阿倫就遲遲未見人，等到和哥哥吃完午餐還未出現，哥哥開始有些不高興（因為他很守時，也不喜歡人家不守時），他說：「唔等啦，佢嚟唔到，我哋自己影啦，走啦！」當時心裏已在暗罵阿倫到底搞甚麼一直不見人影，把事情搞禍，怎料車開了幾分鐘發現對頭車是阿倫座駕，立刻跟哥哥說：「阿倫部車喺對面，不如等埋佢啦！都來到！」後來哥哥就叫司機把車駛回去雍雅山房。<br><br>阿倫見到哥哥後立刻說對不起，然後解釋因為晨早去了跑步，然後再去弄頭髮所以才會遲到，哥哥聽完解釋沒甚麼表示，大家坐下來閒聊約15分鐘左右，哥哥便說：「我哋快啲上去馬場，好快冇太陽，趕緊上車走啦！」哥哥一向對時間、衣着打扮非常有要求，當時情況，他心中雖然不快，但都合作地完成拍攝，相當有義氣。</p><p>學姣婆吹咩</p><p>1990年他和唐唐移居加拿大生活，1991年4月21日當晚舉行第10屆香港電影金像獎頒獎禮，當晚宣佈哥哥憑《阿飛正傳》贏得影帝，筆者在報社打電話去加拿大找哥哥，想請他說說得獎感受，問完新聞與他閒聊幾句近況，聽語氣他在加拿大住得挺悶，心裏已估計他很快回港復出。<br><br>到11月他果然回來與黃百鳴見面傾談《家有囍事》劇本，知道他肯定復出了，他回來後有次去片場探班，見到他時，哥哥熱情得來個擁抱，我笑他：「都話你姣婆守唔到寡，當年聽我講，咪唔會俾人話你出爾反爾。」哥哥一點不在乎別人說甚麼：「你咪幫我寫，我係姣婆守唔到寡，吹咩！」其實他都是一個敢作敢為的人，坦蕩得可愛，而事實上他復出後吸納了不少新fans，聽他的新fans說過：「我哋係多謝哥哥姣婆守唔到寡，佢肯復出先畀我哋有機會欣賞到佢唱嘅好歌同好電影，佢真係好型仔，又好有才華，如果真係退出咗，係咪太嘥咗佢，咁後生走咗，對我哋係造成好大打擊。」<br><br>撰文：鍾國仁</p></body></html>