<html><header><meta charset="utf-8"><title>行到水窮處 - 鄧達智</title></header><body><h1>行到水窮處 - 鄧達智</h1><p>十萬八千里外秘魯疫情幾嚴重？<br><br>鎖國兼航班取消，情況不妙。滯留港人求港府派機接返，項明生鋪文「政府包機去秘魯接港女旅客」篤之，獲厭惡港人王子公主症候群人士力撐。王貽興頂唔順，鋪文「明生憑什麼」指文章偏頗，對滯留地球另一面的港人缺乏同情心。<br><br>自由社會，發聲有權，贊成與反對各有擁躉，反對與支持聲音共存。諸事喱見兩極人互隊情緒高昂，提方案：兩位非當事人不如鬥靚，大眾公投，被封「靚仔」嗰位即輸：邊度有美貌與智慧並重呢回物事？靚仔冇本心，呃Like啫，撰文就算疑似悲天憫人，也非真本心……<br><br>飛南美洲，也不容易；曾遊三次，先回多倫多的家將時差調整，然後南飛，兩次飛秘魯利馬，一次巴西里約熱內盧。如從香港直飛（包括轉機）不用30小時也須24小時（利馬較近；聖保羅，里約或智利聖地牙哥更遠）。先母上番禺人的先祖於太平天國消亡，漂洋過海，隨時被賣豬仔坐倉底竟月、或數月始達太平洋彼岸。<br><br>旅行，不是即食麵或炒冷飯，南美10天5國只屬高價低檔團餐，飛幾廿個鐘匆匆路過魂頭未齊又幾廿個鐘飛回來；除非閣下滿足披一張機織人造纖維Cheap色艷麗Poncho斗篷，馬丘比丘前打卡便算遊過南美洲……Well，也是一種選擇。<br><br>中南美洲（中美沒南美迅速開發，味道較原裝）、部份非洲、中亞細亞、南印度；目前世上僅餘丁點原來民生色彩的國度。<br><br>遊，必須將浮生閒枝閒節放下；有伴侶者應一起同行，不然先分手埋單，單挑輕便行裝。糧草須充裕防天有不測風雲，嚴守財不可露眼，中南美洲賊多，名牌手袋行李袋，過大背囊招惹被劫符號皆不宜；禾稈冚珍珠至佳，理好荷包外表隨心上路，去到那裏好玩多留幾天或一頭半個月，路途遙遠未必有下次，遍走天涯海角，途中擇偶交歡選個臨時情人增加情趣，不斷向陌生前路並未知之數進發，才配稱旅行，餘者不過團餐，與真旅行的隔離遠過香港去秘魯。<br><br>人家既然鎖國何必急於回來？<br><br>行到水窮處 坐看雲起時，Cheers！</p></body></html>