<html><header><meta charset="utf-8"><title>【冰說聰明】揀高息股加倍小心 - 青冰</title></header><body><h1>【冰說聰明】揀高息股加倍小心 - 青冰</h1><p>滙控（005）在今年的愚人節，向股東開咗一個最大的玩笑，宣佈今年底前都不會派發季息，最大鑊嘅係連二月已經除淨的0.21美元股息，佢都話取消，董事會只係淡然講咗一句「表示遺憾」，本來每年都會在香港舉行的非正式股東會，因為疫情嚴重，今年唔搞喇，所以各位長期股東，想搵個機會兜口兜面鬧吓都冇。<br><br>老一輩的長期股東固然傷心，但現時手持逾7%的平保（2318），亦被跣了一鑊，青冰記得當日平保首次舉牌時，財務官話買滙控，係一項很好的財務投資，無意入董事局，自2017年後多次增持，而上月環球大跌市，北水都有幾天狂買滙控，更試過單日買十億元，至於係唔係平保出手，相信要等佢再申報先知。這兩年幾，滙控股價長期落後，除咗每年穩定地派4蚊息，實在冇可取之處，以現價計，平保應該仲坐緊艇，所以市場不其然認為，入股增持係政治任務，增加在國際銀行業的話語權。<br><br>今次取消派息，其實係受英倫銀行之感召，所以包括渣打（2888）在內的大bank，都要跟隨，而歐洲央行亦有同樣的決定，疫情正值非常時期，既然都可以亂放水救市，直接出手干預都係好平常箒，一陣你照派息但冇錢營運，最後也是要央行出手救，至於多年來銀行建立的信譽，就唔理得咁多喇。不過現在更顯得堅持派息的企業可貴，學戰友話齋，一來一回六分波呀。噚天同系的恒生銀行（011）跟阿媽一齊跌，青冰反而覺得市場過慮，阿媽唔掂，阿仔更加要擔起頭家，增加家用就難啲，始終自己都要保命，但維持泵水畀阿媽，相信是當前急務囉。<br><br>最後都要提醒多次，股息率係去年的息，現在的價，武肺大風暴已令股價變6折7折，息率一定係比之前吸引，但當滙控都呃你嘅時候，揀高息股要加倍小心啊。<br><br>青冰<br> http://fb.com/chingbing888 <br>本欄逢周四刊出</p></body></html>