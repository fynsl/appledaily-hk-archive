<html><header><meta charset="utf-8"><title>隔牆有耳：一年外訪14次豪「驊」遊盛惠88萬公帑 - 李八方</title></header><body><h1>隔牆有耳：一年外訪14次<br>豪「驊」遊盛惠88萬公帑 - 李八方</h1><p>香港呢排經歷動盪，但律政司司長鄭若驊原來大部份時間都唔喺香港。根據政府回覆議員質詢預算案嘅資料顯示，鄭若驊截至2月計嘅上一個立法年度，佢原來一共外訪咗14次，換言之，一個月至少都飛一次，而14次外訪開支高達87.5萬蚊㖭，而佢飛咗咁多次，都冇用公務訪問申請飛行里數。</p><p>每月出發　直逼吳克儉</p><p>根據政府提供嘅資料，鄭若驊外訪嘅地方包括法國巴黎、盧森堡、荷蘭海牙、奧地利維也納，當然亦都要上北京面聖。佢對上一次去英國倫敦就遇襲仆倒受傷，仲由英國轉咗去北京治療，不過文件就冇講佢去北京「求醫」係咪用公帑。<br><br>話律政司司長係「筍工」真係不為過，工作為名狂飛14次嘅鄭若驊薪酬預算開支為432萬元，即係一個月袋成36萬元，另外本年度分別預留10萬元及130萬元嘅公務酬酢及離港公幹開支。呢啲公費出「遊」，一般打工仔真係恨都恨唔到。話說教育局前局長吳克儉五年任期外訪逾50次，踏遍五大洲共18個國家，唔知鄭若驊卸任時，破唔破到佢紀錄？<br><br>另外，政制及內地事務局都有披露局長同政助全年人工，聶德權嘅人工係418萬，副局同政助就分別係313萬同125萬，預留畀部門嘅公務酬酢開支就有14.3萬元。<br><br>李八方</p></body></html>