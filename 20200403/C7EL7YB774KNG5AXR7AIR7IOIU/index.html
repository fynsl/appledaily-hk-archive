<html><header><meta charset="utf-8"><title>【智取大市】要有地震才有海嘯 - 晉佳</title></header><body><h1>【智取大市】要有地震才有海嘯 - 晉佳</h1><p>話現時情況差過金融海嘯？港股跌到1倍book超過10個交易日，自然反映一定風險。現時有Volcker rule，禁止銀行自營交易，唔准持有私募基金超過3%，變相銀行最大嘅風險，係來自壞賬，前排話大型對沖基金高槓桿之下爆煲嘅傳聞，於是大家關注銀行有幾多資本去頂。<br><br>當然，壞賬本身可以有足夠破壞力，睇睇香港嘅銀行點樣處理？滙豐早喺2月推出按揭「還息不還本」，同埋個人支援貸款最多3萬蚊。還息不還本，至少令失業、無薪假嘅打工仔供樓暫時供少一半，再加埋3萬蚊，攤開幾個月幫你還本，希望可以拖到疫情減退，大家齊齊復工供到樓。<br><br>當疫情緩和，各行各業想回復正常嗰刻，先知道乜嘢行業、乜嘢企業、乜嘢職位受到疫情拖累而永久受創。就當3月份喺金融體系出現一個衝擊波，咁另一個衝擊波可能會喺疫情消退嘅時候先發生，因為到時邊個行業、企業、個人出現危機，大家就唔會當佢係非經常性情況去彈性處理。<br><br>股市炒定疫情消退自然有一定反彈，但金融衝擊波，會喺大家覺得雨過天晴時，再度來襲，就等如地震過後有海嘯一樣。到時，睇怕美股至少做隻長短腳。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>