<html><header><meta charset="utf-8"><title>隔離二三事 - 邁克</title></header><body><h1>隔離二三事 - 邁克</h1><p>前兩天社交平台流出一條短片，片中自稱由外地返港遭強制家居隔離的不露面男子，示範海關套在手上的手帶幾咁兒戲，不費吹灰之力便可擺脫枷鎖，話咁易偵察器已經與受監視的疑似帶毒者分道揚鑣。朋友看了反應兩極，深信不疑和疾呼fake news的各佔一半，我傾向相信訊息是真的，以港府抗疫的唔嗲唔吊，幾乎所有動作都為了趁機打壓反送中運動，疏於執行手帶令絕對不出奇，求求其其叫做做咗嘢，任得你自生自滅，費鬼事跟進；但卻認為條片不是貨真價實的紀錄片，而是有編劇有導演有演員的劇情片，畫面那個擺在地上的行李箱太刻意了，分明是美術指導的搞作，製造劇中人風塵僕僕、連底褲都未換的假象。演藝學院一年級生水準，金像獎投票人就話呃得到啫，未成年便日以繼夜坐在電影院浪費寶貴時間的老狐狸，點會咁順攤上當？<br><br>法國全民隔離，不分男女老幼嚴禁遊蕩，政府毋庸借助此類令人想起華為公主的小道具，巴黎市中心居民也很文明，個個言聽計從宅在家裏，外出購買日用品乖乖攜帶第二代行街紙。街上巡警不多，兩星期以來只遇過一次，眼尾掃一掃，大概見我額頭鑿上「擔屎唔偷食」幾隻字，根本沒有截查。和純品的畫家朋友通電話，他埋怨每次落街買麵包抄一遍金剛經，煩都煩死了，我一聽花容失色：哎呀，通行證又沒有限定必須用原子筆抄寫，日期和時間可以用鉛筆，天天擦掉填上新資料循環再生呀！順便提醒，非常時期返到屋企慳得過最好不要搭𨋢，不怕一萬只怕萬一，黑起上嚟困𨋢，分分鐘冇人營救。</p></body></html>