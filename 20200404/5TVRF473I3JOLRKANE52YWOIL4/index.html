<html><header><meta charset="utf-8"><title>效力20年　最後節目臨時取消細So被炒：商台冇人情味</title></header><body><h1>效力20年　最後節目臨時取消<br>細So被炒：商台冇人情味</h1><p>現年40歲的商台DJ蘇耀宗（細So）昨日突然收到「大信封」被解僱，跟商台結束20年的賓主關係，商台聲稱因目前經濟狀況差要資源重組，不過有指細So「死因」是因曾頂撞CEO陳靜嫻。對於忽然被炒，細So失望地說：「覺得冇人情味。」細So昨晚原定照開咪主持節目，但節目最後也被抽起。</p><p>武漢肺炎肆虐，娛樂圈幾乎全面停頓，商台2月開始已安排員工放「無薪假」，但昨日終亦要向員工開刀。效力商台20年的DJ蘇耀宗，昨日突收通知被解僱，他接受《蘋果》電話訪問直認被炒：「公司理由話經濟差要cut人，今日收到信，有遣散費，計埋part time喺商台做咗20年，我就覺得冇人情味，但冇話傷心，只係失望，冇得每日做節目。」</p><p>與高層發生爭拗</p><p>有指細So曾頂撞上司，他坦言的確跟公司工作安排有爭拗：「最近因為疫情關係，大家要共用一支咪，我同公司有啲意見。疫情發生後，公司畀大家兩星期work from home，上月開始要再返公司，𠵱家有啲人可以繼續喺屋企做嘢，但唔係全部同事。我覺得冇理由將公司利益凌駕喺員工安全之上。」據知該上司正是商台行政總裁陳靜嫻。除工作安排外，細So也對「無薪假」安排有微言：「因為no pay leave，返6日工，其中一日冇pay，但冇leave，繼續要準備節目出街。」<br><br>《蘋果》昨午到貝澳找細So，他受訪時心情平靜：「其實收到消息，第一時間係擔心屋企人會擔心我，無奈𠵱家全世界都話要共度時艱，我就要同屋企人共度時艱囉。」對於被炒有指因得罪高層，細So表示不敢說是否因這個原因，但承認確實和高層在防疫問題上有過拗撬：「我哋做前線嘅共用幾個錄音室同幾支咪，之前都睇過一啲新聞係關於密閉空間，甚至用同一支咪就發生互相交叉感染，呢個係我哋擔心。」</p><p>森美慰問想幫手</p><p>細So最感安慰是同事紛紛送上慰問，他特別提到森美：「森美有問可以點幫我，其實都冇乜得幫，邊有彎轉？今朝CEO同秘書打畀我，話同我終止合作，之後已經有人送信同支票過嚟我屋企要我簽。我問佢哋幾時返去執嘢，佢哋話冇所謂，但聽朝我有個節目，佢哋話搵人代我，至於今晚嘅《生活日常》就未知點安排，可能喺屋企做。」結果昨晚細So的《生》節目臨時被抽起，改由梁文禮主持的《叱咤樂壇》頂上，連最後跟聽眾講再見都無機會。<br><br>細So老婆陳穎楠（Wing）昨午也在Ig為老公抱不平：「半世人只係打過一份工，捱生捱死20年，到最後一句再見都唔畀講，真係咁驚？」接着還貼出大堆餸菜的相片，並留言：「有人提我今日要食好啲。」商台對外事務部昨日回覆確認與細So終止僱員合約，指因應現時經濟狀況要資源重組。不少有網民表示不捨細So及留言鼓勵，甚至有人建議他另起爐灶，亦有網民提議ViuTV邀請細So加入音樂節目《Chill Club》。<br>採訪、攝影：皓騫、張名、徐錦池</p></body></html>