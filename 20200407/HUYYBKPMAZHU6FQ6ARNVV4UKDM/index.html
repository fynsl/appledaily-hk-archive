<html><header><meta charset="utf-8"><title>【大棋局】石油會議三國過招 - Mr. Tregunter</title></header><body><h1>【大棋局】石油會議三國過招 - Mr. Tregunter</h1><p>沙地同俄羅斯爆發石油戰，內幕逐漸浮面。沙地能源部長發聲明，批評俄羅斯能源部長暗示沙地想用價格戰排擠美國頁岩油生產商。美國原定方略，最早2020年成為石油淨出口國。俄羅斯同沙地在減產協議上反枱，來到近期，似乎讓人看到項莊舞劍意在沛公。油價急劈，最先受挫係高負債的頁岩油生產商，而本周即將舉行的石油國會議，俄羅斯亦開聲要美國減埋一份。<br><br>4月1日美國惠廷石油公司（Whiting Petroleum）申請破產，分析機構Rystad Energy研究指，如油價維持20蚊（美元，下同），美國140個石油生產商今年可能會申請破產，出年又有另外400個石油生產商被迫清盤。普京亦唔怕打開口牌，直接講適合俄羅斯的油價係42蚊，其實係對美國及沙地叫價。特朗普當然冇咁順攤，佢嘅回應係，你班友唔減產，美國就對入口石油抽關稅。俄羅斯的策略係綑綁，要減產就美國一齊減；美國的策略係鬥兇，你唔減產就加你關稅。<br><br>各國都明白大蕭條教訓，唔可以玩貿易保護，唔可以玩關稅，否則攬炒。所以各國亦心中有數，扮攬炒係為講價。大家咀上都強硬，但大家都有意傾。普京開價油上番42蚊，特朗普亦開價所有產油國聯合每日減產1,000萬桶。最大問題並非傾唔成，各國有盤算，反反覆覆地傾好尋常。大問題在減產1,000萬桶有冇用？</p><p>股市反彈近尾聲</p><p>疫情爆發前，全球原油消耗約莫1億桶（每日，下同），供需缺口在100萬桶左右，即減產100萬桶油價會升，反之則跌。國際能源總署指疫情令全球原油消耗少2,000萬桶，但OPEC自己計數，沙特可減產300萬桶，OPEC其他成員國夾埋可減產150萬桶，俄羅斯可減產150萬桶，美國、加拿大以及巴西等國夾埋減產200萬桶，總數一日只減800萬桶。<br><br>最迅猛的升勢會出現在熊市而非牛市。世事往往得於斯，毀於斯，反之亦然。上月油價跌幅百分比創史上最大，上周油價升幅亦史上最大。產油國埋枱傾觸發油價最靚仔的反彈，但是否傾成已屬次要，因預期減產量都不及疫情下消失的耗油量。如此股市反彈亦接近中後段甚至尾聲，現非撈底時候。<br><br>油田一開採不能隨便停，各國都想其他人先停。於是明明知道如何避免重蹈覆轍，情勢發展卻導入輪迴軌迹，最終被黑格爾講中，人在歷史中唯一得到的教訓，係人不能在歷史中得到教訓。<br><br>Mr. Tregunter<br>本欄逢周二刊出</p></body></html>