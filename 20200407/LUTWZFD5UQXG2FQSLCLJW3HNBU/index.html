<html><header><meta charset="utf-8"><title>【Can Bank】輸錢只怪感情用事 - 散子</title></header><body><h1>【Can Bank】輸錢只怪感情用事 - 散子</h1><p>每逢市場大上大落嘅時間，總會出現新奇事，就好似上個禮拜咁，除咗淨唔派息唔係咩新鮮事，滙控（005）都可以呃你係新事，但仍然有散戶響佢呃完你之後，為佢築起血肉長城守護佢先至係奇事。無獨有偶，同11年前一樣又係40元位置。<br><br>或許有讀者比較年輕，唔係好清楚發生咩事，散子用兩句簡單解釋下，09年滙控供股，當日開市散戶曾在40元築起長城，但好快就跌穿，並在U盤時段U到落33元見底（史上稱為青姐淚價），11年後，唔派息股價又跌穿40元，即使噚日急彈亦都未返到40元。<br><br>香港人買嘢感情因素佔比有時真係可以逾過90%，金融海嘯之前，滙控資本增值最得散戶嘅信任，但資本增值已經唔存在，金融海嘯之後，滙控再用10年時間以股息去說服散戶，11年後嘅今日再同散戶講，我連息都無得派。<br><br>一隻又不能為資本增值，又唔派息嘅股份，又唔一定保到本，基本上同所有投資目標都相違背，用個通俗啲講法，即係都唔知買嚟做乜，血肉長城守護着，只有散戶對滙控的情意結，所以輸錢只怪感情太豐富。<br><br>散子<br> http://fb.com/散子-257101397966975 </p></body></html>