<html><header><meta charset="utf-8"><title>從615到今天的血債 - 陳也</title></header><body><h1>從615到今天的血債 - 陳也</h1><p>特首又再表演哽咽？請高抬貴手，這次，不要貓哭老鼠，露出口罩上的兇狠目光，卻忘記搽紫花油，成功爭取不到擠壓淚腺後，說「你們為了出去食碗車仔麵……對得住班（醫護）同事咩……！」特首你次次做武肺記招主角，攬晒抗疫大權於一身，有無諗過，幫手善後的特首辦新聞主任，等同替你的遺容上妝，明明醜爛變形，都得大修大補，將你執番靚，靚過靚次伯！大嬸變索女，新聞主任這份工，除了超人擔當到，凡人肯定壓力大，機器壞。特首你，對住鏡頭哽咽，回到辦公室咆吼，變臉玩謝下屬，這種老細，就算冇確診武肺都屬假陰性，都要保持社交距離，堅守點五米的空間。可惜，特首辦新聞主任，不是PK鄧的三萬步兵，後者除了虐打精神殘障人士，更可以聚餐BBQ後圍毆長洲市民，大剌剌反問「未見過差佬打人咩」，勁似元朗721白衫社團的對白。黑警心繫佢份工，有後台撐，等住加人工領九億補水開香檳，會企跳？第二世啦！最得老細歡心亦唔驚失業的香港黑警，全球唯一，其他打工族，冇咁好彩。特首辦新聞主任，縱身一跳，換回特首辦晚上回應一句「深感震驚及悲痛」。完。不，血債，未完。</p></body></html>