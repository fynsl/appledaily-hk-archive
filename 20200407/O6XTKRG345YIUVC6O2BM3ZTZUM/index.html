<html><header><meta charset="utf-8"><title>日子難捱 - 邁克</title></header><body><h1>日子難捱 - 邁克</h1><p>連堂堂英女皇都話日子難捱，真是嗚呼哀哉，預計拍攝五十集的《王冠》就算劇本已經全部寫完，照現在情況看，最尾幾集恐怕不得不大刀闊斧修訂，甚至要考慮加開第六季，才能容納方興未艾的武肺風雲了。見到本應安享晚年的老人家逼於無奈再作馮婦，不禁想起Netflix神劇裏，五十年代她第一次紆尊降貴上電視祝賀百姓聖誕快樂那一集，鏡頭前和顏悅色，導演一叫「咳」，塊面黑過煲底拂袖而去，縱使自此成了公仔箱常客，工多藝熟演技遊刃有餘，因突發事件倉卒露面的次數到底不過五次，熄機時皮鬆肉弛的龍顏未必可以保持淡定吧。真係家門不幸啊，個衰仔唔爭氣，晨早就中招，千辛萬苦才拜相的脫歐肥佬更冇用，確診十日仍未退燒，唯有親自出馬安撫民心，活到老頻撲到老。<br><br>我雖然尚未有資格和女皇陛下看齊，榮登國際認可的高危人士榜，但假如新加坡總理「呢單嘢起碼要幾年先至搞得掂」 的預言成真，哈哈，話咁快就可以加入那個春雞望門興嘆的俱樂部了。被包括在內的好處暫時只有一樣：我們家附近的有機合作社，每朝開門營業第一個鐘頭只招呼七十歲以上長者，免卻他們棲身人海力爭上游之苦。優先濕平的安排，猶如百貨公司大減價前為貴賓而設的pre-sale，其威水購物精個個嚮往，當然先決條件是必須早起，日上三竿才打開惺忪睡眼的遲鳥毫無着數。急不及待的話，可以收拾細軟搬去土耳其，該地的耆英門檻比較低，六十五歲便可以昂然入閘，可惜優惠你一定唔恨──政府剛剛宣佈，嚴禁他們離開住所！</p></body></html>