<html><header><meta charset="utf-8"><title>滯留武漢逾兩個月終解封Rainbow放監陪愛犬睇醫生</title></header><body><h1>滯留武漢逾兩個月終解封<br>Rainbow放監陪愛犬睇醫生</h1><p>前名胡心諾的𡃁模胡淽喬（Rainbow）因陪男友返家鄉武漢，卻因武漢肺炎席捲全球，被指是源頭的武漢需要封城，當時Rainbow跟男友被迫滯留，而她又未有跟隨港府包機返港，寧願在當地等待疫情過去，以致滯留逾兩個月，前日凌晨零時武漢解封，大批武漢人往外闖。她前日更新社交網，透露「放監」後的首要任務，不是外出採購生活所需或散心，而是帶撿回來的流浪狗去睇醫生。</p><p>餵骨頭出事</p><p>Rainbow表示：「76個日日夜夜，武漢解封了！第一時間帶從村口撿回來的小狗『希希』去打針同身體檢查，預約咗喺武漢市中心嘅寵物醫院！前天希希沒精神嘔，噚日就拉稀（腹瀉）了。好擔心呀，好彩噚晚就好返、精神返啲。」Rainbow指不知甚麼原因，小狗不食狗糧，只食她的剩飯，Rainbow續說：「一直唔敢幫佢沖涼，驚希希凍親感冒。今日睇咗醫生，話可能食得太多嘢消化唔到，消化唔到啲骨頭。」她指希希原來年齡只有兩至三個月。</p><p>出入要探熱</p><p>自言一直都知道不能餵小狗食骨頭，惟Rainbow身在農村的村民教導下，照給小狗食骨頭。當初Rainbow有訂狗糧，但疫情下一直未到手，只好無奈餵希希食剩飯。Rainbow表示雖然有很多人都以為田園犬或土狗蠢，但她指早已教識希希坐、跳、給手手及high five等，力證愛犬聰明。另外，Rainbow也分享武漢解封後的情況，她指出入村都要接受探熱檢查，見負責人用紅外線探熱儀在她的手腕位探熱。<br>撰文：翁可人</p></body></html>