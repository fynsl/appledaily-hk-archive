<html><header><meta charset="utf-8"><title>【創業起義】唔裁員唔減薪　想點？ - 尹思哲</title></header><body><h1>【創業起義】唔裁員唔減薪　想點？ - 尹思哲</h1><p>老友Thomas檔Cowork，近年擴張得急，加上疫情打擊，部份朋友眼中，認為好牙煙，有累卵之危。<br><br>Cowork主要收入係活動租場，過去大半年，以至未來一段長時間，唔食蛋都已經偷笑。雖然品牌做得唔錯，但當WeWork唔掂，Campfire又執埋，老友始終資源唔多，真係唔知頂得幾耐。<br><br>逆境下，全世界老奉layoff，或至少no pay leave，但佢竟然唔炒人，仲所有前線唔減人工，只係創辦人同管理層，帶頭減薪換股份，用嚟開發全新生意，將公司由出租地方，轉型成community-as-a-service平台。<br><br>近年我最推崇「獲利優先」，在於公司經營，凡事獲利至上，並根據現金流壓抑經常開支。<br><br>老友嘅決定，我好難理解。當然，其他燈油火蠟，佢有去縮減，但始終租金及人工，至係成盤生意最大開支，幾位管理層減薪僅杯水車薪，遠不如裁員或減人工直接有效。<br><br>佢仲成日開口埋口「你對人好，人對你好」，搞到你以為自己穿越時空，返咗去三國時代，忍唔住想鬧爆佢：「喂阿哥，𠵱家八路大軍殺緊嚟，自己走佬尚且自顧不暇，你仲話要帶埋啲老百姓渡江，無嘢下話？」<br><br>用「黐線」形容Thomas唔過份，但我又真係親眼目睹，佢員工士氣前所未有咁高、管理層更肉緊投入、投資者非理性地信任佢、業主願意減租去幫佢、仲有客戶唔講價續約。結果，佢會員人數反而大幅增長。點解人人都幫佢？成件事好超現實。<br><br>有人話劉備「攜民過江」只不過係籠絡人心，我想講就算係，都並非人人咁做都一樣有效，與其話佢政治show，倒不如話don't waste the crisis。<br><br><br>尹思哲<br> http://linkedin.com/in/wanszezit <br>本欄逢周三刊出<br></p></body></html>