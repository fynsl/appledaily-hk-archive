<html><header><meta charset="utf-8"><title>【廣告經綸】歌神能醫心病 - 文廸晞</title></header><body><h1>【廣告經綸】歌神能醫心病 - 文廸晞</h1><p>疫情之下，香港人鬱鬱不歡，口罩遮蓋了許多笑容，但心病，則還須心藥醫。所以阿旦（鄭丹瑞）就提議歌神不如開一場網上演唱會，為香港人打打氣，就好似2004年咁，阿Sam開咗38場演唱會，同香港一齊告別沙士，走出陰霾。<br><br>星期日黃昏，雖然才唱了一小時，但適逢好天氣，加上黃昏magic hour同絕美維港景做牆紙，邊聽邊合唱阿Sam的耳熟能詳歌曲與歌詞，香港人點會唔感動與共鳴？相信有好多人都和我一樣，感覺到那股正能量和熱血沸騰。<br><br>這場網上演唱會，更為一班與阿Sam合作超過30年的通利琴行工程部因疫情被裁員工，製造了一個工作機會，阿Sam亦自掏腰包捐贈25萬，以示支持和鼓勵。演唱會是義唱而不是籌款，所引來的合作單位及各方好友，由光纖寬頻，到場地，以至各大網上直播平台，一呼百應，連同香港絕大部份電子媒體與新媒體都有份參與，而且全部免費……表面上，幫到嘅人好似只係通利琴行的那21個員工而已。然而，演唱會所製造的社會效益，的確唔係講笑。<br><br>唱完，疫情仍在，但叫得《同舟共濟》，多少也能再次喚醒香港人的心。眼見「團結」在過去大半年越走越遠，抗爭、分化把香港人原本已經唔係太高嘅團結力，推至谷底。今次在疫情之下，難得有歌神雪中送炭，為大家帶來一絲熱情和喜悅。似乎，so far香港只有許冠傑，才可以凝聚到呢份正能量。在振奮之後，唔知大家有冇幾分感慨，雖然香港的風景依舊，金曲依然動聽，但對於未來的信心，似乎已不復當年。如果我們要重建家園，就要好似搞一個網上演唱會咁，一方有難，八方支援，同舟共濟，才是我們真正的出路。<br><br>文迪晞<br>mailto:heyadmen@gmail.com<br></p></body></html>