<html><header><meta charset="utf-8"><title>笑完想喊「6.9至今現實比戲劇荒謬」</title></header><body><h1>笑完想喊「6.9至今現實比戲劇荒謬」</h1><p>戴上鳳冠與珠鏈、架上墨鏡和太監帽，吳志森與曾志豪搖身一變，化身「太后」與「小豪子」，在鏡頭前將社會過去一周的荒謬盡付笑談中。不過在反修例運動期間，製作團隊要在血肉模糊的現實場景找出「笑料」諷刺時弊，內心極度痛苦，吳志森也「笑唔出」，「由6.9開始到今日，現實仲荒謬過戲劇」。<br><br>與吳志森合作主持節目約14年的曾志豪說，他負責「衝」、吳負責「守」，「諗橋、寫稿主要我負責，去到把關、字眼尺度啱唔啱，就佢（吳志森）負責，監製都會把關。森爺係資深傳媒人，比較冷靜，當寫到興高采烈時，佢都會望一望，話唔可以咁寫喎」。<br><br>曾志豪憶述7.21事件發生時，《頭條新聞》已經休季，惟因事態嚴重，監製史無前例「添食」數集，「返嚟時心情唔係『好嘢，有工開』，相反係好悲憤。大家都覺得唔可以缺席」。<br><br>負責寫稿的他還要將大量新聞材料消化，「好多片都打到飛起、流晒血。我會問同事，條片你係咪睇咗，講返我聽發生咩事，我頂唔順唔敢睇。但呢份工作需要你睇晒，仲要消化佢，中間有咩位可以笑，真係好痛苦」。但他沒有想過放棄，「咁嘅環境唔做真係對唔住啲觀眾。有時見到佢哋（警方）4點鐘記者會咁出色，真係好想同佢嚟個比拼咁嘅心情，唔想大氣電波只有一種聲音」。</p><p>不做中間派　「軟瀨瀨做嚟做咩？」</p><p>吳志森說，該段時期所創作的「笑話」，其實一點也不好笑，「由6.9到今日，現實仲荒謬過戲劇。對白係令人發笑，但之後會令人思考甚至喊」。<br><br>「過去八、九個月，拍完節目內心係好沉重，笑唔出。有人話好好睇，咁沉鬱嘅環境下畀我哋笑出嚟，但我會諗，咁又點？你可以改變到啲咩？個社會依然係一步步咁沉淪落去，我哋用呢種方式，係咪等於可以改變到呢個社會呢？對我來講，係不斷咁掙扎，我希望我做嘅嘢能改變社會，但我就覺得我做唔到，仲唔可以直斥其非，係好沉重。」<br><br>吳志森曾因此萌生辭演退隱的念頭，「但好多人反映話，每個禮拜都等緊星期五，嗰短短20幾分鐘令佢哋喺咁沉鬱痛苦嘅環境下，有少少令我哋開心啲，又好似做到個使命喎。本身（覺得）一齊憤怒落去咪好囉，但好多人話，我哋唔笑就慘，係觀眾畀我哋動力」。《頭條新聞》在89年啟播，「到今天使命越來越重。30年前發生六四等荒謬嘅事，但到今天竟沒有最荒謬，只有更荒謬」。他強調節目永遠不會有中間位，「其實無得唔企硬，軟瀨瀨你做嚟做咩？一係唔做，做就要繼續用呢種手法凸顯荒謬」。</p></body></html>