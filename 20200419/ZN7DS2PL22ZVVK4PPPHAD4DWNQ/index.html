<html><header><meta charset="utf-8"><title>【趣BlogBlog】上市公司平過太古城低質戶 - 股榮</title></header><body><h1>【趣BlogBlog】上市公司平過太古城低質戶 - 股榮</h1><p>靜了幾個月的微信女及WhatsApp炒股group近日翻生，年初上市的工程股華和控股（9938）過去兩日暴瀉86%，背後疑有莊家操控，透過WhatsApp開設投資群組，着人在指定時間集體買入或沽出股票，炒高股價引散戶接火棒。</p><p>「我賺夠，想畀其他人賺」，瑞士山區肺呢類老套橋，確實唔怕舊，最緊要有人受，而且長呃長有，莊家手法千篇一律，散戶賺完糖、輸間廠，離不開一個字：貪。賤物鬥窮人的年代已經來臨，類似上述股市騙局亦肯定急劇上升。一間上市公司的價值，竟低過一間太古城兩房單位，而數百隻港股市值，亦竟不如一間貝沙灣千呎單位。公司市值越低，莊家搭棚成本越少，甚至乎玩貨源歸邊，亦隨時與上車盤首期相若。<br><br>兩三年前，港股主板殼價曾高達八億元、創板殼價亦有一半約三、四億元；最新行情，主板殼價跌至三億元，創板更無人問津。跌價原因，除監管規例趨嚴，內地客消失亦是主因；殼股市場冷清下，莊家惟有炒高、再藉網絡搵水魚。<br><br>翻查資料，港股逾2,500隻上市公司中，市值最低的一隻是華人飲食（8272)，最新只值816萬元，相當於太古城一間低質兩房單位價錢。而市值低於3,000萬元的上市公司，亦達到35隻，相當於貝沙灣最新一宗1,118呎三房單位的價值。</p><p>至於市值一億元以下的港股，數目是319隻，相當於港股整體近13%，平均年內至今股價累跌24%，跌幅50%或以上的達到44隻。較常見莊家操控的股份，最多是大股東持有五成以上股權，然後莊家較容易儲貨、搭棚及散貨，一隻億元以下股份，如街貨只有三成，莊家只須持有一成足以操控股價上落。<br><br>介紹大家睇一套早年泰國戲：《13駭人遊戲》，主角突然被神秘人告知，只要完成13個任務，就可以拿到一億元，原先主角不相信，但接二連三完成簡單任務後，居然獲得「獎勵」，被迫繼續玩下去。<br><br>很多中伏的投資者，原先都抱住「邊有咁着數」的心態，加入微信或WhatsApp炒股群組，看見股價升吓一倍、升吓一倍，「谷友」齊齊有斬獲，亦按捺不住買少少試吓；結果是翌日再升一倍，谷主叫大家要止賺，賺了一兩次，先發覺原來買股賺錢話咁易，越買越大、買完亦好聽話上載買貨單據去群組「以示撐場」，最終，就如戲裏的結局般，慘淡收場。<br><br>事實上，有不少經典莊家股前車可鑑，2016年上市的聯旺（8217），因為大股東女兒為藝人黃翠如，被稱為翠如BB股，股價由上市價0.25元，半年間炒高100倍至25元，市值曾突破200億元。一年後，股價暴瀉逾九成，重返招股價，市值不足億元；今年初股份四合一，最新股價9仙，市值約2,800萬元，一間貝沙灣單位的價值。<br><br>出得嚟行，預咗要還。越是想在股市搵快錢，結果是輸得越快。<br><br>股榮<br> http://fb.com/stockwing1 </p></body></html>