<html><header><meta charset="utf-8"><title>【Can Bank】抗疫期做點實事吧 - 散子</title></header><body><h1>【Can Bank】抗疫期做點實事吧 - 散子</h1><p>上市公司搞社會企業責任活動，一向都係都係形象工程，呢類工作已經會列入CSR，每年公司年報有一部份，甚至公司有另外一份報告去披露，不過本港中小型公司就多數都係搵人幫手寫報告，叫做應付咗港交所要求就算。<br><br>所以香港嘅公司，做CSR做得好嘅無幾多間，甚至有時啲活動呢，對公司形象無幫助之餘仲會有破壞性，市場稱之為「公關災難」，就好似近期新地（016）公益垂直跑有個活動，大概就係以投稿形式，拍低在家運動片段，最有創意同最落力嘅在家運動片段，就會有現金券作獎勵，得獎名額4個，合共3,200元一田或帝京酒店現金券。<br><br>大家無睇錯，係總共3,200元。新地截至去年6月底年度，基礎盈利超過300億。更有趣嘅係，活動由4月初已經開始，到噚日先有傳媒報道，估計有公關搵傳媒拍硬檔幫吓手。<br><br>一個堂堂傳統大藍籌搞嘅活動，整個安排，甚至係宣傳已經夠「特別」，更重要嘅係，以下小段引用返留言講，「網上已有很多這些片，做個social campaign出嚟要人like你個page，為做而做……」，最後呢句散子最認同，佢話「呢個抗疫時候，可唔可以『純粹』一點？」。總結一句，做點實事吧！<br><br>散子<br> http://fb.com/散子-257101397966975 <br></p></body></html>