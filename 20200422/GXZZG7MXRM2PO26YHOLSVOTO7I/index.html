<html><header><meta charset="utf-8"><title>【創業起義】點解不用救Startups - 尹思哲</title></header><body><h1>【創業起義】點解不用救Startups - 尹思哲</h1><p>人生有幾多次機會睇到，原油期貨去到負數？市道差成咁，偏偏有位英國人Robin Klen，係FT平台撰文「千祈唔好救Startups」，引嚟唔少人留言怒插。<br><br>Klen正職VC，曾經投過包括Citymapper、TransferWise、Zoopla，成績都唔錯。佢認為，資助Startups係VC唔係政府嘅工作，重點係目前英國VC錢唔缺，若將納稅人嘅錢，拎去救濟唔值得嘅Startups，可以話係浪費。<br><br>翻查數據，過去十年「Startups牛市」，有四分三種子輪Startup，根本從未到達A輪；至於部份成績較差投資者，所投93%初創亦無法去到A輪。換言之，絕大部份Startups，就算市好，亦都無辦法持續經營。Klen認為，如果非要用納稅人錢，只要幫投資人押注嘅Startups，已經好足夠。其他的，就由得佢哋適者生存，to die or to innovate就好。<br><br>香港情況又點？從自己視角出發，我有個每周初創生態圈簡報，對上半年，幾乎每周都有一兩輪融資，暫時係從未間斷。有創辦人朋友話，仲不斷有投資者想入局；專做syndication deal、係圈子交遊廣闊嘅朋友，亦從未聽過有創辦人呻無錢，反而創科局一推出「遙距營商計劃」，就有人問佢知唔知內情同細節。<br><br>然而，我唔敢話所有Startups都唔使幫，因為Lalamove創辦人曾經同我講，當年差一個月就無晒錢，好有可能要執笠。問題係，係到有朝一日投資者冇水，大家想唔想香港會無咗下一個Lalamove或者Klook？<br><br>尹思哲<br>linkedin.com/in/wanszezit<br>本欄逢周三刊出</p></body></html>