<html><header><meta charset="utf-8"><title>十個消夜的警察 - 邁克</title></header><body><h1>十個消夜的警察 - 邁克</h1><p>十個天水圍休班軍裝警員凌晨食消夜，結果出現見紅鏡頭，蘇姓madame致電報警，說遭同袍打傷，經救護員包紮後送院，獲兩日病假休息。這單新聞亮點非常多，兼且畫面豐富多彩，以上敘述照抄記者報導，尚未加鹽加醋都已經令人食指大動，香港編劇近日冇工開，賦閒在家成了冬眠的懶蛇，但千萬不要放棄神聖職業，珍貴資料一定要多多搜集，來日方長，影壇一旦康復立即洋洋灑灑，寫出來的不論悲劇喜劇，也必定引人入勝。據說十警份屬好友，不但執勤齊上齊落，收咗工都依依不捨，常常結伴祭五臟廟，就算禁聚令雷厲風行雅興仍然不減，反正「阿sir做嘢唔使你教」，自我網開一面可也。本來其樂融融，可惜蘇女敬酒時不慎整污糟梁姓沙展件衫，引起梁sir與一名有份聚餐的車長爭執，阿警花大概見事由己起，勸交責無旁貸，怎麼知道說時遲那時快，一隻不識趣的玻璃樽空降頭殼頂，頓時演變成名副其實的狗咬狗骨。<br><br>中楊凡毒太深的我，以為梁sir有若《美少年之戀》的吳彥祖，年少氣盛恃靚行兇，一看報導原來行年四十，真是掃興極了。社會現象研究員最感興趣的，是警花急call後「警方衝鋒隊同元朗巡邏隊到場時，各人已四散離去，只剩下受傷女警」。哎唷喂，雖然大難臨頭各自飛乃動物求生常態，行得快好世界，出事後作鳥獸散無可厚非，但是同袍頭破血流，那九警竟無一人有憐香惜玉之心，爭先恐後搵窿捐，也太過份了吧？望只望陰功豬大人大量，養傷期間千祈唔好密謀篤灰報復呀！</p></body></html>