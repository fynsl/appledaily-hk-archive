<html><header><meta charset="utf-8"><title>隔牆有耳：三子再合體　開高汁live - 李八方</title></header><body><h1>隔牆有耳：三子再合體　開高汁live - 李八方</h1><p>佔中三子之一的陳健民（KM）上月刑滿出獄，一直努力跟變了樣嘅世界connect，佢雖然繼續有寫文章，但鮮有接受訪問，更加唔好講再次三子同場，結果佢將出獄後嘅第一次三子同台受訪，獻出咗畀基督教網台「辛福台」嘅直播節目，噚晚同朱耀明牧師、戴耀廷教授，接受王少勇同陳恩明兩個牧師訪談，三子從信仰角度回應近日社會形勢，包括近日多個民主派領袖被捕，呢集題目仲相當挑機，叫「你咁樣係唔會令到我驚㗎！」，須知道呢句金句嚟自7.21元朗事件，而噚日正正就係21號。<br><br>三子噚晚傾得興起，節目亦反應踴躍超晒時，長期有過千人收看網上直播，唔少觀眾留言大讚節目討論氣氛高質。唔好以為三子聚首只會講和平抗爭，KM就講到當年德國潘霍華牧師參與刺殺希特拉，包括點樣拎住炸彈入去同希特拉開會，結果行動失敗，但當時換來希特拉同全國公告，自己係上帝揀選嘅領袖，仲得到當年德國教會附和，聽落絕對令人無比沮喪，但KM話反而令佢有所反省，知道點樣繼續行落去，仲話因為咁，令佢好鍾意睇聖經《傳道書》，知道所有嘢都有佢嘅時間。</p></body></html>