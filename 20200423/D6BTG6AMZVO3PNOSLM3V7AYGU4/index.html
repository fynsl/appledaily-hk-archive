<html><header><meta charset="utf-8"><title>求驗客手記：紐記「喜鵲」變鳳凰有暗湧</title></header><body><h1>求驗客手記：紐記「喜鵲」變鳳凰有暗湧</h1><p>紐卡素本來以為俾沙地阿拉伯王儲穆罕默德收購，就可以「喜鵲」變鳳凰，點知仲有變數。事關英超海外轉播最大合作夥伴beIN Sports，佢個卡塔爾籍CEO尤錫夫，同埋國際特赦組織都寫咗信畀英超，話一旦「喜鵲」由沙地王儲擁有，就會影響英超形象，仲叫大家否決交易㖭。</p><p>先講beIN Sports嗰筆，話說喺中東有個老翻台叫beoutQ非法播緊英超比賽，仲有傳聞話沙地國營衞視Arabsatｍ原來靜雞雞畀訊號beoutQ，咁beIN Sports當然唔高興啦，其實英超之前告過Arabsat但告唔入。所以beIN Sports就話，俾沙地王儲買紐卡素直情係引狼入室！至於國際特赦組織就話沙地嘅人權紀錄認真麻麻，呢次王儲買紐記係為咗「洗底」，對足球根本冇heart。不過講真，你有你反對，英超俾武漢肺炎搞到亂晒籠，難得有人仲肯投資，否決交易嘅機會應該都唔大。</p></body></html>