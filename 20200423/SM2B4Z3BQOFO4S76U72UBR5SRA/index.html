<html><header><meta charset="utf-8"><title>禁令延續　資助無份　盲人按摩零生意技師拒咬綜援　拒絕生疏</title></header><body><h1>禁令延續　資助無份　盲人按摩零生意<br>技師拒咬綜援　拒絕生疏</h1><p>武漢肺炎衝擊全港服務業，當中美容按摩業亦深陷漩渦，既要因應政府防疫疾控條例停業28日，又遇上網上美容平台BloomMe停業走數，而兩輪抗疫防疫基金補助亦遠不及其他業界。內憂外患，盲人按摩店東主慨嘆，近月幾乎零生意額，但視障人士屬弱勢人士無法轉行，只能咬緊牙關支撐，有業界估計停業一個月，全港7,000間美容院損失恐達14億元，政府抗疫基金卻嘆慢板遲遲未批，只能寄望疫情盡快過去。<br>記者：張景昕　黃麗英　江子堯</p><p>美容及按摩院原定被勒令停業14日至今天，惟特首林鄭月娥本周二宣佈，停業令再延長14天至下月7日，變相向美容界再淋下一盆冷水。當中美容按摩店老闆Jason對林鄭做法感到無語，稱嬲到「冇力氣鬧。」<br><br>他指美容業界在武漢肺炎肆虐期間，生意大量流失，如今手停口停，絕大部份行家已經零收入，網上美容預約平台BloomMe上周二突然倒閉，拖欠60間中小企美容店逾百萬元尾數，業界面對內外交煎，他大嘆「簡直想死啦！租金唔減又要養活家庭，仲要顧及公司嘅營運！」</p><p>業界︰停業一個月損失14億</p><p>「我哋失明人士係好靠呢啲按摩中心嚟維持生計，捱得幾耐做幾耐，唔想間公司都冇埋。因為一間公司可以養到十幾二十個失明人士。」本身是盲人按摩師兼按摩院持牌人阿龍指，疫情肆虐令生意大跌八成，按摩院2月中已自行停業14天，望重拾顧客信心，重開後生意回升約兩成，奈何政府本月初勒令全行停業，按摩院只能再次關門，延長停業14天，更對整個行業百上加斤。<br><br>按摩院零收入，又要支付高昂租金，他坦言是「蝕住做」。旗下20名視障按摩技師更慘，全屬自僱人士，因疫情令收入大幅下降。「（之前）日日都有幾個師傅由朝坐到晚等運到，有啲直程幾個月冇收入，出2,000、3,000蚊一個月，食都未夠。」部份只能食老本甚至借錢應急。<br><br>受聘的盲人按摩師提芬稱想過轉行，可惜身體缺陷所限未能成事，「視障嘅工種實在太少，惟有默默咁等個疫情、祈求佢快啲好返。」她原寄望抗疫基金可作及時雨，可惜她沒有供強積金，不合資格申請自僱人士資助金，但自言不想成為社會負擔，「我唔想去到好似政府咁講，『你得唔到呢一批嘅資助咩？你去攞綜援囉。』我唔需要咬呢啲綜援過活，慳啲錢囉，開源節流，冇計啦。」另間中為丈夫按摩免手藝生疏，為復工做準備。<br><br>香港美容業總會創會主席葉世雄估計，全港約有7,000間美容院，保守估計平均每家美容院每月有20萬營業額，停業半個月的實質營業額，最少失去高達7億元，若停業一個月損失更可達14億元。然而政府兩輪抗疫防疫基金補助，美容界只能在第二輪取得3至10萬元資助，相反飲食界第一輪獲資助20萬元，第二輪再獲補助，葉促請港府正視及了解每個行業難處，直斥模稜兩可的抗疫措施，無力為美容業界紓困。</p></body></html>