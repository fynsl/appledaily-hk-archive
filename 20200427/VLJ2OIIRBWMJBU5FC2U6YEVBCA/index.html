<html><header><meta charset="utf-8"><title>求驗客手記：用天使做籌碼換普巴　PSG咪搞笑啦</title></header><body><h1>求驗客手記：用天使做籌碼換普巴　PSG咪搞笑啦</h1><p>繼早前國際米蘭話對曼聯中場保羅普巴有興趣後，近日又有報道指法甲班霸巴黎聖日耳門（PSG）亦同樣有意將呢位法國國腳收歸旗下。不過，當中最有趣嘅係，有指PSG竟然將紅魔舊將「天使」迪馬利亞作為交易籌碼！今季普巴一直受傷患困擾，英超聯賽停擺之前只為曼聯喺聯賽上陣過七次，雖然領隊蘇斯克查一直堅持普巴仍然係紅魔嘅重要一員，但呢位27歲中場同球隊嘅合約出年屆滿，但到𠵱家仲未有任何續約嘅消息，加上冬季轉會窗簽入波基斯費南迪斯（B費）後，普巴喺陣內嘅重要性大跌，離隊似乎只係時間問題。繼皇家馬德里、祖雲達斯同埋國際米蘭以後，PSG亦同普巴扯上關係，聽講PSG喺交易中加入兩位球員作為籌碼，包括德國中場達斯拿，同埋曾經短暫效力紅魔嘅迪馬利亞。2014年夏天迪馬利亞曾以破球會轉會費由皇馬轉投曼聯，但表現未得到魔粉認可，結果效力短短一季就出售畀PSG。去季雙方喺歐聯16強正面交鋒，當時迪馬利亞更喺奧脫福回應球迷嘅挑釁，有報道話天使私下非常抗拒有關曼聯嘅事，睇嚟回歸嘅可能性極低。</p></body></html>