<html><header><meta charset="utf-8"><title>【智取大市】康方上市後仍值得追 - 晉佳</title></header><body><h1>【智取大市】康方上市後仍值得追 - 晉佳</h1><p>企業信用危機可能成為今後環球股市一大難關，零售、餐飲、銀行、非國有背景航空業等等成為重災。至於不受疫情以至信用危機影響行業就有醫療、生科股等等，資金一面倒蜂擁阿里健康（241）、平安好醫生（1833），無論如何已進入調整階段。<br><br>生科股升幅冇醫療股咁誇，信達（1801）剛破頂，上周五上市嘅康方生物（9926），首日升逾五成。康方生物主要研發抗癌藥，喺競爭相當大嘅PD-1單抗療法方面，𠵱家先進入臨床三期階段，相對已經有PD-1藥物上市嘅信達同君實生物（1877）已經相當落後。<br><br>康方招股書講到，佢嘅PD-1/CTLA-4已針對多種惡性腫瘤進行臨床試驗，最早出年下半年先會提交新藥申請。當然，由臨床二期階段去到通過美國FDA新藥申請，仍有相當大變數，就當係大抽獎，如進度般成為首家中國PD-1/CTLA-4生科企業嘅話，就不得了，市值肯定較目前倍數上升。<br><br>相比信達生物陸續有幾項藥品等上市，康方只能望其項背，但相對只得PD-1、欠缺賣點嘅君實生物，康方市值仲有三成折讓，有PD-1/CTLA-4憧憬嘅康方，將會更受市場歡迎。康方消化咗一手黨沽盤之後，基金亦會貪新忘舊換馬，短線估計有力再上，適逢生科股受歡迎，博升兩成相信難度不大。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>