<html><header><meta charset="utf-8"><title>隔牆有耳：獄中來的「破蛋」勉傳媒抗高牆 - 李八方</title></header><body><h1>隔牆有耳：獄中來的「破蛋」勉傳媒抗高牆 - 李八方</h1><p>近日社會不同人士同唔少網上KOL、甚至一眾連登仔都呼籲人訂閱《蘋果》，為香港人守住一份無懼打壓、敢講真話嘅傳媒，八方亦相信你雞蛋與高牆，有良知嘅香港人永遠選擇雞蛋一方。《蘋果》副社長陳沛敏早排就收到盧建民「影攝食」嘅來信，佢鼓勵《蘋果》同《眾新聞》、《立場新聞》等良心媒體，喺疫症同極權交迫之下，一定要撐住，唔好輸畀呢個麻木不仁嘅政權。</p><p>作品周六石硤尾展出</p><p>影攝食雖然身陷牢獄，但係早前復活節亦專誠畫咗一張心意卡，用雞蛋比喻香港人，一定可以振翅高飛，度過疫境。「影攝食」相當有心思，張卡嘅底面分別畫咗破蛋而出嘅連豬同Pepe，仲幫香港市民同醫護打氣，「鳳凰重生、疫境重生！」</p><p>影攝食仲話，香港唔可以冇咗抨擊政權、不向惡勢力低頭嘅報紙，如果失去咗呢啲良心媒體，香港只會淪為一國一制。佢會繼續吩咐朋友為自己訂閱《蘋果》，八方係度向感謝影攝食，亦會如佢所言「不氣餒，不失望」，復活香港。另外，石硤尾賽馬會創意藝術中心周六舉行嘅「香港國際攝影節2020衞星展覽」會展出「影攝食」嘅作品，當日主題係「再想像香港爬山共同體」，到時有劉偉聰大律師等人出席講座，有興趣嘅市民當日可以去參觀。</p></body></html>