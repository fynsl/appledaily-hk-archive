<html><header><meta charset="utf-8"><title>【智取大市】珍惜鬆綁觀戰機會 - 晉佳</title></header><body><h1>【智取大市】珍惜鬆綁觀戰機會 - 晉佳</h1><p>之前預測恒指形成M形市，其實並非3月見底到𠵱家形成類似M形走勢，𠵱家未知恒指反彈浪真正頂部去到邊，莫非殺熊殺到25100點收工咁正路？既然呢兩日大市以低成交挾高，就估成交大增之時就係M形走勢嘅第一個頂，大概可以參考4月17日嘅1,379億成交。<br><br>重申之前講法，觀乎過往25年嘅跌市，恒指月線圖每次下試/跌穿保歷加通道下軸，然後單月反彈過後，再下個月會至少見到反彈月相若高位，甚至更高，然後先會回落。因此，5月候高出貨，較大機會遇上比4月靚嘅出貨位。恒指之前下試/跌穿一次保歷加下軸，即使已見底、反彈過程完成再出貨，總會遇上震倉，唔愁冇位買。<br><br>就當5月擇機出貨再觀察，疫情概念股炒完，災難股都彈完，股市確有條件進入短期上落市，全人類觀望，不宜戀戰。究竟再試底？定係見底回升？回顧08年金融海嘯期間，恒指形成類似雙底，2011年歐債危機模式類似海嘯，有第二次經驗自然冇咁恐慌，於是形成長短腳就回升。今次經濟停擺衰過打仗，係幾十年未見，不明朗形勢比歐債為甚，因此至少試前底機會唔低。<br><br><br>晉佳<br> http://fb.com/advanceguy1 <br>本欄逢周一、三、五刊出<br></p></body></html>