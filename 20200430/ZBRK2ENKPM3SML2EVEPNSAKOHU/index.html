<html><header><meta charset="utf-8"><title>買瓷碟 - 左丁山</title></header><body><h1>買瓷碟 - 左丁山</h1><p>陸羽常客賓架S說冇得在陸羽見面，不如去置地廣場唐人館吃餐午飯，點解去唐人館（China Tang）？佢話：「呢間平時幾貴，我都覺得肉赤。但在此非常時期，網上訂位有七折，北京填鴨每隻只售198元，你話抵唔抵？」如此價錢，當然係筍盤，於是同佢湊夠四個人去食填鴨及其他小菜及點心，賓架S仲帶埋支紅酒嚟，因為𠵱家China Tang唔收開瓶費，益食家飲酒。左丁山一睇，紅酒招牌係「羅富齊」，嘩，駛唔駛咁大陣仗？賓架S笑言：「唔好以為我咁豪，呢支羅富齊唔係我偶像畢明寫嘅羅富齊。」飲落就知道唔同，但仍然好正，配填鴨，幾啱味。<br><br>多謝賓架S之餘，醒起校友會主席Y，佢講過一月時帶外母到沙田凱悅之「沙田18」食填鴨，外母唔多領情，有意見，於是WhatsApp佢：「喂，可以帶外母嚟唐人館食填鴨補番數，平夾靚。」主席Y在農曆年後成家人去咗紐西蘭旅遊，因香港唔駛返工，兒女唔駛返學，玩咗近一個月，風聞香港可能封關，急忙回港，再隔一個月先至重出中環見老友食飯。佢一聽到，就立即上網訂位，於是益咗左丁山一個星期內兩次到唐人館食填鴨，一去到未坐低就畀隔籬枱叫住：「師兄，乜咁啱？」一望，原來係財經大報總編輯A姐，與任生唐生嘅御用公關公司老闆湯馬士一齊。此日唐人館每四人一張枱，看似全場滿座，可見減價促銷好有用。<br><br>主席搵埋校友F及今年畢業嘅小師妹R嚟吃填鴨，左丁山關心師妹就業，問佢搵到工作未，師妹R話慘咯，好想喊！原來佢素來成績優秀，有五成以上機會攞一級榮譽，去年專心申請到聯合國做實習（intern），過五關斬六將之後，竟然獲得聘請，開心到震，預備畢業試後就去紐約返工，於是其他職位一概冇申請。點知突來肺炎疫情，令全世界封關鎖國，美國禁止外人入境，聯合國在三月初就通知師妹R一切offer撤銷，師妹R為之暈得一陣陣，本來還有一個機會係與新亞同學到牛津大學作暑期交流，又因為英國疫情而取消。師妹反問：「師兄，有冇工呀？」唉，此時此刻，企業炒魷多過請人，點搞？校友F安慰師妹R：「我1998年畢業碰啱亞洲金融風暴，搵工淒慘故事一匹布咁長，唔駛驚㗎，一於唱校歌：艱險我奮進，困乏我多情。」師妹R苦笑：「係呀，手空空無一物，路遙遙無止境，唔知捱到幾時。」左丁山笑佢：「咁啦，以你嘅師兄曾國衛為偶像，加入民建聯，幫建制派搞立法會選舉，有前途㗎！」師妹R醒目到極，對住左丁山講：「去淘寶用280元人民幣買個習主席瓷碟相片先！」</p></body></html>