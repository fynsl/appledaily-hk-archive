<html><header><meta charset="utf-8"><title>【歌唱篇】晴天林改編50作品　唱出本土心聲</title></header><body><h1>【歌唱篇】晴天林改編50作品　唱出本土心聲</h1><p>有心的作品，便有知音人，當活在平行時空的歌手還在演唱情情塔塔的失戀情歌時，還有一小撮歌者唱出社會發生的荒謬事，讓每天起床覺得很難過的手足，聽到後得到鼓舞、紓解或共鳴。晴天林原來自去年反送中開始，至今已二創超過50首歌，問為何會走上二創之路？Sunny說：「其實上年6月開始係先做咗《香港之歌》，簡單將打氣廣東歌混合做一首歌整出嚟，出嚟反應幾好，有人聽到覺得首歌治癒心靈，我先發覺原來音樂可以喺整個運動中做到呢嗰作用，之後二創咗《連儂牆》算係個開端，當時成個社會都係講梗政治運動，嗰陣你冇乜心情做其他歌，再講樂壇都絕少呢類歌曲，就算有歌手都未必敢唱，所以覺得可以創作多啲。」<br><br>問Sunny平均用多少時間改編一首作品，他說：「唔定㗎喎！有時一個鐘內搞掂，有時要諗幾日都唔出奇。靈感不過係日常發生嘅事，嗰排多事發生就多靈感，譬如我睇到一單新聞想寫，就會開始搵吓有乜嘢歌啱，寫完後第日就返studio錄歌，錄兩至三個鐘、然後MV拍一兩個鐘、剪片兩至三個鐘，成個過程最快一至兩日完成。」</p><p>向舊作致敬　延廣東歌生命</p><p>提到二創，有人覺得純粹惡搞抽水，亦有人定義為以輕鬆方法包裝嚴肅議題，Sunny也有自己看法：「我覺得二次創作絕對有存在價值，其實某程度上係向舊有作品致敬，我之前有首作品叫《武漢傾情》，有好多千禧後中、小學生，直情唔知黎明有唱歌，乜原來呢位叔叔係歌手嚟？然後inbox同我講聽咗你嘅《武漢傾情》後，先知黎明有一首《夏日傾情》咁好聽嘅歌，甚至因此聽返好多黎明嘅舊歌，呢個係一種可以令廣東歌延續落去嘅辦法，你知近年好多後生仔只聽韓國同日本歌，二次創作就變成一個好好嘅渠道，繼續去推廣廣東歌。」</p><p>對於改編《陪著你走》成諷刺特首推行禁酒令的《全面禁酒》被YouTube下架，Sunny說：「我都係第一次遇到呢種情況，成首歌被刪咗，可能有啲人未必知，喺YouTube做二次創作，因為唱緊人哋首歌，啲片就冇廣告收入，我大部份歌都係咁樣，但直接下架真係第一次，可能因為無綫近年成日翻唱呢首歌，最近又改成防疫歌，我之後上載咗個朗誦版，算係無聲抗議，因為我覺得逼我下架，都係幾小器嘅行為。」</p><p>問到會否堅持唱下去？Sunny說：「咁就要睇香港有冇嘢唱，如果冇嘢唱梗係好，即係代表大家都好安穩、平安，但只要呢個政府繼續咁荒謬，政權一路打壓人民，一路都有題材唱落去！如果講到有乜嘢新發展，可能就真係搵多啲網友合作，或者MV上唔好再咁低成本。」他直言憂慮廿三條立法：「如果真係立咗法，首首歌下架，或者有條罪拉我都唔出奇，都會驚，都擔心創作自由會收窄，如果係內地唱呢啲歌，應該已經死咗。」<br>採訪：牢卉<br>場地提供：音樂窩Music Home</p><p>晴天林</p><p>二創音樂人晴天林由中學起一直酷愛唱歌與創作，參加過各式歌唱比賽惜鎩羽而歸，愛於YouTube分享音樂作品的他去年辭掉全職專心造音樂，二創出多首反送中歌曲大受歡迎，加上武漢肺炎，令他投放更多時間創作，晴天林除身體力行撐黃店外又幫黃店作歌，YouTube連同fb專頁有近10萬粉絲，近日更搞直播遙距跟fans「和你唱」！</p></body></html>