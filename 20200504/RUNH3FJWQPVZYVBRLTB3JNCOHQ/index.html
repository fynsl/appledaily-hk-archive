<html><header><meta charset="utf-8"><title>【異動空間】貿戰重燃　反彈完？ - 魏力</title></header><body><h1>【異動空間】貿戰重燃　反彈完？ - 魏力</h1><p>個多星期前，魏力在網台節目中講到一個「瘋狂的劇本」，就是只要美國疫情稍緩，特朗普就會跟中國再打貿易戰，而目的只有一個，就是選票。「打中國牌」向來有市場，武漢肺炎重創經濟，令歐美「We Connect」，槍口一致對準阿爺，一連串報復手段陸續有來。<br><br>目前特朗普已打開口牌的有兩樣：一、擬向大陸徵收1萬億美元報復性關稅；二、研究禁止美國一個退休基金買入中概股。消息一出，人仔兌美金即貶500點子，短線有機升穿去年貿易戰高位（7.1967)，屆時恐引發中港股新一輪跌浪。今個星期望實人仔之餘，更要mon住侵總統twitter。<br><br>值得一提，A股周三才復市，意味港股又要做兩日提款機，黑期顯示周一恒指開23700水平，即大約低開1,000點，即市能否陽燭守住3月27日「雙底頸線」（23791點）頗為關鍵，失守就下試23000，即回吐反彈浪一半跌幅。<br><br>美股方面，標普500指數剛完成黃金比率0.618反彈，熊彈而言已經到晒站。但睇美國新增確診人數仍處高位，見頂言之尚早，最理想的V彈基本落空。退一步U彈？甚至W彈？鮑威爾都認為過於樂觀（恐怕又得罪特朗普了），再加上美股一路升上來，根本無反映過中美再爆貿戰的危機，呢鋪「Sell in May」絕不能掉以輕心，唔會三幾日就跌完。<br><br>魏力<br> http://fb.com/2012jason <br>本欄逢周一、五刊出</p></body></html>