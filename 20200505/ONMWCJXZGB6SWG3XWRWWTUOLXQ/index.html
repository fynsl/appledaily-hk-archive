<html><header><meta charset="utf-8"><title>【金手指】陣陣戰鼓敲擊聲 - 孫柏文</title></header><body><h1>【金手指】陣陣戰鼓敲擊聲 - 孫柏文</h1><p>三月初，孫柏文見美股開始大插插，不過未覺到短線底時，就開始做功課。諗住聯儲局部印鈔機又會隨時再出擊，所以諗住搵幾隻抵買嘅嘢，特別係嗰啲資產負債表好靚嗰啲長揸。<br><br>點知，因劣幣驅逐良幣，多年零息政策下，嗰啲唔肯瘋狂借盡去做股票回購嘅公司管理層已被全取締。間間公司啲資產負債表都係爛嘅，債台高築。甚至有債券專家話，今時今日啲有「投資評級」嘅公司，其實如果用同一份資產負債表返回十五年前嘅世界，根本只能被評為「垃圾級別」。<br><br>就係咁，四月呢轉嘅美股升浪，對我來講簡直震驚。香港都有呢個情況，隔離地產嘅消息就係樓市回暖甚至見新高。<br><br>人在做，人在看。催淚彈代表嘅亂世，啲煙會更濃更廣泛。而當煙霧蓋世，更絕對唔會只係催淚彈。當今各國人民已醒覺，發現二戰後嗰種靠放棄自主權畀啲「專家管理層」系統（博士學位冇民選嘅）已腐化不堪，而心中之矛亦直指騎劫該系統騎劫得最核突嘅中國政府。<br><br>我呢刻感受到嘅不安，就有如97年7月泰銖貶值，07年滙控（005）發盈警嗰刻咁。唯一分別，就係之前嗰幾轉都只覺會好多人輸好多錢，而錢亦只係身外物。今次則覺人身安全都要兼顧。如果唔明，大家可以搵晚凌晨，企窗邊，合埋眼，聽吓從遠處傳來，陣陣嘅戰鼓敲擊聲。<br><br>孫柏文<br>獨立股評人<br> http://fb.com/shuen <br>本欄逢周二刊出</p></body></html>