<html><header><meta charset="utf-8"><title>【魚樂無窮】跌市撈貨新目標 - 唐牛</title></header><body><h1>【魚樂無窮】跌市撈貨新目標 - 唐牛</h1><p>港股5月發窮惡，埋單插逾千點，重返4月初水平。利淡消息熟口熟面，包括侵侵揚言再開打貿易戰、經濟數據差等等，新意欠奉，但因為恒指處於相對高位，加上A股休市，港股自然成為提款目標。將畫面拉闊少少睇，指數大部份時間仍在23500至24500點區間波動，上落市走勢未改。<br><br>貿易戰戰火重燃，拖累人仔怒插，內銀、內險難逃沽壓，兩桶油首季見紅，油股自然仆直，不過講過好多次，這些板塊炒作憧憬欠奉，絕非撈貨好對象。你睇騰訊（700）依然企硬400蚊，美團（3690）守在100蚊樓上，香港電訊（6823）更倒升收場，就知道資金的口味了。<br><br>講要趁低吸物管、內需、醫療等講咗好多次，今日睇睇教育股。近期幾隻教育股業績均靚仔，證明免疫於貿戰及疫情，說穿了又係資金避難所，無怪乎上星期炒到飛沙劈石。個人偏愛中滙集團（382），受惠學生人數及學費上升，中期收入增長19%至4.2億元，毛利率升至48.8%，期內盈利增長58.2%，兼派中期息4.9仙。手頭坐擁近10億元現金，併購擴張冇難度，現價年度化市盈率約16倍，比起同業普遍二三十倍平一大截，一於逢低吸納，博佢逆市破頂。<br><br>唐牛<br> http://fb.com/tongcow88 <br>本欄逢周二、四刊出</p></body></html>