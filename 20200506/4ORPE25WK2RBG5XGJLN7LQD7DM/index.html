<html><header><meta charset="utf-8"><title>【創業起義】Oriente邊融資邊裁員 - 尹思哲</title></header><body><h1>【創業起義】Oriente邊融資邊裁員 - 尹思哲</h1><p>香港初創，未必土生土長香港創辦人，規模卻可媲美上市公司。<br><br>所謂香港初創，廣義包括由香港人創辦、總部設於香港兩種。前者較具代表性例如GoGoVan、Lalamove；後者有一家金融科技Oriente，員工人數多達2,000人，融資逾10億元，但多數港人卻唔識得。<br><br>Orient創辦人邊位？其中有前Skype聯合創辦人Geoffrey Prentice身影。喺西方Startup世界，公認有兩個少林寺專出勁人，分別係Paypal同Skype。後者衍生咗Transferwise、Startship、Atomico VC，同埋總部選址香港嘅Oriente。公司生意以信貸為主，服務東南亞市場無銀行賬戶人口，例如基層同微型企業，主要市場係菲律賓及印尼，難怪香港人唔識。<br><br>之但係，最近就有一位識貨港人，領投入股咗Oriente。係邊個？恒地（012）李家傑。但偏偏，Oriente喺公佈李家傑5,000萬美元融資嘅同時，亦傳出裁員節流嘅消息。官方回應自2019年第四季，已裁減人手兩成，但根據員工報料，將近半數員工，將於今年年中前被裁。<br><br>老實講，打得Startup工就預咗隨時被炒。Oriente一邊融資一邊裁員，邏輯上並無不妥：武漢肺炎之下，菲律賓同印尼都要鎖國，東南亞市場受災情影響，違約情況急增，借貸人周轉困難，間接導致Oriente財困。<br><br>問題係，如果Oriente尚且如此，我好想知，另一家金融初創WeLab會否面對緊同樣困境？<br><br><br>尹思哲<br> http://linkedin.com/in/wanszezit <br>本欄逢周三刊出<br></p></body></html>