<html><header><meta charset="utf-8"><title>求驗客手記：德甲鐵定月尾回歸　意甲祖記搶閘復操</title></header><body><h1>求驗客手記：德甲鐵定月尾回歸　意甲祖記搶閘復操</h1><p>跟據BBC、路透社同法新社報道，德國總理默克爾周三表示德甲將喺五月重開，而德國政府同地方政府亦已同意，德甲同德乙可喺五月下旬恢復比賽，德國足總將會負責決定重開日期。<br><br>據多家傳媒報道，德國政府已同意德甲同德乙喺五月下旬重開，而德國足總同各會代表今日會舉行視像會議，商討聯賽重開嘅各種安排，包括賽程以及德國盃舉行日期。早前已有報道指，因武漢肺炎肆虐而停擺多時嘅德甲同德乙，將喺5月22日復賽。直到周三，德國總理默克爾正式宣佈，德甲可以喺今個月內回歸。<br><br>如果德甲真係喺五月下旬復賽，將會係歐洲五大聯賽中，首個唔使停擺嘅賽事。據了解，德甲同德乙共36間球會中，有超過12間因聯賽停擺而面臨破產危機。家陣聯賽終於重開，雖然因要閉門作賽而冇門票收入，但可收到電視轉播費用，將可解財困球會嘅燃眉之急。<br><br>至於意甲重啟仲要等吓，不過各球會已經由周一起恢復有限度訓練，其中班霸祖雲達斯，喺周二有「死神」艾朗藍斯、隊長基亞連尼同邦路斯等球員喺訓練場做個人練習。不過C朗就冇出現，因為佢啱啱先喺葡萄牙返到意大利，要隔離14日先至可參加練習。咁大家點知道佢返咗嚟？原來佢出機場時有成支車隊等佢一家，仲有警察開路㖭，係人都知佢已經返到都靈。為咗令意甲重開，各方更可話係出盡法寶。最新建議更出位，話將比賽改喺卡利亞里同巴勒莫主場閉門作賽，因為兩間球會位處離島，同意大利本土分隔，可以起到隔離作用之餘，仲可刺激當地經濟。<br></p></body></html>