<html><header><meta charset="utf-8"><title>臨老入基叢 - 邁克</title></header><body><h1>臨老入基叢 - 邁克</h1><p>陳也女士太過獎了，我是個只會默默埋頭苦幹、不懂理性分析的勞動型同志，搞基搞了幾廿年，只知道多啲嚟密啲手這種硬道理，從不費神研究任何與自身享樂無關的課題，根本沒有資格專業評審快槍手「八秒梁」是否戀上肥佬黎，假如真的擔心過氣特首再出發前先出櫃，天天陰濕數廣告其實另有鹹濕企圖，不妨敦請芳鄰馮君排排命盤，算一算獵人和獵物的桃花運，或者誠邀奧斯卡神婆擴展版圖，跨界推測花落誰家。不是危言聳聽一味靠嚇，家有賢妻兒女成群的直男臨老入基叢倒時有所聞，陪伴在側的龍蝦們喊都無謂，許冠傑話齋，命裏有時終須有，最好預先作好與雄性狐狸精分享老公準備，以免東窗事發手忙腳亂。<br><br>近日揚威香港金像獎的《叔．叔》公映在即，記者從芸芸基海找來一位七十歲伯伯做訪問，受訪者便磊落大方招認，婚後四十年六次出軌對象全是同性，而且六君子不乏已婚人士，雙方分別背住黃臉婆進行課外活動，刷新「好男兩頭瞞」定義。化名Johnny的他說，三十九歲先至破天荒基心動，「以前的公廁都有浴室，冬天有熱水可以免費洗澡，我就是在那兒認識我的初戀情人……聊着聊着，了解同性戀的事，他就帶我去他的家，發生了第一次關係」，有立地成佛習慣的朋友C聞言疾呼有冇搞錯，睇啱唔即刻開波，仲口水多過茶掛住聊聊聊，自幼食同餐食到肚滿腸肥的Z則說，做咗三十幾年人才轉軚，遲唔遲鈍咗少少。比上不足比下有餘，年近四十勇闖同門，固然令人惋惜浪費大好青春，但點都好過六十五歲偷偷摸摸做stalker吧？</p></body></html>