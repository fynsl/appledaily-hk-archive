<html><header><meta charset="utf-8"><title>【操盤手札記】小加引退　關權鬥事？ - 割柑人</title></header><body><h1>【操盤手札記】小加引退　關權鬥事？ - 割柑人</h1><p>港交所（388）行政總裁李小加突然宣佈引退，距離任期屆滿仲有18個月，呢個timing，正值全國兩會快將舉行，唔通同政治有關？<br><br>故事由一篇文同三封信講起。3月，任志強發文批評瞞疫，嘲諷「一位剝光了衣服也要堅持當皇帝的小丑」。4月，網傳兩封信，其一署名習明澤，另一署名習遠平，都為習近平執政失誤開脫。5月，網傳鄧樸方致兩會代表公開信，矛頭直指習近平失誤。<br><br>任志強係大陸地產商，以敢言見稱，2016年曾批評「央視姓黨」，後得中學同學王岐山解圍；習明澤同習遠平分別係習近平女兒同弟弟；鄧樸方則係鄧小平兒子。三封信共通點，係點出習近平執政失誤，姑勿論係咪偽作，已令中共權鬥浮面。<br><br>呢啲政治暗湧，關李小加乜事？2015年《華爾街日報》報道，李小加喺2003至2009年擔任摩通中國區主席時，多番推薦聘用官二代，賣人情換生意。2009年李曾推薦一杜姓男子，指佢同副總理王岐山關係匪淺。由此令人聯想李、王或有關係。<br><br>中共權鬥除咗習派、江派之爭，近排較矚目嘅係習近平同王岐山嘅矛盾。2月27日，與王關係密切嘅財新傳媒，爆料12月底已有新冠病毒圖譜，但上級要求銷毀；2月29日，同樣與王關係密切嘅海航集團，終被海南省政府接管，無形中斷其財路。<br><br>習地位未穩之時，王係習得力助手，共商「打虎」之策；如今打虎有成，係咪助手變敵手？李小加預告引退，究竟係另有重任，參加特首跑馬仔，抑或關權鬥事？無論如何，未來18個月，李將要完成嘅任務，包括同股不同權納入藍籌、中概股全線回歸、基金通、期貨通、新股通。港交所勢受惠，中長線看俏。<br><br>割柑人<br>本欄逢周二刊出</p></body></html>