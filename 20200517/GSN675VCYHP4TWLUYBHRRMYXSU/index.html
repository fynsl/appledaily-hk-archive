<html><header><meta charset="utf-8"><title>蘋人誌：唔死唔知時運高　肇峰</title></header><body><h1>蘋人誌：唔死唔知時運高　肇峰</h1><p>美國修士Thomas Merton說，你越怕受苦就會越痛苦：「The more you try to avoid suffering, the more you suffer, because smaller and more insignificant things begin to torture you, in proportion to your fear of being hurt.」肇峰幾次自殺不成，去年投入時代革命，跟上述說法其理共通，不怕死的人似乎總是不死。<br><br>他與警察幾度交手陷入絕境都化險為夷，別說被殺，莫講捱打，制服在地也沒一次。我們知道這理論很危險，尤其運動似已過了瓶頸。有言在先，頭盔放在前面，以下故事純屬受訪者一人經歷，別人命運未必相同。撰文：陳勝藍<br>攝影：許頌明、何家達<br><br>世間竟有肇峰這等奇人，住所狹小不設廚房，祭壇倒有一個，供奉反送中死者梁凌杰、陳彥霖、周梓樂，據說梓樂愛龜，壇上木龜守護。別人死在政權手上，他錐心泣血，每月15號翻看自己為凌杰剪的片；為了梓樂，臂上多了個紋身；自身性命反而不放在心上。</p><p>以肉身之痛　解失敗之苦</p><p>荃灣街坊稱呼他Ricky，行年三十八，不怕死的故事要從20年前說起，18歲便在銅鑼灣開酒吧，拒交保護費，他說：「成條駱克道都要畀，但我從來冇畀過，有（陀地）上過嚟問我攞，我話我唔會畀。」陀地上來喝酒，打了客人一巴掌，又不埋單，吹雞找所屬社團大佬撐腰。肇峰也不是省油的燈，找那大佬的妻子，結果兩夫妻同來講數，卻代表不同當事人，最後社團大嫂命令陀地埋單。<br><br>本文主角憶述：「我一個死𡃁仔，18、9歲，可以拍枱指住話事人X，我講道理，話之你係蠱惑仔大哥定係某間差館話事人。」全盛時期擁有三間酒吧，以及別人夢寐以求的生活，「我18歲開第一間酒吧，做咗十幾年，我每日起身返公司飲酒，飲完酒打牌、跳舞，咁樣過咗十幾年。」好景不常，之後被騙，失去整盤生意，「嗰陣我點過生活？吸毒、飲酒、一樽一樽安眠藥係咁啪。」<br><br>貓有九命，肇峰可能不止，當時醫生問：「食咗幾多粒安眠藥？」他答：「個樽有幾多粒就食咗幾多粒。」醫生驚叫：「你食咗一百粒安眠藥？」除了畏高沒跳樓，他用盡所有方法自殺，「我試過燒炭、鎅手、飲到胃出血，嘔到一屋係血。」兒時曠課逃避打針，可知他多麼怕痛，生意失敗心中苦痛不能解，卻用紋身大挪移，下針時大叫大哭，以皮肉之苦排遣心痛。本文無意對紋身或褒或貶，這是他的道，下針當晚睡得特別好。</p><p>條路自己揀　出事唔會怨</p><p>死不去就要戒毒，右腕多了個梵文圖案，每當拿起毒品，看見這刺青便放下。自言傘運時期仍是花生友，去年6月15號梁凌杰命喪金鐘，從此不一樣，「我絕對唔係因為當日大家所講嘅《逃犯條例》走出嚟，我係因為Marco（梁）過身走出嚟，我係因為警暴仍然存在，所以我仍然堅持。我唔識政治，太繁複嘅嘢我處理唔到，但我承諾過我會行落去。」<br><br>抗爭運動改變了這個人，不再想死，沒再喝酒，只是繼續紋身，半邊狼面圖案為梓樂而設，「我唔知可以用乜嘢途徑釋放我嘅負能量！」半邊面也代表爆眼女義士。他就在那時展開刀口上舔血的日子，去年10月荃灣眾安街防暴推進，衝過來盤問：「你係咪記者？你係乜嘢人？」肇峰答：「街坊！」「街坊要戴口罩（豬嘴）？」「你放TG我梗係要戴口罩啦！」對方竟然拋下一句「快啲返屋企喇」，繼續往前衝。<br><br>荃灣手足們、一眾黃先生黃師奶都認識Ricky，有事找他，有物資交給他。中大事件之初，校內急需繃帶、冰包，「當日全個荃灣冇晒冰包，繃帶冇晒，電筒冇晒，佢哋（同路街坊）mark低邊間日本城去過，掃晒貨畀我。」物資齊集荃灣連儂牆，紅白藍袋過百，內裏泳鏡過千，鐵甲威龍頭盔逾20個，雷射筆無數。萬事俱備，十幾個防暴殺到，百般挑釁，他情知不妙，推開在場百多個街坊，自己一夫當關。<br><br>「2019年6月前我係好暴戾嘅人，我認為唔公義就訴諸暴力，試過喺荃灣見到『城管』票控阿婆，我可以走過去打佢，打得好勁。」連儂牆那次他卻以大局為重，「我咁耐以嚟堅持我自己條命係我自己選擇，如果當日我俾人拉，甚至俾人打死，都係我個人嘅事。我可以為自己做嘅嘢犧牲，但我唔可以令街坊為我做嘅嘢犧牲，我寧願佢哋欠我好過我欠佢哋，我好自私。」方仲賢因10支雷射筆被捕，當時肇峰有一整箱，反而沒事，警察搜完查完叫他搬走。<br><br>昔日賺錢享樂，如今服務別人，抗爭期間他每天在連儂牆耗八個鐘，有若上班，「你唔企喺條街，又點知邊個𡃁仔冇飯食，點知佢屋企有家暴？」他說：「其實連儂牆有啲手足好X憎和理非行過嚟講加油，加乜X嘢油箒？你哋淨係識返屋企睇X住個電視機，就話抗爭。我唔係攻擊黃店，我最嬲大家企喺黃店門口排隊食餐晚飯，就覺得好幫助，不如你行入去叫杯凍檸茶，放低200蚊，然後上連儂牆貼一張紙，功用會唔會大好多？」</p><p>死好彩過後　留命睇清算</p><p>有手足代他去連儂牆便即出事，還未貼文宣就被捕、搜屋，「點解手足話我好運？如果我喺上面貼文宣應該拉咗我。」從沒吃過警「民」的虧，一次見五人拆牆，單人匹馬趕他們去荃灣警署，其間對方跳上的士，他充當人肉路障，終於迫令眾人入差館，控告刑事毀壞。街坊在連儂牆附近設了閉路電視，拍到差人徘徊，「開頭以為佢攞走啲文宣做證據，X你原來唔係，喺度揀邊包memo紙未開封，袋X埋落衫袋！」<br><br>今年初遮打花園15萬人集會，警方腰斬，群眾四散，他坐在天橋上，依手足所言跳下，跌不死他，再往山頂方向跑，兩名防暴截停搜袋，發現1,000張文宣，問：「你哋為乜出嚟，五大訴求呀？」Ricky反問：「你係咪要我講？」「你講。」「我就係要停止警暴！」對方竟沒即場施以警暴，留下他的「九命」，還說：「下次見到面再傾。」<br><br>大難不死必有下文，當晚行到置地對出，一名陌生男子提供義載，他沒上車，「返到屋企我搵呢個人張相，畀我搵到，佢係一個喬裝警員！」他曾向鄭松泰訴說上述經歷，「佢話我今時今日未俾人拉，未俾人打死係好彩，我又覺得自己真係好彩。」肇峰訴說：「所以佢同我講：『你下次真係唔好咁衝動，今時今日你留返一個適當時間去清算呢班仆街好過啦！』」<br><br>還曾置身旺角衝突，防暴向他直衝，「我預咗畀佢哋𡁻，但結果𡁻隔籬嗰個，我都係企喺隔籬冇事。」肇峰承認：「我有諗過鄭松泰講嘅嘢，我應該係好彩。」不怕死便死不去？他也說不準，這個人不怕死卻可斷言，「死嗰一刻可能一秒，你一槍射死我，你兜槍打落我個頭度，都係一秒，但你唔好射爆我個腎，要我喺醫院捱一個禮拜。我唔驚死，我驚個過程。」<br><br>人生可以隨時終結，性命可以留在戰場，他說：「我唔係自大，要玩玩過晒，要做做過晒，唯一想做係去南非。我（以前與朋友）可以喺大陸玩一個禮拜，使20、30萬，去泰國又使20、30萬一個禮拜。」每年感受泰國潑水節，今年當然除外，「一個人可以使十幾萬，唔知點樣使，過到去攞住叠錢派，好似賑災。」</p><p>後記：我想講乜X嘢就講！</p><p>今次訪問本來講抗疫，肇峰挨家挨戶派口罩給基層，包括青衣康美樓。也只有他，早前到一間生產商買了200個口罩，但第二日再去，對方已拒絕出售，他名副其實跪求五小時後，對方感動到送他100個。記者不料得到上述故事，疫情只好輕輕帶過，一切都是選擇，而這兩個字正是他一生訴求，這個圍村人幾代單傳，竟然改名又改姓，就讓原名留在過去。<br><br>離經叛道的他說：「我唔想由政府安排我條路點行，我選擇食煙，我生肺癌係我嘅事，我唔想你因為關心我健康而幫我選擇條路，我寧願喺有生之年呼吸一路以嚟嚮往嘅自由空氣。」如果最後那句太堂皇，下一句比較貼地：「我想講乜X嘢就講，想做乜嘢就做！」</p></body></html>