<html><header><meta charset="utf-8"><title>【中環在線】純官現身　一家人遊船河 - 李華華</title></header><body><h1>【中環在線】純官現身　一家人遊船河 - 李華華</h1><p>新世界（017）近來動作多多，合股、回購、董事會換人，鄭志剛（Adrian）轉位坐吓又搞口罩機，打理酒店嘅阿妹鄭志雯（Sonia）就捐出酒店畀醫護免費住；唯獨老竇鄭家純就真係好少動靜，除咗響「香港再出發」掛個名之外，冇乜嘢搞作。<br><br>呢個千億家庭，雖然囝囡平時返工忙到一頭煙，但周末都會出海聚一聚，親人之間關係睇嚟唔錯。<br><br>Sonia昨日就響Instagram貼咗一張啱啱星期日，一家人響船上嘅歡樂大合照，相內有阿爸同阿媽、Adrian同老婆余雅穎（Jennifer）、細佬鄭志亮（Christopher），而Christopher直頭笑到見牙唔見眼呀。<br><br>成家人出海玩，咦！點解唔見鄭志明（Brian）嘅？係咪呢期新創建賣完渡輪之後，仲有大刁傾緊，搞到周末都要OT咁慘慘豬？<br><br>李華華<br>mailto:LiWaWa@AppleDaily.com</p></body></html>