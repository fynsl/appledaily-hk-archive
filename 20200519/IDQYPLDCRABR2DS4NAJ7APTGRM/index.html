<html><header><meta charset="utf-8"><title>【大棋局】2021劇變前夕（四） - Mr. Tregunter</title></header><body><h1>【大棋局】2021劇變前夕（四） - Mr. Tregunter</h1><p>「全球經濟衰退已成定局」，中國人民銀行《2020年第一季度中國貨幣政策執行報告》如此定調。官方機構通常同你講冇事、淡定啲、唔使驚，如此定調不尋常。自2年前出現財政部同央行公開互窒，近期內地又出現赤字貨幣化輿論風潮，也就是監粗印銀紙。<br><br>何謂監粗印銀紙？一國政府要彌補赤字通常有三種方法，其一增加稅收，其二發債，其三印銀紙。增加稅收難做，難在大家都識，反對聲音就會強。任何事要反對聲音小，最好就係做到懶係複雜等你唔識，唔識就少人反對。發債由財政部去做，增加稅收及發債都只係將大眾手上的錢移到政府，然後政府透過各種支出回到大眾手上，雖然不一定回到被拿走錢的人手上，但社會上的基礎貨幣並無增加，此為第一個重點。<br><br>印銀紙唔同，印銀紙就係直接增加基礎貨幣。每一個朝代滅亡前總會出現濫印銀紙，惡性通脹然後玩完。為避免玩完，貨幣制度發展至今，印銀紙常以量化寬鬆方式處之。即係財政部發債，市場買入，央行再買入市場上的債券。如此做法等於由市場決定政府可發多少債，發行過量冇人買，使其尚存制約。央行不能夠直接同財政部買債，直接買咪任你買？此為之監粗，是第二個重點。</p><p>官方數碼貨幣三個任務</p><p>1995年前，中國貨幣制度係亂嚟，所以外滙留畀共產黨，人民幣係畀人民用。直至1995年《人民銀行法》規定人行不得直接買國債，自此央行同財政部先明確劃為兩個山頭，央行不必為財政部服務。然後中國加入WTO，外滙儲備不斷累積，人民幣的信用來自美元的信用，人民幣之價值先穩定下來。<br><br>現時情勢完全反轉。特朗普上台後，美元萬劍歸宗，已做；斷中國水路，在做；貿易戰再強化美元回流力度，持續。武漢肺炎全球經濟蕭條，中國財政科學研究院院長劉尚希也明講，地方債條數今年點啃？如果唔印銀紙，一旦違約隨時引發金融危機。<br><br>中國5月開始實驗官方數碼貨幣並非巧合，一般數碼貨幣的作用全部唔使理，只須要理三點：尋找外滙嚴重流失後人民幣之新定錨；監控資金流向；為負利率及繞過美元體系做準備。執筆時歐盟27國、非洲54國、澳、英、日，甚至俄羅斯，共122國都已支持世衞獨立調查武漢肺炎來源。這已經是超越慈禧的成就，情勢焉能不變。<br>待續<br><br>Mr. Tregunter<br>本欄逢周二刊出</p></body></html>