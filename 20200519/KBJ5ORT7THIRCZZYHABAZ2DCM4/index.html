<html><header><meta charset="utf-8"><title>【操盤手札記】黑心商人殺後代 - 割柑人</title></header><body><h1>【操盤手札記】黑心商人殺後代 - 割柑人</h1><p>1966年5月16日，中國文化大革命拉開序幕；54年後，今年5月15日，香港教育局批鬥考評局，文革影子隱現。此前4日，特首先話教育唔可以係「無掩雞籠」，擺明籌謀洗腦教育，扼殺下一代獨立思考能力。不過，講到為害下一代，唔少得佢哋……。<br><br>佢哋就係大陸嘅黑心商人！繼2003年安徽阜陽嬰兒因食用劣質奶粉導致營養不良，出現「大頭娃娃」後，2005年湖南株洲再有嬰兒因食用劣質奶粉而成大頭娃娃。近日湖南郴州則有幼兒因食用冒充特醫奶粉嘅「倍氨敏」而患佝僂病，似大頭娃娃。<br><br>劣奶粉、假奶粉之外，更有毒奶粉。2008年，眾多嬰幼兒因食用三鹿奶粉而患腎結石，揭發奶粉含化工原料三聚氰胺。賣劣、假、毒奶粉，係攞下一代嘅命！食品安全，民生之本，「倍氨敏」事件勢將觸發乳業監管升級，但對大型乳業公司有利。<br><br>上周大型乳業股就炒咗轉，當中，蒙牛（2319）除咗炒汰弱留強，仲有消息跟尾，其一係可口可樂同蒙牛設合營企業，喺中國產銷低溫奶製品；其二係恒指公司季檢，國指納入蒙牛。<br><br>本周市場焦點，主要係中美關係、全國兩會。上周五發生2件事：一、美國收緊向華為供應晶片；二、華為晶片供應商台積電赴美設廠。美國截斷華為供應鏈，中美貿易戰第二波──科技戰敲響戰鼓。至於兩會，市場憧憬將有刺激經濟政策出台。<br><br>上月政治局已提出保就業、保民生等「六保」，基建股尤其新基建如5G、晶片等料受扶持；另外，新經濟股、內需消費股料亦受惠。港股周一升0.6%，收23934。恒指呈現頭肩頂，以上次市況橫行一周先下破嚟睇，今次或等兩會消息後先轉弱。<br><br>割柑人<br>本欄逢周二刊出</p></body></html>