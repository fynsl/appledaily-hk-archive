<html><header><meta charset="utf-8"><title>【魚樂無窮】藍籌變天受惠股 - 唐牛</title></header><body><h1>【魚樂無窮】藍籌變天受惠股 - 唐牛</h1><p>貿易戰再度開打，但油價大升推高三桶油，抵銷手機設備股舜宇光學（2382）及瑞聲（2018）的跌幅，恒指埋單照升。不過，市場焦點明顯落在醫藥類B股，雖然好多都冇盈利甚至冇收入，但有嘅係概念，加上近日上市的B股新股全部喪升，無怪乎吸引不少資金入場搏命，價量齊升。<br><br>現階段未入場、但又想分一杯羹的戰友，應如何部署？由於數據欠奉，故只能從圖表出發，以強者越強理論，破頂無蟹貨最好炒，當然，新高股份累積升幅必定多，故入場後一定要嚴守止蝕，以免風向一轉做咗蟹民。至於入場價，不外乎參考前浪頂價，或者全日平均價之類。另一方面，近期有通告跟尾的B股，炒得特別燦爛，康希諾生物（6185）及康寧傑瑞（9966）就係好例子，大家要多做功課。<br><br>恒指公司終宣佈W股及第二上市公司可入閘染藍，最快下季生效，阿里巴巴（9988）、美團（3690）及小米（1810）有望升呢，從樂觀角度出發，即係仲有一季時間炒作。由於遊戲規則改變，相信亦會加快中概股回歸，最受惠的一定係港交所（388），無怪乎昨日創出兩個月高，京東招股在即，或成為港交所破位催化劑，短炒首站目標270蚊！<br><br>唐牛<br> http://fb.com/tongcow88 <br>本欄逢周二、四刊出</p></body></html>