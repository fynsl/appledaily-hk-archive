<html><header><meta charset="utf-8"><title>【冰說聰明】撤換高層之玄機 - 青冰</title></header><body><h1>【冰說聰明】撤換高層之玄機 - 青冰</h1><p>最近有兩間新經濟公司突然換帥，但股價走勢卻截然不同，閱文（772）CEO吳文輝上月底卸任，股價翌日急升14%，至今累升五成；平安好醫生（1833）上周五宣佈董事會主席兼CEO王濤離職，即時生效，股價在本周頭兩日跌一成，身為新經濟當炒股竟然要逆市跌，市場真係唔畀面。<br><br>閱文及平安好醫生分別有騰訊（700）及平保（2318）兩大靠山，但起初都係輸死唔少股民，閱文上市首日爆升1倍，但自此從高位跌八成，平安好醫生上市第2日已跌穿招股價，去年曾比招股價低6成，不過市場好buy平安好醫生的概念，以科技結合睇醫生及相關服務，今年懶理甚麼武肺的影響，累升8成，是新經濟爆炒股。<br><br>細心看王濤的履歷，在內地軟件界極有來頭，先做過金山軟件（3888）高層，其後轉往阿里巴巴（9988）旗下的阿里軟件當總裁，亦即是現時的阿里雲，離開後就來到平安好醫生做CEO，上周突然離職，話係想多啲時間陪屋企人，但前天公司再補發通告，指王濤履行管理職責未達預期，被董事會免職，作為投資者，今年應該非常滿意股價表現，但免職理由咁嚴重，市場難免懷疑，唔通內裏有鑊未爆？<br><br>閱文自上市後股價都未好過，盈利增長雖然交到貨，但網上文學就好似做唔起，但點解飛起創辦人吳文輝後可以暴升呢，答案似乎在接任人程武身上，程武係騰訊影業CEO，負責騰訊內影業、動漫及電競的戰略規劃，市場的確好有效率，將兩者串連起來，閱文最值錢的是IP，如果將熱門作品拍成電影或變成遊戲，這個協同效應非同小可，而上周騰訊在季績發佈會，亦確認接手閱文後，會主力將IP變現，改編成影視作品及遊戲。<br><br>戰友們下次看通告，留意高層執位的細節，既可趨吉避凶，亦可發掘到獲利機會。<br><br>青冰<br> http://fb.com/chingbing888 <br>本欄逢周四刊出</p></body></html>