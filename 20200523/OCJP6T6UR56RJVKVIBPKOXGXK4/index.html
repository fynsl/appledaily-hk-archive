<html><header><meta charset="utf-8"><title>男友偷嗒助手3年生埋B　情困林雅詩𠝹手做儍事</title></header><body><h1>男友偷嗒助手3年生埋B　<br>情困林雅詩𠝹手做儍事</h1><p>現年42歲的林雅詩早年跟出軌前夫離婚，近年跟經理人馬天樂撻着發展地下情長達3年，但上周男方被踢爆原來3年前已偷食女助手；兩人更育有一名年約兩歲的兒子，有指因再遇賤男深受打擊，傳她日前更做儍事自殘𠝹手入院。昨日林雅詩首度公開露面，左手手腕的血痕清晰可見，當提到男友偷食一事，她更一度情緒不穩，即場爆喊。</p><p>林雅詩2015年跟偷食前夫溫文英離婚後；做單親媽媽復出娛樂圈搵錢，翌年簽約馬天樂的電影公司；男方還出任她的經理人，兩人多年來一直傳緋聞；關係曖昧。馬天樂上周被踢爆偷食女助手Ana，兩人更已育有一名年約兩歲的兒子，林雅詩終認跟馬天樂拍拖已有3年多，日前更有指女方疑𠝹手自殘，由男方陪同到醫院。<br></p><p>戴黑護腕 仍見膠布血痕</p><p>事件曝光後昨日林雅詩首度公開出席活動，見她左手手腕有膠布及傷痕，談到跟馬天樂現時關係，言談間透露目前仍處於三角關係，糾纏不清，其間林雅詩情緒不穩，失控爆喊。<br><br>身穿黑色上衣及牛仔褲的林雅詩樣子憔悴，左手手腕雖然戴上黑色護腕，但仍清楚見到有膠布及血痕，她坦言心情仍未平復，但因為工作是一早接洽，故此惟有「死撐」出席。馬天樂偷食事件曝光後，日前傳出林雅詩自殘受傷，由男方陪同到醫院，但其間兩人有衝突並互相拉扯，馬天樂更一度聲稱要找律師及不准林雅詩留院，林雅詩坦承早前的確曾由他陪同到醫院接受治療：「係我嘅身體出現狀況，唔關佢事，自己唔小心扭親，可能我發脾氣唔覺意撞到。」兩人是否在醫院嗌交及互相拉扯？林雅詩卻表示沒有，問到是否因𠝹手做儍事入院，林雅詩聞言一直低頭不語未有否認，最後忍不住眼濕濕飲泣地說：「好多人都擔心我，明明姐（鄭明明）話為我祈禱，夏蕙姨（黃夏蕙）約我出去傾偈，所有人都好擔心我，𠵱家要處理好自己先。」</p><p>激動爆喊 3日冇食冇瞓</p><p>再追問馬天樂與女助手偷食的來龍去脈，林雅詩即激動爆喊說：「我真係好難過，辛苦到好唔舒服，覺得自己有啲情緒狀況，真係好嬲，發生咗3年我都唔知，我未接受到呢件事。3日冇食冇瞓，晚晚食安眠藥都瞓唔到。」林雅詩透露事件曝光後馬天樂曾向她解釋，但卻完全不能接受，她繼續激動地說：「我唔係好接受佢講法，佢話有時同我嘈完就搵助手傾訴，女人埋到嚟，男人唔會唔鹹濕，佢承認把持唔住咗一次，但係一次就有咗小朋友咁犀利？佢話嗰次之後就冇聯絡，我接受唔到。問佢有冇驗DNA，佢乜都冇，所以成件事好頴爆頭，我知道女助手呢一刻仍然好鍾意佢，但佢又祝我幸福快樂。」<br><br>林雅詩指馬天樂雖有向她道歉，不過她聲稱已死心，是否已下定決心跟男方分手；一刀兩斷？但林雅詩似乎又猶豫不決地哭着說：「我諗咁係咪啱啲，因為可以成全佢一家人，我知道佢哋仲有一齊，因為𠵱家咁大家都唔開心。」<br><br>由此看來，林雅詩依然跟馬天樂及女助手糾纏在三角關係之中，仍未跟對方完全斬纜，她更自認情路坎坷，前夫和馬天樂皆是偷食出軌，她曾表示當時想過尋死，林雅詩最後更激動地說：「佢哋咁耐我都發現唔到，真係嬲到想打自己。」難怪傳出自殘發洩。<br>採訪：羅慧敏<br>攝影：仇志德</p></body></html>