<html><header><meta charset="utf-8"><title>林鄭引用黃楚標？ - 左丁山</title></header><body><h1>林鄭引用黃楚標？ - 左丁山</h1><p>林鄭月娥見記者講歷史科考題與教育，居然引用已故南非總統曼德拉：「The collapse of education is a collapse of a nation.」，好似好博學，點知好快就畀網民查證，曼德拉並未講過呢句，沈旭暉博士又貼文指特首有誤，於是特首辦就在5月19日晚上致歉：「留意到從網上搜尋，該引述是有不同版本和出處，當局樂意接受指正，並對引起誤會表示歉意。」<br><br>錯就錯啦，講乜嘢「有不同版本和出處」？根本就冇原來版本噃！「接受指正」又即係點？點解唔直接認錯，誠意道歉？特首辦內唔知有冇專人負責為特首寫稿及搜集詳盡資料呢？特首辦主任陳國基以前係「武官」，做過入境處處長，唔通讀入境規例多過讀書，一旦要引用世界名人之言為特首壯膽就立即出錯？香港俗語有「文膽」呢個名詞，特首辦知唔知道「文膽」係乜，要唔要請番一個？<br><br>一位年輕朋友在外國讀書，雖然唔係博士，同沈旭暉博士冇得比，但叫做寫過碩士論文，知道「註腳」footnote之重要性，每一次受人錢財，為名人寫演講詞，如有引用世界級人物、諾貝爾獎得主等等大師之言，必然直接上網搵原來演詞、原文等一手資料，寫下註腳，讓客戶可以逐句檢查是否有引錯或是來自二手資料。例如引用曼德拉之言，就要有註腳說明原文出處，在何年何月何日發表等等。<br><br>特首講錯，又可能引自甚麼原材料呢？冇啦，曼德拉係冇講過吖嘛！查得出嚟嘅，係2019年10月12日文匯報有一篇報道，標題為「黃楚標憂教育崩潰，籲痛定思痛，自我革新……」內容是黃楚標評論反修例活動持續，有未成年學生參與……充份顯示教育系統崩壞……黃楚標引述說：「南非大學的入口處展示了曼德拉以下的聲明……教育的崩潰就是一個國家的崩潰。」黃楚標是何許人也，經歷過曾蔭權案，大家都知道了吧，不用多講，全國政協委員黃楚標對文匯記者如此說，文匯記者自然照單全收，黃楚標又從那裏得知南非大學入口有如此這般的箴言呢？香港傳媒不妨找他說明一下。<br><br>特首辦人員不知是否看了文匯報的報道，把三四手傳言信以為真，也不查證，便讓林鄭引述，貽笑國際。應知羞愧，須知特首讀書時年年考第一，不能讓公眾有一個印象，以為佢讀得書少也。</p></body></html>