<html><header><meta charset="utf-8"><title>求驗客手記：傑斯揀最勁隊友冇咸爺簡大帝</title></header><body><h1>求驗客手記：傑斯揀最勁隊友冇咸爺簡大帝</h1><p>曼聯名宿傑斯日前喺眾多曾同佢並肩作戰嘅曼聯舊隊友中，嚴選咗一個最佳六人陣容，「萬人迷」碧咸同「奧脫福大帝」簡東拿竟然齊齊落選，而榜上有名嘅基斯坦奴朗拿度（C朗），就係佢認為實力最強嘅戰友。傑斯效力咗曼聯24年咁耐，幫紅魔贏過13次英超錦標同2次歐聯冠軍，但佢冇將自己列入呢個陣容。呢名威爾斯代表隊領隊喺曼聯官方電視頻道MUTV嘅一個節目就咁講：「舒米高守龍門，史譚喺後防一夫當關，仲有堅尼，之後就係史高斯、C朗同朗尼呢幾個進攻球員。」之後傑斯就特別提起C朗：「C朗係咁多個同我合作過嘅球員當中，實力最強嘅一位。雖然效力嘅時間比較短，但C朗喺曼聯嘅表現真係好搶眼，而佢離隊之後嘅表現就更上一層樓。或者咁講，就算唔係更好，都同跟效力曼聯嗰陣一樣咁厲害！」跟住傑斯又讚史高斯係佢喺紅魔合作過最好嘅球員：「史高斯嘅腦轉數比所有人都要快，長傳又準，攔截又夠凶狠。每當你以為可以守住史高斯，佢又會突然先用一個假動作，然後搵機會『爆』過你，佢喺練習同比賽都係好犀利！」</p></body></html>