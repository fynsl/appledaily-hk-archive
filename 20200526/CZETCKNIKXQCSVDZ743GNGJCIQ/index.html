<html><header><meta charset="utf-8"><title>【操盤手札記】國安法各國互摸底 - 割柑人</title></header><body><h1>【操盤手札記】國安法各國互摸底 - 割柑人</h1><p>兩會主旨，不外乎一個「穩」字——穩中國經濟、穩香港局勢。上周四晚，「港版國安法」草案曝光，將於本周四表決，最快8月在港執行。事件引發國際譁然，更上升至中美角力層面。政治行為，在乎利益，中國打香港牌，似為叫個好價。<br><br>中共行事講快狠準，仲等表決、等執行？睇呢幾日美、英、加、澳、歐盟表態關注，顯然各國正與中國互相摸底，香港畢竟係國際金融中心，國際利益攸關。中美角力正由貿易戰擴至科技戰、金融戰，中國將香港推上國際舞台，必有所圖。<br><br>港版國安法料成定數，變數則係具體條文，點樣落實、執行？無論如何，一國兩制瀕亡，市場擔心美國撤銷香港特殊經貿待遇，資金有流走迹象。港股上周五急瀉5.6%，本周一喘穩，微升0.1%，收22952；港滙低見7.7575，遠期港滙更低見7.8358。<br><br>恒指上周五已跌破個半月嚟嘅橫行區底部，並失守10天、20天、50天線，技術走勢轉弱，或會再度考驗3月19日低位21139，亦即今年低位，甚至破底。不過，經過上周五大跌，短線唔排除會有技術性反彈，但唔足以扭轉弱勢。<br><br>港股經歷多次政治市，最經典係80年代初，中英就香港前途談判陷入僵局，恒指由1981年7月嘅1810點，跌至1982年12月嘅676點，累跌63%；1983年7月回升至1,102點，10月又跌至690點，累跌37%，見雙底後先至回升。睇嚟今趟或要見雙底。<br><br>喺疫情、社運、政治同外交角力下，投資要更審慎。不過，仍可留意創新科技股，如5G、AI、雲服務，以至內需消費股，吼位分注作中長線吸納，尤其行業龍頭。此外，港交所（388）有機會「接收」大批中概股，亦可逢低收集。<br><br>割柑人<br>本欄逢周二刊出</p></body></html>