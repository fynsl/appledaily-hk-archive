<html><header><meta charset="utf-8"><title>【大棋局】2021劇變前夕（五） - Mr. Tregunter</title></header><body><h1>【大棋局】2021劇變前夕（五） - Mr. Tregunter</h1><p>共產黨行動比想像中快，香港問題還是要從錢的角度看。王岐山曾推薦《舊制度與大革命》一書，說明中共有亡黨危機意識。放在中共面前三個教訓，其一，蘇聯倒台。俄羅斯前副總里沙赫賴嘗言，蘇聯倒台好大程度因權貴要將國有資產分身家，名正言順躍升為一方富豪；其二，日本經濟迷失三十年。當日本人相信土地價值不滅神話時，頂級富豪已不斷將資產轉移國外，但債留國內；其三，華盛頓共識。拉丁美洲循華盛頓共識改革開放，本國落後企業唔夠爭，部份經濟命脈為跨國集團掌控。<br><br>這三個教訓會左右中共的行為，香港只是其中一環。蘇聯，讓中共警惕抵制民主及資本主義私有化制度；日本，使中共面對經濟衰退時決意要一個都不能走；拉美，令中共拒絕新自由主義與全面開放市場。<br><br>中國官場生態決定了有時東風壓倒西風，或反之。得勢者，都想方設法將資產轉移出國。香港長期作為中國一個資金缺口，在經濟好景時，財貨進出，有錢齊齊搵。經濟大鑊時，缺口就想閂。請循其本，由去年反送中開始，問題之根本在此。</p><p>拉長戰事　中共慣技</p><p>去年中美貿易戰尾段中共突然反口，拉長戰事爭取時間，所用者係戰略，而美方當時依仗者仍只是談判技巧。現下中共已經有超過半年時間準備，雙方再較勁，就有大半年時間差距。蔣介石在《蘇俄在中國》講出佢用血換來的最重要教訓，就係共產黨每一次談判都只係爭取時間，為下一次攻擊做準備。美方顯然冇醒起蔣氏所言。<br><br>拉長戰事係為尋找奇襲點，有何動作難料，原以為會在7月後。因特朗普中東和平計劃約7月開始，最好等美國周身唔得閒先出手。由於中共今次有相當時間準備，國際制裁等後果已在其評估之中。危險之處在，去年尚可推諉林鄭自把自為，今次無甚轉圜地，可見執意要過，但其動作亦反映了中國經濟嚴峻程度。<br><br>香港作為世界金融中心之一，如果冇十大投行，金乜嘢融中心。所以反過來講，外資在香港投入不少，投入程度係基於鄧小平當年承諾有50年安心搵錢保證。在列國準備向中共就疫情追討賠償之際，與其被圍，先發制人。所謂奇襲不會只有一次，此間已屆劇變前夕，每個人都有自己的選擇，不宜責難，惟想起曾參一語：士不可不弘毅。<br>待續<br><br>Mr. Tregunter<br>本欄逢周二刊出</p></body></html>