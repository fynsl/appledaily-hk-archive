<html><header><meta charset="utf-8"><title>醫生遠離我 - 邁克</title></header><body><h1>醫生遠離我 - 邁克</h1><p>威尼斯影展剛剛發放消息，今年九月將會如期舉辦，我們這些草根階層聽咗就算，事不關己己不勞心，但是如果你是今屆的評審主席吉蒂白蘭雪，睇怕都幾頭痛。首先，那程國際航班飛唔飛得成，肯定是未知數，我當主辦當局豪到派私人飛機上門接載，貴賓可以順利進入馬可波羅機場，然而潛伏的易請難送危機不容忽視，回程不論目的地是澳洲抑或美國，落機之後強制自我隔離兩星期已經叫好彩，最怕移民局根本關閉，任你是大明星都沒有後門可走。其次，這分明是一場做畀全世界欣賞的維穩騷，人家出啤酒你出肚皮，疫情最慘重的歐洲國家不是不值得支持，可是生命更寶貴啊，自己豁出去不幸確診固然手尾長，更有教壞細路之弊，忠心粉絲見你咁勇有樣學樣，跟住一仆一碌中招，豈不是我雖不殺伯仁伯仁因我而死，餘生背負如此沉重的十字架，還有氣力站在水銀燈下表演七情六慾嗎？我好奇的，當然是許鞍華的《第一爐香》會不會報名參加，為港爭光之餘為張愛玲爭光。<br><br>意大利和希臘接踵宣佈解封，六月開始邁入無掩雞籠狀態，歡迎全球遊客蒞臨消費，港胞被突然逼到埋身的國安法搞到一頭煙，睬你都嘥氣，住在鄰近國家的陽光崇拜者亦未必落疊，縱使身痕亦只敢抱觀望態度。渡假勝地一般與世隔絕，尤其是愛琴海那些風景迷人的孤島，魚蝦蟹任食唔嬲，醫療服務卻接近零，名副其實一日一蘋果醫生遠離我，尋歡作樂之際身體萬一出現狀況，叫天不應叫地不靈──多年前我在米可諾斯曾經試過，迄今猶有餘悸。</p></body></html>