<html><header><meta charset="utf-8"><title>香港資產貶值 - 左丁山</title></header><body><h1>香港資產貶值 - 左丁山</h1><p>「洗頭艇合法化」之後，香港作為內地富豪避風塘，已失去功效，內地富豪如要搵停車場泊車，睇嚟都係要去新加坡，係冇嚟香港咁方便㗎嘞，但香港有咗國安法之後，中國公安可正式執法拉人，變相香港有咗送中條例，啲內地富豪唔驚就假，既有此顧忌，香港豪宅價格可能已經見頂，以後幾難有內地隱形富豪大手掃山頂豪宅之事。或曰：唔會啩，國安法只涉及分裂，顛覆，恐怖活動及外部勢力干預四類行為，不管經濟罪行噃，騎騎，欲加之罪何患無詞，在外地結交美國朋友，做美國生意，幾容易變成外部勢力干預呀！<br><br>豪宅滯銷，香港中產人士移民潮再起，亦不稀奇，千零呎面積之「假豪宅」售價預料會降低，因為有人賣樓移民去也，但唔會急跌，因C19肺炎持續，想走並非咁容易，有心要走，亦要有耐性等等等。中產唯一可以即做嘅，就係開定海外戶口，將部份儲蓄變為美元，移去海外戶口先，然後坐定定看事態發展，見財金界高層（如議員、大亨）唱好，唔好信喎，呢班大人物幾乎百分百係外國公民，仔女財產早已移往外國，留港係志在搵銀搵到最後一分鐘，千祈不可聽其言，而係要留意佢哋嘅行動，就正如你聽信楊潤雄講歷史教育之前，先問吓佢位公子在哪一個國家讀書，有冇研讀中國現代史（1900-2000）先啦！<br><br>北京趁住世界疫情嚴重，歐美自顧不暇，落後國家莫財，伸手向中國度水之際，乘機大石砸死蟹，推出香港國安法，係看準時機嘅，英國已經冇力冇錢，北京不放在眼內，美國特朗普受疫情拖垮經濟政策，選情告急（按：經濟數據模型預測社會在現時經濟情況下，特朗普會大敗），關心連任多過關心外交，最多講幾句聲大夾惡嘅說話，當佢放空炮。但假如特朗普真係動真格反撲，要制裁中國或香港某些官員或公司，香港經濟亦死，故此目前樓市、股市、匯市皆不利，小市民有失業減薪之虞，但本地大富豪（多是建制派，受中聯辦監控，不敢輕舉妄動）更杰，身家多資產損失更大。星期五股市大跌，地產股大跌，午飯後行路幾千步，經過中環中心，想起李嘉誠以402億港元賣走，真係神來之筆，確係超人，眼光獨到。買入中環中心嘅係愛國富豪集團，現在租金大跌，甲級商廈估值跌，呢班愛國商人送咗咁多錢畀長實，恐怕後悔莫及了。長實集團在外地擁有之收息資產遠超香港同類資產，在現今環境下，其他富豪只能嘆服。</p></body></html>