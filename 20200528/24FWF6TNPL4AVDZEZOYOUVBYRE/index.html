<html><header><meta charset="utf-8"><title>【利字當頭】國金中心　誰說了算？ - 利世民</title></header><body><h1>【利字當頭】國金中心　誰說了算？ - 利世民</h1><p>「你信唔信後門立法之後，真係會動搖香港國際金融中心地位？」同事問。<br><br>「我唔識答。」「你唔係成日話，香港國際金融中心地位，一係因為法治同合約精神，二係聯繫滙率咩？」<br><br>「無錯。」「後門立法，仲唔係破壞法治？」<br><br>「我話唔識答，係我已經唔知道，何謂國際金融中心地位。不如你又話我知，純粹以股市去睇，香港其實係有幾國際？上市嘅絕大多數係大陸企業，就唔在講，但其實買股票嘅，又係咩人？」<br><br>實情係乜，我諗大家心裏有數；香港嘅金融中心地位，所謂國際嘅元素，唔係冇，但亦都冇大家想像中咁穩陣。<br><br>「使乜驚？大陸大把錢，外資唔買香港資產，外國企業唔來香港上市，咪專心做大陸嘅窗口囉。𠵱家大陸企業去唔到美國，來香港上市，咪有危有機囉。」我見到有 Nancies 咁講。<br><br>「國安法喎，係為戰爭作準備喎，香港失去獨立關稅區地位之餘，分分鐘美國會制裁㗎喎。」當然，有人唔信呢啲連串事件會發生，但我諗起倪匡先生小說《追龍》入面講嘅：「要摧毀一個城市，只要令佢嘅獨特之處消失……」<br><br>國際金融中心，真係你話係就係咩？<br><br>利世民<br> http://fb.com/leesimon.hk <br>本欄逢周二、四刊出</p></body></html>