<html><header><meta charset="utf-8"><title>擁護國安法 - 左丁山</title></header><body><h1>擁護國安法 - 左丁山</h1><p>香港行將實施人大常委制訂的國安法，本港藍絲歡喜若狂，紛紛表忠，左丁山認識的藍絲不是民調發現永遠投票支持特首的那一種，即低教育低收入的一群，而多是在中環身居高位，高學歷，住豪宅的一批，其中又有不少是加拿大人、澳洲人、新西蘭人、法國人，在英美加澳大學畢業的，很多年前，先移民拿護照，後回港搵食的回流派，曾被視為無後顧之憂，較傾向爭取香港高度自治、民主自由的一批人，事實剛好相反，拿了外國護照，英文不俗，在港搵食幾容易，愈搵愈多，由太古城搬上半山區，再搬上山頂或淺水灣，收成期好長啫，又登上高位咯，最緊要坐耐啲，搵多啲，唔好畀後生仔搞亂檔攤。立法會議員陳健波雖然唔係留學生一類，但佢大聲疾呼咁講：「唔好破壞我收成期」，正正代表有錢藍絲嘅心聲：「喂，搵銀第一，依家香港教育制度唔好，楊潤雄冇鬼用，我送咗仔女去St. Paul、哈羅，好鬼貴㗎，你班泛民做乜要講甚麼民主自由嚟搞鬼，破壞我收成期！國安法度度都有啦，美國都有好多條，香港實施國安法，拉晒你地……耳根清淨，搵銀更多啲。」<br><br>幾位藍絲傳嚟美國之國安法種種，話美國只許州官放火，不許香港點燈。枉呢班人在外國讀過書，生活過，享受過加拿大民主自由，竟然都唔明白或者係刻意詐儍，美國加拿大有自由民主選舉政府，司法權完全獨立，人民有充份法律保護權，最佳例子就係孟晚舟在溫哥華家居軟禁，仍享受豪華生活，上庭前呼後擁，一大堆加拿大律師伴在左右，但加拿大人康明凱在中國被扣押以作報復，至今不知人在何方，消息不見於傳媒，亦不見上庭，遑論有無律師代辯護。美國呢，特朗普總統講重開美國教堂，州政府即刻話總統無權下令，挑戰國家領導人權威，「不知敬畏」！在美國加拿大呢啲地方，有國安法之餘，亦有司法及人權法制衡，有律師代辯，中國有冇呀？藍絲若敢講話有就係當天下人係儍瓜。未來中國執法機構在香港拉人，是否由香港法庭審理呢？林鄭與梁愛詩都唔敢肯定，只係講「料在香港審訊。」倘若引用國安法對付自由傳媒，所謂「奪回媒體權」，香港更加死得。美國有國安法之餘，亦有第四權，報紙傳媒有充份言論自由，受憲法第一修訂案保障。中國都有憲法，但素來黨大於法，法庭黨組書記說了算，何來被告之人權及言論自由？藍絲講美國有國安法，香港點解唔可以有，只可以呃大媽阿嬸！</p></body></html>