<html><header><meta charset="utf-8"><title>【冰說聰明】美股聖手的盤算 - 青冰</title></header><body><h1>【冰說聰明】美股聖手的盤算 - 青冰</h1><p>九倉（004）早兩日公佈沽售的美股投資，分別是亞馬遜及facebook，套現近73.8億港元，兩股分別為九倉獲利15億及3億，尤以投資亞馬遜最為成功，套現34億但賺15億，回報近八成，簡直係美股聖手。<br><br>3年前，九倉因分拆九倉置業（1997）及賣咗九倉電訊，錄得巨額盈利，手頭上多了幾百億現金，當市場憧憬會派特別息時，失驚無神話已投資環球新經濟股及本地地產股，覺得前者仍大有可為，包括一些大家熟悉的網上平台。而買地產股，係因為買地難，所以投資本地地產股，變相買地云云。<br><br>現時回看，網上平台即係亞馬遜囉，此話在公佈2017年度業績講嘅，2017年底亞馬遜股價約1169美元，差不多是以全年最高位收市，但現時回看，那日的所謂高位，今日仲升多一倍。<br><br>單睇這兩個美股交易，簡單係神級啦，不過幾百億的股票投資，多年來都係以港股為主，按年報顯示，2017至2019年的股票投資有191億、291億及341億，當中港股投資佔總投資6至7成，咁究竟港股係買新經濟股還是地產股多，年報沒披露。青冰記憶中主席吳天海在業績會也從沒漏口風，戰友只能靠估了，但以幾隻龍頭地產股計，2017年入市，至今普遍要輸3成以上，所以照咁睇，美股聖手，拉勻個倉應該都係輸錢，股東們不禁會問，點解當日唔派息畀我哋呢？<br><br>九倉今年急跌三成，市值得返410億，賣美股套現後，仲有200幾億港股，提醒市場佢含金量很高，但又提返你，會德豐（020）私有化的作價，是1股九倉、1股九倉置業及12元現金，投票在下月16日進行，九倉沽美股歷時十個月，又咁啱在上星期沽清發通告，係咪想提醒市場九倉好值錢，𠱁會德豐股東投贊成呢？<br><br>青冰<br> http://fb.com/chingbing888 <br>本欄逢周四刊出</p></body></html>