<html><header><meta charset="utf-8"><title>隔牆有耳：五星網軍喪搜反對1票　田二少躺着中槍 - 李八方</title></header><body><h1>隔牆有耳：五星網軍喪搜反對1票　<br>田二少躺着中槍 - 李八方</h1><p>全國人大噚日以2,878票贊成票，高票通過港版國安法草案，呢個完全唔令人意外，但最奇係表決結果出現一張反對票同六張棄權票，仲有一個人冇㩒掣。</p><p>指控「03年反23條」</p><p>原本人大表決一向多多少少有啲反對票同棄權票，但今次中共傾全黨之力，講明叫班港區人大政協要冇雜音，而且仲涉及國家安全，有乜理由唔係全票通過，而有一票反對同六票棄權？反對票來自何方神聖？坊間議論紛紛，港區全國人大代表、立法會議員田北辰立即成為內地網民同部份台媒眼中「首席疑犯」。<br><br>追查因由，可能田二少日前受訪，話草案內容入面，將禁止危害國家安全行為加上「及活動」三粒字有保留，所以好多內地網民聯想到佢身上，發帖炮轟二少，仲撈亂佢同大佬田北俊，連大少2003年反23條立法都入佢數，台媒仲一口咬定係二少投反對票。</p><p>呢個唔知係光環定死貓，真係可大可小，八方梗要向二少求證，佢以英文訊息答：「No I did not...Sorry to disappoint you」。佢接受港媒訪問，更講明投咗贊成票，咁八方都信二少唔會咁易走去投反對同棄權。<br><br>至於冇㩒掣嘅「遊魂票」，究竟又係邊個？內媒評論話因電子表決，有可能會出現未按表決掣或按表決掣過輕所以冇反應或按鍵失靈。其實人大投乜票，邊個投反對同棄權票，北京一定知，有人仲夠膽咁樣投，呢個先最有趣。<br><br>李八方</p></body></html>