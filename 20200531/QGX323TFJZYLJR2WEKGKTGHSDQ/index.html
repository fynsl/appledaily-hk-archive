<html><header><meta charset="utf-8"><title>點解要拿屎上身 - 邁克</title></header><body><h1>點解要拿屎上身 - 邁克</h1><p>法國家居隔離第二階段解封前夕，武肺確診數字忽然大幅反彈，由一百幾跳到三千幾，準備迎接自由的雙臂聞訊凝固在半空，只好祈禱驚人的增長不是因為防範鬆懈所致，而是先前計漏而急急補上的後數。另一逆轉是針對港版國安法的輿論，早兩日遍地響起的支援聲音，一夜之間由「千祈咪捲入」呼籲取代，轉變之快一樣令人目眩。電視畫面裏的意見領袖振振有詞，歸納為各位讀者可以一目瞭然的廣東話，不外「法國問題仲唔夠多咩，遠在天邊的小島關我哋屁事，點解要拿屎上身」，喝止同胞浪費博愛彈藥，閂埋門搞掂自己嗰瓣至算。咁又真係冇講錯，黃背心尚未妥善處理，疫情仍然危機四伏，舉國失業人數無上限飆升，口罩醜聞層出不窮，那個賣相似耶穌的馬賽神醫還要繼續唱反調，曲線陷曾經三顧草廬的馬克龍於不義，其周身唔得閒有目共睹，門前雪都未掃掂，學乜鬼人走去關心異域的瓦上霜，又唔係有得分，無謂倒貼正義感。<br><br>此一論調普遍受落，除了冇着數何必多管閒事的共識，還因為特朗普實在神憎鬼厭，自鳴清高的法國佬見到滿身銅臭的俗物張牙舞爪，個個有咁遠避咁遠，既然他高調與習近平對着幹，黐埋去分分鐘有挺美之嫌，縱使不忿中共態度橫蠻，也不屑與垃圾為伍，大家有共同敵人又怎樣，朋友不做就不做。何況壽頭連任總統的勃勃雄心路人皆知，幫港出聲無非使陰力為十一月大選拉票，面不改容收集政治籌碼，企圖延續唯我獨尊的美國夢。義務站台助選？你以為法國人餐餐生蠔紅酒鵝肝醬食懵咗？</p></body></html>