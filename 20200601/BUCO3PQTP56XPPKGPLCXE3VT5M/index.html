<html><header><meta charset="utf-8"><title>80後掟德福 「怕共產黨」</title></header><body><h1>80後掟德福 「怕共產黨」</h1><p>【本報訊】港版國安法殺到、美國將取消香港特殊地位，二手市場醞釀拋售潮。記者昨直擊「九龍灣三寶」德福花園，視察睇樓情況，遇見賣樓客、80後吳先生，他指年初疫情爆發時已睇淡樓市，萌賣樓想法；到如今港版國安法來襲，對樓市信心更拾級而下，「好驚共產黨」，故打算沽出自住物業，套現離場。</p><p>寧放售自住物業</p><p>吳先生非常擔心資產大幅貶值，至於會否大幅劈價沽貨，「咁又未至於，用番市價賣，有得賺唔通唔賺咩；但套現出嚟筆錢，暫時未諗點處理，但有現金喺度，都唔會咁驚」。他補充，現居德福花園的600呎單位，以最新成交價估算，單位市值約800萬元。<br><br>港置譚征指，4月「九龍灣三寶」得寶花園、淘大花園及德福花園三個屋苑共錄約32宗成交，按月減少15宗，成交呎價升5%。5月德福花園平均呎價約1.4萬元至1.5萬元；淘大花園約1.6萬元至1.7萬元；得寶花園約1.7萬元。</p></body></html>