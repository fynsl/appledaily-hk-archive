<html><header><meta charset="utf-8"><title>日頭探老婆　夜晚𠱁仔　陳小春指大仔妒忌細佬</title></header><body><h1>日頭探老婆　夜晚𠱁仔　陳小春指大仔妒忌細佬</h1><p>現年52歲的陳小春與36歲太太應采兒於大前日在微博宣佈細仔出世消息，再度榮升為父親的陳小春，昨日到養和醫院探望太太及細仔，小春表示細仔乳名叫Hoho，取其「好好」之意，太太剖腹產子過程順利，他也有入產房陪產，問到有否剪臍帶：「唔敢，畀醫生做，手術費包咗㗎嘛！」連日來在屋企與醫院之間頻頻撲撲，他笑指開始感到有點勞累，只等待太太出院回家休息。</p><p>夠皮唔追女兒</p><p>談到再任父親心情，小春指感覺比上次實在得多，第一胎時完全不知所措，他說：「今次出咗嚟有咗個印象，加上呢個樣似老婆多啲，我都安心晒，哈哈，戥返勻多啲。」會否考慮再追個女？他說：「辛苦，唔啦！夠皮，一家四口，成雙成對。」問到這幾日是否時時刻刻陪在太太身邊，小春反問：「可以唔陪咩？今晚就返去逗一逗個大仔先。」大仔陳胤捷（Jasper）是否感到抑鬱？小春坦言：「嗰啲囉，想講嘢……佢平時好多嘢講㗎嘛！講唔出，哎！」小春指細仔出世翌日，身為哥哥的Jasper已到醫院探望，並表示很開心，但回家後卻有點妒忌出現，小春說：「今日佢唔係咁舒服個感覺，所以今晚返去𠱁吓佢，唔好咁啦！多少有啲……其實佢之前有問過我『咩叫jealous』吓！jealous，我唔識答佢。」小春想了想又再關心Jasper問：「你最後一次jealous係點樣？」他指Jasper也嘗試講出感受，小春再加以解釋說：「妒忌咪冇……想要有，最後諗咗no big deal，冇乜大不了，你唔好妒忌，情緒嚟啫！你唔諗就唔會有。佢知我嘅解釋，唔明就再諗，點解釋畀佢聽乜叫妒忌啫！冇得解釋。」</p><p>陪睇波踏單車</p><p>小春透露已盡力𠱁Jasper，他笑說：「不斷引佢入局，同佢講日頭返嚟同你踏單車，夜晚同你睇波，即刻開心返，係有小小jealous，小朋友，冇諗到入院前一晚，佢話要family hug，不過幾得意呀，我覺得，睇佢反應好好笑。」年過半百的小春的大仔Jasper今年六歲，早前Jasper參演內地親子真人騷《爸爸去哪兒》，因Jasper古靈精怪的模樣深受觀眾喜愛，亦令小春的人氣在內地回升。<br>採訪：張明<br>攝影：林賓尼</p></body></html>