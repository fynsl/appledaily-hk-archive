<html><header><meta charset="utf-8"><title>跟風炒股 - 左丁山</title></header><body><h1>跟風炒股 - 左丁山</h1><p>馬主F又試約食翅，呢次係去九龍福臨門（九福），話要傾吓時事。左丁山依時去到，一坐低，就見到馬主C、馬主H、馬主L等在座，大家距離有兩三米，保持社交距離，於是大家行埋傾吓賽馬先，馬主C公子隻馬在5月24日勝出，大家一齊恭喜佢，馬主H話5月31日出三隻馬，其中一隻可能一出即勝，但應該冇乜分頭，一於記住先，此文見稿之日，已知勝負。馬主F話乜嚟到九福食飯，碰到咁多馬友，下次不如再嚟九福咯。<br><br>坐番低，馬主F在5月22日炒短線，料不到全日恒指一沉不起，累佢輸咗三十幾萬，好肉痛，好彩在5月24日刨到兩隻熱門馬，瞓身買二串一獨贏，贏番二十幾萬，就係「及時行樂」射落「共創繽紛」嘞。收番咁多，5月25日26日又嚟又炒過，呢次痛定思痛，諗住北京全力推行港版國安法，香港出動董建華，建制派、商界及高官全力唱好，皆曰國安法可增香港安定繁榮，如果股市再跌，中央咪好冇面？循此思路，在上星期一早上見恒指再跌400點，即時入市買期指，收市時果然恒指由跌轉升，心念一動，揸多一日先，於是在星期二撈番一大筆。在九福食蟹黃翅，慶祝自己有諗頭，估中攤路。<br><br>呢樣思維，九七前有朋友試過，當時有人因精讀馬克思資本論而反共，九六年間堅決認為北京要面，唔會畀股市樓市冧，大舉買股票，果然賺到魚翅撈飯，可惜貪勝不知輸，唔記得「Buy on rumour, sell on fact」（有謠言就入貨，證明係事實就出貨）嘅炒股道理，1997年7月1日後，還要賀回歸繼續增持，就咁迎上九七金融風暴，猝不及防，走避不及，畀經紀追孖展，最後要以「個人財務重整」收場，係一個慘痛教訓。以此故事話畀馬主F聽，佢話：「我唔會嘅，我已對長遠投資冇信心，揸住隻滙控十幾年收息，依家輸到眼光光，仲有乜好講，所以我集中短炒，一日鮮最多，長期就係揸貨三日，隱形國家隊即使退場，我亦走得切！」如果相信九七前嘅理論，隱形國家隊會頂住個市唔好再跌，到六月尾國安法成為事實之後，貴客自理咯。<br><br>九福嘅蟹黃翅即叫即做，美味之極，馬主F話自己窮人出身，現在已到退休之年，只管三件事，美食、賽馬與炒股，除此之外，對一切事冇興趣，例如佢討厭示威，但見到年青人難買納米樓，又覺得佢哋上街有一定道理：「目前呢種環境造就我炒期指搵銀，故此香港日益貧富懸殊，社會更不穩定。」</p></body></html>