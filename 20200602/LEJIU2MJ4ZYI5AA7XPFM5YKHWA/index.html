<html><header><meta charset="utf-8"><title>【金手指】話識睇其實係呃你 - 孫柏文</title></header><body><h1>【金手指】話識睇其實係呃你 - 孫柏文</h1><p>做財演咁多年，孫柏文都從未試過好似今時今日咁，個腦chok唔到個「可見的未來」出來。唔係話做唔到預測，而係最好同最壞嘅路實在差距太大。<br><br>呢幾年來，肯定局勢會越來越緊張，不但可測到多年強調話唔會變嘅遊戲規則會變，仲要各項資產嘅價格完全冇反映到呢個未來。<br><br>一國兩制正式釘蓋，咁聯滙呢？我諗，最可信賴唔變嘅嘢，就係我國偉大中央，就算唔係呢鑊逼到全世界同佢反臉，就會視他國為「紙老虎」再步步進逼。直至有一鑊出事出到冇得掹返轉頭。仲要事態發展嘅速度，由以前一兩年搞一鑊，到今時今日，日日新鮮，好快就達「臨爆點」。<br><br>美帝呢刻，全國近乎內戰般，烽火四起。多年印鈔嘅結果，係以被證明控制資產無能嘅人，一次又一次被救，冇被換掉。總體效率，每況愈下。仲要係冇能力借錢去玩呢個遊戲嘅人找數，即後生仔女。遇上他國放病毒，民情會如何？如果愛因斯坦話「利叠利」係宇宙最強之力量，我就話「美國民意」排第二。永遠都非常分裂的社會下，如真係出到共識，仲要槍頭係指住你，大鑊。<br><br>最後，事到如今我係有嘢安慰。香港內部人心、動作嘅矛盾應大幅降溫了，因為將會發生嘅事，無一港人能再左右。建制、獨派，藍或黃，力量有如1938年嘅捷克人一樣了。<br><br>孫柏文<br>獨立股評人<br> http://fb.com/shuen <br>本欄逢周二刊出</p></body></html>