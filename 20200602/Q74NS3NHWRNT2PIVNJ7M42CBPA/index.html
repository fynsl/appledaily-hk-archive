<html><header><meta charset="utf-8"><title>【操盤手札記】美國辣招唔算辣？ - 割柑人</title></header><body><h1>【操盤手札記】美國辣招唔算辣？ - 割柑人</h1><p>中美就「港版國安法」開拖，美國宣佈多項制裁措施，包括取消香港特殊待遇，但冇使出市場最擔心嘅辣招：一、取消中美貿易協議；二、切斷中資銀行對國際銀行嘅金融連接。由於制裁偏向政治層面，而且未有執行詳情同日期，被指冇料到。<br><br>周一港股趁機挾淡屠熊，大升3.4%，收23732。不過，中美對峙，已經劍拔弩張，勢將繼續過招。睇特朗普嘅「檄文」，力數中共喺政治、經濟、科技、防疫、外交上嘅不是，美國對中國，似乎不囿於打貿易戰、科技戰、金融戰，甚至直指軍事。<br><br>中美磨擦升級，會否擦槍走火，要睇三個風向儀，一、人民幣，二、稀土股，三、軍工股。以現時A股軍工指數（深：399959）嚟睇，中美角力未到軍事層面，仍停留喺金融層面、貿易層面，前者可睇人民幣走勢，後者可睇稀土股走勢。<br><br>港股上月跌6.8%，本月開局呈報復式反彈，雖然周一裂口升穿10天線同50天線，距離20天線亦只差些少，走勢大為改善，但未升穿由2月17日高位28055延伸嘅下降軌阻力24100水平，難言扭轉跌勢。<br><br>特朗普嘅「檄文」提到加強審視美國上市嘅中國公司，加上《路透》爆料共和黨將提呈阻止投資中國軍方關連企業嘅議案，中概股面對嘅風險增加。據華興證券統計，目前有36隻中概股符合港交所（388）2018年上市新規，可能來港第二上市。<br><br>中概股回流，或者話逃亡，已成趨勢。當中，網易上周五正式上載招股書，周二至周五公開招股，下周四掛牌；京東則傳6月8日公開招股，6月18日掛牌。網易、京東分別係內地網遊、電商老二，不妨抽新股玩吓，但要食快餐，坐耐啲有風險。<br><br>割柑人<br>本欄逢周二刊出</p></body></html>