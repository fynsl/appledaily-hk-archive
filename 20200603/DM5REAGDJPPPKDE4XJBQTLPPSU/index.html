<html><header><meta charset="utf-8"><title>【收市閒情】香港隨時「共你個產」 - 千頌C</title></header><body><h1>【收市閒情】香港隨時「共你個產」 - 千頌C</h1><p>港版國安法下，香港一國兩制正式玩完，香港走入中國特色社會主義，未來當然會入鄉隨俗，就係「共你個產」。<br><br>睇往績，1950年代初期，中共建政，真係好快就推出「公私合營」大計，派啲黨委入去民企入去做幹部。要講比較出名嘅故事，可以數番永安百貨（289），當年第二代郭琳爽，原本上海永安總經理，上海解放後，佢決定「相信黨！唔怕」，1956年仲同中共合作搞「公私合營」，為黨中門大開。<br><br>黨大定老闆大？表面是「公私合營」，實際「公大過私」，就好似「一國兩制」，國大過你個制咁。結果10年後，郭琳爽被批鬥，上海永安招牌被紅衞兵拆埋，公司俾黨食埋，變成國營企業。<br><br>歷史係一個循環，1950年代嘅招數，到近年又重新上演。阿里巴巴（9988）馬雲、騰訊（700）馬化騰、聯想（992）柳傳志、順豐王衛……一個接一個卸任；100名「政府事務代表」安插阿里在內等100間杭州企業；黨委進駐各大上市公司。當中國走「國進民退」國策，大家認為一國一制後的香港，可以逃過一劫？<br><br>先進駐，後侵吞；有錢，就自然有真正決定權，呢個策略明顯不過。近來同個地產界老前輩食飯，佢一句說話有如當頭棒喝，「近來有邊間地產商，引咗黨員入去嘅，就最危險。」<br><br>的確，有地產商上年就引入黨員做獨董，然後最近又將商業地王項目引入國企。提到呢單刁，前輩就話：「呢單佢蠢之嘛，買貴第二標書成100億，仲要走去搵第二標間傾地產商合作，人哋梗係唔騷佢，眼光出名好，點會接火棒。」結果有人要履行國家任務；有人就要搵人接貨，一拍即合，就促成今日染紅局面。<br><br>國安法下的香港，港交所（388）成中概股「難民營」，最新傳拼多多都來港第二上市；大部份港資唔係染紅，就會撤退，好似東亞（023）咁。<br><br><br>千頌C<br> http://fb.com/winbigwok <br>本欄逢周三刊出<br></p></body></html>