<html><header><meta charset="utf-8"><title>【冰說聰明】油價回鄉　3175仍然傷 - 青冰</title></header><body><h1>【冰說聰明】油價回鄉　3175仍然傷 - 青冰</h1><p>油價昨天已升近至38美元，是油價戰大裂口後最高水平，雖然仍未回補整個裂口，但總算係一個里程碑，我哋咁關心油價，並唔係因為怕油王冇錢揼水去搞足球，而係港股出了一隻死傷慘重的石油ETF，3175。<br><br>在石油價格戰前，極少人留意3175，成交額只係幾百萬元，但油價急瀉，發行商努力賣廣告，配合散戶天生愛撈底的性格，成交變成每日幾億元，整個故事的高潮，在美國時間4月20日，5月期油歷史性見負數收市，負37.63美元，在翌日港股收市後，發行商就決定更改對沖模式，由掛鈎即月期油（當時係6月），改成9月，咁隻ETF開市梗係暴插啦，由3.32元跌至1.79元，單日唔見46%。搬龍門固然衰格，發行商在5月3日索性再衰多次，由掛鈎9月改成9月、10月及12月，每月佔三分之一，諷刺的是，油價自那天起便踏上反彈之路，當時即月期油係19.78美元，3175係1.77元。<br><br>現時期油價係約38美元，差不多反彈近倍，3175就累升48%，畀着以前，唔跟足肯定被鬧爆，但經過各大專家分析，大家都認識更多，轉咗去掛遠期月份嘛，9月期油由5月初至今，累升57%，這個幅度跟3175比，就合理得多了。戰友馬後炮自然會講，唔轉倉就返家鄉啦，被發行商搶錢呀，但咁講有少許不公，當日大家只怕6月期油再見負數，3175可能total loss，發行商只是好心做柒事。<br><br>咁應該要怪邊個呢？原來芝加哥商品交易所在4月15日發公告，話如果出現負油價，交易係會如常進行的，當日沒太多人留意（包括青冰），但或許就是一切事件的起源，除了3175，在美國上市的原油ETF也有類似的搬龍門，當全世界都一齊打靶，期油大戶自然識玩，眾地莫企，大家也上了寶貴一課。<br><br>青冰<br> http://fb.com/chingbing888 <br>本欄逢周四刊出</p></body></html>