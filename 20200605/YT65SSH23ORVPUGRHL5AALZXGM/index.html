<html><header><meta charset="utf-8"><title>【異動空間】趁批股低吸等收購 - 魏力</title></header><body><h1>【異動空間】趁批股低吸等收購 - 魏力</h1><p>港股高開急回400幾點，雖然最後仍倒升收市，但不少戰友已被嚇出一身冷汗。魏力睇法是咁的：本周四日出現3個上升裂口，反映升勢過急，回補一個是非常合理，現階段好難確認大市見頂。此外，尾市重磅股全面「嘜高」收市，似引熊多於散水。牛熊街貨圖分析，恒指上下各1,000點區間，熊仔比例高達八成，25300點樓下成4,000幾張期指的街貨。反觀向下即使殺到23000，都係得800張期指街貨，只要外圍無大冧，個市點行最和味？不言而喻。<br><br>板塊方面，近期強勢的醫療、物管、教育開始偏軟，但魏力認為只屬小部份資金獲利離場，轉投較落後的舊經濟股，始終中美緊張局面未除，甚至日益升溫，基金如何能夠捨棄呢堆高增長、政治風險又較低的股份？<br><br>股份可留意剛批股的永升生活服務（1995），先舊後新配售1.34億股，每股11.78元，集資15.6億元。魏力翻查永升盤數，去年底流動負債11.9億人幣，但現金卻有12.8億銀，基本上不缺錢，咁都要批股好可能為收購做準備，趁低吸納等收購公佈，值博率相當不俗。<br><br>筆者為證監會持牌人，未持有上述股份財務權益<br><br>魏力<br> http://fb.com/2012jason <br>本欄逢周一、五刊出<br></p></body></html>