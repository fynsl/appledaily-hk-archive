<html><header><meta charset="utf-8"><title>【異動空間】三個指標要留神 - 魏力</title></header><body><h1>【異動空間】三個指標要留神 - 魏力</h1><p>外圍全面亢奮，港股上周狂追1,800點（7.9%），創五年最大單周升幅，爆穿4月以來大橫行區頂部，短線將試25000大關。黃金比率分析，如反彈跌浪61.8%，可見25413點。比照牛熊街貨分佈，25400樓下有近4,000張期指的熊仔，反觀現價（24770）對落1,000點一股牛仔都無（打晒靶出唔切），橫睇掂睇，都係順勢推多幾百點較符合大戶利益。<br><br>港股狂挾之下，散戶近日inbox問得最多係：幾時put（沽）得？7500幾時溝？心態很易理解：一、經濟咁差點會升？二、國安法殺埋身，外資逃亡點會升？殊不知華爾街家陣講得最多係「FOMO」（fear of missing out，中譯「怕走雞」），全世界賺錢無自己份，慘過輸。一路唔信一路升，淡友陸續頂唔住壓力/誘惑，被逼落場焗賭轉做好友，就是目前市況的寫照。<br><br>呢種玩法，其實也代表後市風險越來越高，畀幾個指標大家參考：<br><br>一：納指上日創收市新高，成交量亦創歷史紀錄。升市大成交配合，睇落好掂，但也代表夠量畀大戶出貨了。<br><br>二：CBOE認購期權成交飆升，意味投資者槓桿水平顯著提高，越來越博命。<br><br>三：認沽對認購期權比率跌至歷史低位，代表市場極為樂觀。資金合埋眼衝衝衝，就是逐步退場之時。<br><br>魏力<br> http://fb.com/2012jason <br>本欄逢周一、五刊出</p></body></html>