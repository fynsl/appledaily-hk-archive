<html><header><meta charset="utf-8"><title>【操盤手札記】總理竟然也踩雷 - 割柑人</title></header><body><h1>【操盤手札記】總理竟然也踩雷 - 割柑人</h1><p>上周五，美股借就業數據大幅挾升，懶理疫情、示威，Wall Street唔理Main Street死活，又一例證；總統特朗普更開記招做show。翌日，香港特首林鄭忽然特朗普上身，趁港股上周累升1,808點，喺fb攞威，話已收復「港版國安法」公佈後嘅失地。<br><br>美國失業率無預期咁差，中國失業率則霧裏看花。國家統計局5月15日公布，4月失業率為6%；不過，數據並無包括農民工。華盛頓智庫估計中國失業率為15%；法國興業銀行則估計為17%；中泰證券4月26日曾出報告估計為20.5%，但報告被撤回。<br><br>中國目前最政治敏感嘅數據唔係GDP，而係失業率。總理李克強5月28日喺人大閉幕記者會上，提到「有6億人每月收入也就1,000元」，又提到「地攤經濟」有助解決失業。不過，「地攤經濟」一詞，喺6月4日被中宣部封殺，據講關面子、權鬥事。<br><br>地攤有失體面？好多富豪都不諱言擺檔起家，包括華為創辦人任正非擺賣減肥藥、火警器；阿里巴巴（9988）創辦人馬雲擺賣鮮花、衣服；海底撈（6862）創辦人張勇擺賣麻辣燙；正在招股嘅京東（9618），創辦人劉強東亦曾擺賣光碟、光碟機。<br><br>姑勿論「地攤經濟」係咪散檔，但已勾劃出中國失業問題嚴峻。周一，中港股市高開低走，分別微升0.24%同0.03%。恒指一度直搗保力加通道頂部25000水平，收24776，短線或回吐至中軸24000水平，只要維持喺50天線之上，有力再戰25000關。<br><br>地攤降溫，網上攤檔卻升溫。阿里巴巴將於本月18日舉行疫後全國最大網購節日「天貓618」；另外，富時中國50指數將於本月19日納入阿里巴巴，收市後生效，兩者都有望刺激股價，不妨留意。<br><br>割柑人<br>本欄逢周二刊出</p></body></html>