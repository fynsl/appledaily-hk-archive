<html><header><meta charset="utf-8"><title>【收市閒情】因航錯在有特權 - 千頌C</title></header><body><h1>【收市閒情】因航錯在有特權 - 千頌C</h1><p>6月9日本來係抗暴之戰一周年，結果港府破天荒動用「土地基金」bailout國泰（293）。<br><br>金融界、細價股界打滾N年嘅朋友R神，一見份通告，就忍唔住text嚟，「今次單刁都好PK，11供7呢啲咁PK嘅盤口，點會批得出？」係，的確PK，11同7呢個組合，前後都係質數，就係傳說中嘅「質數供股大法」，一般見於細價股用於質死散戶，估唔到今日，再由一間自二戰後創立，逾70年歷史嘅巨企去做，冇話錯嘅，肉酸囉。<br><br>我咁答，點知R神就仲躁咗，「咩冇錯呀！梗係錯！聯交所同證監會，近呢兩年都唔畀人供到有碎股，仲要好多時都只係畀你1供2，其他都唔點批。今次國泰打到咁碎，仲要折讓幾乎一半，揸得少嘅小股民，如果唔供真係渣都冇，好X過份，你12供8都好啲呀，係要用咁衰嘅數，畀國泰去恰小股民？」<br><br>國泰錯了，錯在佢有特權，可以玩無良供股財技，但其他公司就要俾人ban。就好似過去一年，只要有特權，就可以堂而皇之為所欲為。7.21拉咗人未？8.31有人要負責未？警暴問題有人要受懲處未？全部都未。「係呀！仲有國泰發輪畀政府，行使價又係4.68元，一樣折讓近一半，咁即係政府第日可以半價增持。明明證監早幾年先出過份consultation paper，話唔鍾意公司大折讓發輪，𠵱家國泰又得，公平咩？」<br><br>你可以說，「國泰大得不能倒，大家要容忍，證監對佢特事特辦啦，佢執咗點算？」；問題就喺度，香港𠵱家出現嘅矛盾，正正係「特別的人可以特事特辦」。<br><br>至於會唔會變黨航，正如之前寫過，國泰出事，對國航（753）來講係一個好嘅時機去食大啲。你又可能會話，「今次都係政府出手，唔係國航呀，國航股權比例仲少咗。」即係咁，如果今次真係國航出手，家陣風頭火勢，如果俾英美視國泰係國企，就真係出事；𠵱家留一手，擺兩個所謂「觀察員」先去董事局會議，鋪定路，都唔遲。<br><br>千頌C<br> http://fb.com/winbigwok <br>本欄逢周三刊出</p></body></html>