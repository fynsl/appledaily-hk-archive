<html><header><meta charset="utf-8"><title>【中環在線】102歲羅老太續增持鷹君 - 李華華</title></header><body><h1>【中環在線】102歲羅老太續增持鷹君 - 李華華</h1><p>鷹君（041）家族為爭產而分成兩大派系互鬥好幾年，到今年初步入102歲嘅羅老太申請上訴被駁回，大家心諗呢場《溏心風暴》戲碼都應該暫時告一段落，但原來去到呢個地步，羅老太心中都仲有團火，似乎未放棄呢場抗爭。<br><br>喺股權披露資料度睇到，羅老太上星期四、五就喺場內用咗近300萬蚊增持鷹君16萬股，每股作價18個幾。查實增持舊錢就唔算好多，持股都係多左0.02個百分點，望返同老媽子反晒面嘅三囝羅嘉瑞，單單係今個月就用左6,000萬增持96.5萬股，兩邊秤一秤，可以話係蚊髀同牛髀。<br><br>至於老太發言人就同華華講，佢只係收咗股息，拎返啲錢去買股票，希望盡量唔被攤薄。睇嚟無論財力定法理，羅老太陣營現時都同樣處於下風，但似乎打算鬥到最後一刻。<br><br>李華華<br>mailto:LiWaWa@AppleDaily.com</p></body></html>