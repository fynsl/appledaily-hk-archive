<html><header><meta charset="utf-8"><title>求驗客手記：404郝海東轉玩twitter</title></header><body><h1>求驗客手記：404郝海東轉玩twitter</h1><p>人稱「郝董」嘅中國退役足球名將郝海東，早前因為撐由流亡美國嘅中國富商郭文貴主導嘅「新中國聯邦」，同埋喺今年六四正日發表宣言，猛烈抨擊同力數中共惡行，連累阿仔郝潤澤日前俾塞爾維亞聯賽尼什工人隊炒魷魚。其實郝董一早預咗佢呢份宣言一出，佢嘅微博同微信都會俾人刪走，仲有就係連同佢嘅所有資訊同威水史喺內地嘅網站已全部「被消失」，媒體過去報道佢係國家隊史上最多入球嘅球員網頁，click入去唔係「404 not found」就係空白一片，呢位國足昔日最偉大嘅射手已經變咗「唔存在」。所以郝董即刻宣佈未來會轉戰twitter，大家記得去follow喇！</p></body></html>