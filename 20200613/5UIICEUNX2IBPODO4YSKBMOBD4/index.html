<html><header><meta charset="utf-8"><title>管控警暴港美不同 - 左丁山</title></header><body><h1>管控警暴港美不同 - 左丁山</h1><p>香港警察去年對付示威者，與今年美國警察應付示威，手法大同小異，射TG，射橡膠子彈。不過有一點截然不同，就係香港特區政府怕咗警察，小小員佐級警員都可以發言攻擊政務司司長而不受紀律處分，已可見一斑，故此香港警察對警暴之說絕不接受，不負責任，監警會無權調查，特區政府視若無睹。美國式民主制度下，殺死人嘅警察被控「二級謀殺」，公民團體票控警察暴力，在紐約州水牛城，應急警察小隊在街上向前巡邏時，有一名75歲白人老翁擋路，警察大力把他推倒，跌至地上，警察不理，直行直過，影片公開後，民眾譁然，兩名警察停職，57名警員「離開」應急小隊，紐約州州長要求水牛城市長展開調查。<br><br>民主制度下，警權會被濫用，但同時有法律制衡，並非警務處長可以一手遮天，受當權者庇護，堅拒獨立調查的。如褚簡寧（Michael Chugani）在他的EJ專欄所言，美國制度有自我治療糾正功能，自我療傷。香港呢？由上而下的壓迫，令人不安，可走的便移民，留下來不服氣的，認為攬炒無大礙，社會難得長久穩定。<br><br>不過現在各國移民收緊，要走不是易事，移民顧問D對左丁山講：「查詢移民個案係急劇增加，但真係動身走人嘅，比較少見。始終，冇一定銀両，好多地方都唔去得，譬如不少人講塞浦路斯、馬爾他，可以攞歐盟護照，動輒要五十萬美元以上，香港人爭輸晒畀內地人，內地有些人一味係咁用錢買護照，狠勁過我地好多！」內地人把口就非常愛國，但護照就非常媚外，口不對心，已成常態。<br><br>悶悶哋之日，賓架C請去食牛扒，牛扒就一般啫，聽賓架P講藍絲客就趣味十足。佢話手上有不同華人客戶、內地客、東南亞客、海歸派客、本地廠商客，樣樣齊，幾乎人人都係藍絲，個個話愛國，支持國安法立法。賓架C睇佣份上，人地講乜就講乜，完全唔駁嘴，只係偶然問一句：「又買美元英鎊呀？」客戶答：「仔女要去讀書呀，幫佢地買間屋！」唔抵得，問多句：「有冇考北大清華呀？」客戶輕微色變答：「佢地在英國讀寄宿學校嘅！」賓架C又唔敢笑，只能順勢講：「你啲仔女真係叻！」賓架C見得呢啲情況太多，知道無謂再追問點解你咁愛國，銀紙、仔女就向英美澳加流出。其實有錢藍絲／華僑大多如此，在東南亞／香港搵到錢，死都唔走，仔女在外國讀書多，死都唔肯返上海北京住，於是最好就係做「愛國華僑」，應咗一句「留美是生活！」同賓架C拜拜之後，行到IFC又遇到一位世姪女，金融界新進也，佢話幾驚國安法有咗之後香港唔知變成點。左丁山大膽話：「我識你爹哋，佢係深藍，你怕咩喎？」世姪女話：「我地成家都有英國護照，爸爸班朋友個個藍，偏偏全部外國護照，存錢在外資銀行。我知道個個口不對心，所以我本來係淺藍，依家變咗淺黃！」</p></body></html>