<html><header><meta charset="utf-8"><title>求驗客手記：PSG攻守兩大主力講拜拜</title></header><body><h1>求驗客手記：PSG攻守兩大主力講拜拜</h1><p>法甲巴黎聖日耳門（PSG）體育總監李安納度證實，陣中嘅星級球星前鋒卡雲尼，同埋中堅堤亞高施華，喺今個夏天合約到期後就會離隊，至於具體時間將會喺今年八月歐聯結束之後，正式同呢兩名球星講拜拜。李安納度就話：「呢個係非常困難嘅決定，佢哋都係球會標誌性嘅球員，我哋諗過係咪應該再合作多一年，延續美好嘅故事。但係我哋必須做合理嘅決定，唔理係經濟上定係畀下一代上位。或者我哋會做錯決定，呢層我唔知道，但永遠唔會有完美嘅告別時刻。今屆歐聯都仲係遙遙無期，我哋嘅諗法係佢哋留隊到八月底。」現年33歲嘅卡雲尼，早喺2013年已加盟PSG，7年間為球隊上陣咗300場攻入200球之多，係PSG隊史最佳射手。至於35歲嘅隊長堤亞高施華，比卡雲尼早一年加盟，8年間一直係PSG嘅防線基石，據報佢仲想留喺歐洲球壇多兩季。</p></body></html>