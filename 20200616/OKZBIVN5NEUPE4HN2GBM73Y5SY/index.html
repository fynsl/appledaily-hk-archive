<html><header><meta charset="utf-8"><title>【大棋局】港元保衞戰前奏 - Mr. Tregunter</title></header><body><h1>【大棋局】港元保衞戰前奏 - Mr. Tregunter</h1><p>講滙率，就算不懂經濟，用賭場比喻一講就明。去賭場要換籌碼，正路係與本地貨幣1兌1。如果有日賭場失驚無神同你講，要2籌碼先可兌1蚊走，其實即係搶你一半錢。賭場籌碼兌換率不會常變動，同理，金融中心的貨幣滙價通常比較穩定，貨幣大上大落之地難成為金融中心。<br><br>滙率相對穩定與完全穩定有差異，若要完全穩定，則須在資本自由流通與自主貨幣政策二者放棄其一，即三元悖論。香港作為金融中心要資本自由流通，滙率又完全穩定，所以放棄了自主貨幣政策，主要依隨美國。有如此選擇，除了因美元係世界貨幣定錨，全球通行，亦因為美國長期係香港最重要貿易夥伴。問題就在此，假如國安法出場，令美國不再為香港最重要貿易夥伴，則香港依隨美國貨幣政策此一條件有所鬆動，其餘兩個條件會點樣就有變數。這就是血腥味。</p><p>香港人歷練剛開始</p><p>一隻貨幣的官方滙價點設定隨你，問題在人哋信唔信你。好似90年代初，人民幣自定同美元兌換官價根本冇人理，黑市價先係真價。聯繫滙率能否維持，係市場依據時勢去估算滙率平價，而非官方宣佈話有就有。至於《香港關係法》關於港元與美元的陳述，《香港關係法》係美國國內法，不能限制香港的港元如何，但可以限制美國本土的美元如何。如果玩大，比如美國限制美國本土的美元和港元兌換，已可間接打擊港元地位，但去到這步已無轉圜餘地。<br><br>香港的問題維持早前看法，共產黨推國安法後的動作顯示，其一，香港短期要留，但只留個殼，內涵可以替換；其二，此一着是奇襲，估計在拉鋸過程中已經在準備下一次奇襲，務求令你周身唔得閒。美國亦唔係食齋，所以很有可能反其道而行。也就是共產黨要甚麼，美國就斷甚麼。因此港元乃至香港地位何如，將更視乎美國出手有幾重。<br><br>聯繫滙率1983年確立，距今37年，以致不少香港人覺得7.8港元兌1美元如定律，若非炒外滙或做出入口，對滙率敏感度偏低。內地人不同，內地人對被金銀圓券、蘇區幣、滙改玩謝歷史仍有感，滙率敏感度較高。要狙擊一隻貨幣首先要有貨，港滙偏強未必係好事。狙擊不一定要你脫鈎，也可以藉此睇你有冇枱底數。香港人安逸得太久，歷練才剛開始。<br><br>Mr. Tregunter<br>本欄逢周二刊出</p></body></html>