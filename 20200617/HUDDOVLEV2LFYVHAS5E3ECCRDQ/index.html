<html><header><meta charset="utf-8"><title>【收市閒情】走資是假　換血是真 - 千頌C</title></header><body><h1>【收市閒情】走資是假　換血是真 - 千頌C</h1><p>以前同朋友食飯見面，寒暄時最多都係問「最近點呀？」「忙唔忙呀？」。你又點會諗到，一個陳同佳一頂帽，令香港人生活有翻天覆地嘅改變，連寒暄吹水開場白，都變成「你會唔會移民呀？」「走去邊？」最近開始有金融界朋友陸續同我講：「我決定走了～我拒絕動搖～」舉家移民去。<br><br>「咁你過到去做咩呀？去當地搵工？」<br><br>「唔使呀！我香港公司請返我做parttime。」<br><br>香港有一班人，本來都會因為怕咗中國而想走；結果都係因為中國，武漢肺炎席捲全球，全球兩星期內極速開work from home實驗室，結果成功咗！亦變相令到呢班香港人，有機會繼續打住香港工，同時呼吸自由空氣。所以你明白，點解Zoom（ZM）咁多負面新聞，都仲可以日日破頂，升到近240蚊美金。<br><br>好多人聽到有移民潮，就好容易「李香琴mode」，落以下結論，「有人移民，即係香港有走資啦，死啦死啦，香港冇喇，港元冇喇，世界末日喇！」不過，大家見上星期港滙強到日日觸強方兌換保證，換句話說，就算有資已走，但同時都有人入，而且係全面進場，講嘅唔單止係中概股。<br><br>早兩日同Office agent朋友寒暄，我問：「最近生意點呀？」<br><br>「呢期OK喎！啲客返落嚟，啲大陸客好心急咁喺香港開公司。本來年頭都已經多咗㗎喇，中間隔咗個疫情，𠵱家開始又租返office啦，速度仲快過之前。」<br><br>經過上年運動，今年5月後發生嘅所有事，都反映中國要加快全面「收回」香港，目前淨額上計，走資是假，但換血是真，而且速度只會有增無減；未來香港金融市場，以至香港樓市是向上定向下，就要睇到底係走嘅快，定係接嘅快。<br><br>你話大陸對香港移民潮，有冇壓力呢？有嘅。如果唔係，就唔會有記者朋友好灰咁同我講：「公司唔畀我報移民盤新聞啊……」<br><br><br>千頌C<br> http://fb.com/winbigwok <br>本欄逢周三刊出<br></p></body></html>