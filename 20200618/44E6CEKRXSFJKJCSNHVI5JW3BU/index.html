<html><header><meta charset="utf-8"><title>【冰說聰明】馬化騰定期出糧 - 青冰</title></header><body><h1>【冰說聰明】馬化騰定期出糧 - 青冰</h1><p>周二市傳騰訊（700）將向百度洽購愛奇藝，刺激ADR急升25%，如屬實，跟上周青冰提嘅閱文（772），都會係騰訊新文創佈局，繼續打造一條龍產業，閱文昨天受刺激大成交急升，相信重返招股價55蚊只係第一站。最近馬化騰申報減持964萬股騰訊，套現42億元，市場對此有不同看法，但只要做多一點功課，就明白馬生減持唔應該係大新聞。<br><br>睇返過去十年，馬化騰減持就好似係一個出糧動作，近6年的銀碼較大，市場反應較大，係因為騰訊已由普通科網股，變成超級龍頭而已。2014年12月，套現30億；2015年三度減持，4及9月各套現32億，12月套現39億；2016年再沽，套現42億；2017年是騰訊升得最癲之年，但9月及10月減持的力度反而較細，兩次加埋先26億；隨後2018及19年沒有動作；到今年1月再沽，套現20億，而上周減持，就袋咗43億。自2014年起9次減持，共袋了264億，除了2015年4月那次之外，每一次的減持價都比上一次高。<br><br>照今次的金額睇，比2016年那次還多1億，可算是歷來最大減持，但戰友都要留意返，現時的股價及市值都貼近歷史高位，現時市值約42,000億，比4年前再漲了兩倍，同是40多億，似乎在4年前有更大影響喎。再睇遠啲，2014年時股價得120蚊，當日套現30億，應該係重擊股價，不過事實就係，多年以來越沽越升。<br><br>相比起馬化騰，南非股東Naspers在兩年前減持騰訊，帶來了極大震撼，405元南非頂，要花兩年時間先爬返上嚟，分別在於，Naspers係大股東，亦是自2001年以來首次減持，多年來多次被其股東要脅都唔沽騰訊，結果一出招就打殘了隻企鵝。下次再見馬化騰減持，不要再大驚小怪，大佬呀都要出糧㗎，搵食箒。<br><br>青冰<br> http://fb.com/chingbing888 <br>本欄逢周四刊出</p></body></html>