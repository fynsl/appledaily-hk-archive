<html><header><meta charset="utf-8"><title>體育人訪：掛拍食雪糕再沒罪疚感　陳浩鈴愛的「壁」降</title></header><body><h1>體育人訪：掛拍食雪糕再沒罪疚感　<br>陳浩鈴愛的「壁」降</h1><p>訪問陳浩鈴前，我在網上資料庫把多年來有關她的新聞和訪問略看一遍，她18年的壁球生涯恍如走馬燈般在我眼前急轉起來，2005年四小花勇奪世青冠軍、高考後轉戰全職、13年東亞運奪港隊第1金、18年亞運領軍封后，看得興起之時，突然滿頁盡是「退役」二字，資料庫再也沒有下一頁。搜尋紀錄或許就此停住，但燈熄馬不停，在球場打滾18年後掛拍，陳浩鈴的第二人生才正處序章，終於她拿出心愛的雪糕時，再也不用帶着罪疚感去計算熱量和脂肪。<br>記者：洪量丰<br>攝影：麥卓溢<br><br>港隊訓練訂於早上10時開始，風雨不改，即使已退役，但陳浩鈴還是相約10時於體院外見面，畢竟加入港隊多年，有些習慣不是一時三刻可改變。13歲時被揀蟀入體院受訓，她從未想過一待便是18載，「真係冇諗過（成就），細個打壁球係碌吓碌吓咁碌入體院。」那年頭香港青年隊人才濟濟，05年她與歐詠芝、梁善雅和趙家琦合力摘下世青團體賽金牌，創港隊歷史，「四小花」一炮而紅，四人成傳媒寵兒，逢有節日專題必見學界小花見報，提起昔日出隊與恩師蔡玉坤四圍覓食，中學生面對傳媒的新鮮，陳浩鈴侃侃而談，「中學生見到世界唔多，除咗比賽外，好彩身邊有隊友，如果突然講唔到嘢，即刻隔籬會有人補，有時講得太多隔籬又會話夠喇，諗番都好開心，四個女仔出trip唔係容易嘅事。」</p><p>幸運有歐詠芝互相鞭策</p><p>回頭已是15年，當日的讀者已成採訪她的記者，四小花中梁、趙兩人考畢高考已引退，體壇離離別別，各散東西，32歲的陳浩鈴一早已慣，「人各有志，每個人嘅人生都唔同，我同Annie（歐詠芝）繼續拼搏，但當年都好依依不捨，因為一齊征戰咗好多嘅比賽。」踏入成年賽階段，陳浩鈴在升學和當全職運動員之間選擇了後者，四朵金花只剩她和歐詠芝。兩人多年來既是隊友，又是港隊1、2姐之爭，就連退役日子也只相距兩個多月，一時瑜亮，陳浩鈴不諱言兩人難免有比較，但壁球這項目雖如羽毛球、網球一樣屬拍類對抗賽，但有趣是球手總和對手並肩向着同一方向，「陳歐之比」在她眼中乃良性競爭的幸福事，「我哋喺同一個朝代一齊競爭其實一啲都唔孤單，出去有個伴我又覺得好開心，同埋我哋又可以鞭策大家，一個朝代有兩個領軍人物我覺得係一件幸福嘅事。」</p><p>亞運金牌影響人生夢想</p><p>陳浩鈴成四小花最遲引退的一人，一個時代就此劃上句號，但她慶幸這一代始於一塊亞運金牌，也能終於一塊亞運金牌。談香港壁球，大眾必不忘02年趙詠賢「小旋風」捲走馬來西亞名將妮高，贏得釜山亞運女單金牌，那天讀初中的陳浩鈴剛下課，坐在私家車上屏息靜氣，等着收音機的新聞快訊，心裏一邊暗呼「金色、金色、金色」，「（亞運金牌）變咗當時嘅夢想，好大嘅感覺擺喺心入面。」10年她一張白紙初戰亞運即奪女單銅牌和女團銀牌，14年則與隊友合力摘團體銅牌，亞運會金色的獎牌總是可望而不可及，反而她卻先擊敗她稱為「神」的妮高。17年她於世運會女單4強與妮高狹路相逢，後者上一次不敵亞洲球手，已是02年亞運決賽對趙詠賢一役，陳浩鈴指賽前只望不用吞蛋而回，「一路都只係希望喺個場度留耐啲、留耐啲。」輕裝上陣她倒打出生涯代表作，爆冷擊倒妮高躋身決賽，「之後睇話15年嚟冇人贏過佢，心諗『吓？真係？』，亦都令我更加相信自己火喉已達到。」18年她第3度征亞運，壁球始終不入奧運，出發前她自知這大有可能屬她於大型運動會衝金的最後機會，「當時打咗兩屆亞運，都知自己年紀啦，都開始要為退役做準備。」雖然她於個人賽八強止步，但終於她在收成期與歐詠芝、何子樂和李嘉兒於女團登頂，這塊金牌苦盡甘來，也是成功接棒的憑證，「我哋冇辜負到期望，香港壁球青訓做得好好。」</p><p>寄語師妹放膽爭取嘗試</p><p>苦後嚐甜甘更甘，但甜中嚐澀苦更苦，陳浩鈴時把「溫室」和「幸福」掛在口邊，香港體壇資源充裕，至少訓練基地不如馬來西亞般只開風扇、球場又不會像印度突然停電，埃及球手尚要在球會層面「爭崩頭」搶國家隊一席之位，相比之下香港就如溫室般栽培，「比較幸福嘅時候就覺得太多嘢太易得到」，團隊支援完備，反使運動員習慣順境，逆境來襲難以自處，面對傷患問題更即時放大。12年陳浩鈴受椎間盤突出困擾，簡單如步行、坐下已是挑戰，更遑論訓練，她一度擔心被迫急流退役，最後被傷患困擾兩月她才能復出，「當年自己唔識去應對，唔知點樣去爭取一啲對自己有用嘅資源，當時真係有擔心過要掛拍，唔係好識去handle（處理）。」<br><br>她說打壁球重點在於「你唔畀力打落幅牆，個波係唔識返嚟，你係要用自己嘅力量」，今香港1、2姐相繼淡出，師妹們受命接力頂上，她坦言這是成長的契機，「突然間冇咗個靠山，但呢個都係一件好事，因為要成長同埋要出嚟面對。」球場心態放諸人生亦然，她寄語後輩一定要相信自己，「喺場上面你唔會望到觀眾、教練，好多時都係要靠自己望住前場，希望佢哋會信自己，唔好妄自菲薄。」陳浩鈴初戰成年賽時與趙詠賢同房，師姐的一舉一動、職業模範盡在她眼內，「生活上學到好多，同埋精神上點樣同對手周旋，同球證爭取，佢唔會捉住我嚟教，但會觀察到啲嘢。」<br><br>她自道出道早年「年少輕狂」，尤缺耐性，出戰團體賽時在場邊一心替隊友着急緊張，「有時好想隊友走快啲追埋佢，其實用自己一套放咗落人哋度，大咗見師妹就叫佢哋做到自己就夠。」即使要當自己，她也強調師妹們必要放膽主動嘗試，「好似book酒店咁，你唔試永遠都唔識，例如約人練波，我會話『自己問啦，唔好叫我幫你』，我一定唔會拒絕，你問就得喇。」<br><br>這番話，其實也說給她自己聽，她直言在香港當運動員，有時只要緊隨教練、醫療團隊和體能教練的指引即可，然而臨近退役這關口，說到底，一切也在自己手中，「運動員係好幸福嘅職業，喺一個spotlight（聚光燈）之下，你要做嘅就係運動場上攞最好成績，但當spotlight離開，就要自己搵方向，點樣由俾好多人照顧，去自己照顧自己。」她笑說年少時無甚計劃，「冇計劃係最好嘅計劃」，然而生涯步入後期，自知運動員總有隱退一日，遂趁早規劃後路，例如在浸大修讀體育及康樂管理文學士，「我諗緊運動員生涯後點銜接社會，所以當時就入浸大，喺唔同際遇當中搵可行性。」</p><p>體院做陪練浸大讀體育</p><p>近年陳浩鈴開始駕車代步，一來方便她於體院兩節訓練夾縫間來回浸大上課，二來她也享受路上馳騁的自由，「我好鍾意自由嘅感覺，可以環顧四周，就好似打波要留意對手走位，揸車都要望幾條線。」她打開車尾箱，球拍、球鞋旁有環保袋載着一大叠筆記，還有那一捲被鋪，就像大學生畢業時遷離宿舍，彷彿訴說着物主已正式離開體院，揮別運動員生涯。在體院的最後一天，她如常隨隊訓練，唯獨在健身房她才明白，終於來到這一天，「佢哋跟暑假訓練計劃，我就自己拉筋，咁就覺得『呀，真係要離開』，以前訓練係一team人，但當你同佢哋做唔同嘢，就開始覺得自己唔同隊，但呢個世界有聚必有散，我好珍惜喺體院最後嘅日子，覺得想望多幾眼。」離開港隊，但她的生活其實離不開體院，現時她於青年隊兼任陪練，待明年取得學位後再謀後路。<br><br>過往她出國比賽以「熱浪」薯片解鄉愁，嗜吃麻辣火鍋刺激味蕾，「食物可以喺精神上支持，有時比賽時食咗好清淡嘅嘢，個人唔係好醒。」在高低起伏的競爭間辛苦了十多年，一時間放慢腳步，生活失去舊日的刺激，她打趣形容日子「空閒寂寞」，儘管五味人生失去了辣的調劑，但平淡、愜意生活中的甜才是最簡單的滋味，她閒時推着「師奶戰車」逛逛超市，毫不猶豫拿起特價發售的焦糖雪糕，「呢啲嘢好甜，我好鍾意，但卡路里好高呀，以前要計一計先，𠵱家就唔使喇。」她笑得瞇起雙眼，但誰也看得出她兩眼盯緊雪糕放光。</p></body></html>