<html><header><meta charset="utf-8"><title>【利字當頭】投機必勝的四類人 - 利世民</title></header><body><h1>【利字當頭】投機必勝的四類人 - 利世民</h1><p>風險，如果係可以預計，叫做calculated risk；賭就係calculated risk。唔可以預計嘅，叫uncertainty。舉個例。骰寶，一係開大，一係開細，一係圍骰。大細出現嘅比率，唔係一半一半，而係 17.5/36，但只係1賠1；圍骰呢，1/36 機會，但只係1賠24，食水更深。長賭，莊賺硬。咁點先係uncertainty呢？假如有人好似Ocean's Eleven咁，去搶賭場夾萬嘅錢，咁就係估佢唔到嘅uncertainty喇。<br><br>呢個世界大多數嘅事，都係屬於uncertainty嘅範疇；原則上，事前估計嘅機率，參考價值有限；事後呢，都發生咗，唔係1，就係0。換句話說，投機市場嘅雙方，總有一邊係睇錯；拉勻計，其實大家都係輸畀個莊；再引申落去，必賺，一係做莊；一係做荷官；一係做叠碼仔；再唔係，就做 Ocean's Eleven。<br><br>好，咁Kyle Bass賭港滙會脫，又應該點睇？佢老哥，嚴格來講都係做叠碼仔，真係無得輸。佢教你買，贏，佢抽佣；輸，佢就同你講句：「下次贏多啲！」呢啲咪實賺囉。聯滙呢，脫同唔脫嘅機率，理論上係側埋一面，亦即係所謂嘅 tail-risk。理性嘅投機，就係機會再細，只要賠率夠高，都可以博下嘅。但點都要講，一個再硬淨嘅聯滙，都係設計來捍衞港元，而唔係做成個金融制度嘅 lender of last resort。與其賭聯滙脫鈎，不如賭金融機構出事。近來發生嘅事，全部都係 tail-risk 嘅範疇，金融系統風險增加，又有幾奇呢？金融系統出事，當正如賭場畀 Ocean's Eleven 做世界，真係uninsurable㗎！<br><br>利世民<br> http://fb.com/leesimon.hk <br>本欄逢周二、四刊出</p></body></html>