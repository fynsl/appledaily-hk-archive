<html><header><meta charset="utf-8"><title>香島剃楊潤雄眼眉 - 左丁山</title></header><body><h1>香島剃楊潤雄眼眉 - 左丁山</h1><p>去年社運高峰期，網上有一段Video，係傳統名校聖瑪利書院學生在學校操場內組成一隊樂隊，有小提琴、大提琴、長笛等等好手十幾人，即興演奏「願榮光歸香港」，學校各層課室有學生站出來齊聲高唱，場面感人，羅范椒芬或者睇到眼火爆，但一位新亞師姐Y係五十幾年前畢業生，就話感動到流眼淚，支持小師妹。沙田陳太嘅表妹有三個女，都係由聖瑪利小學讀到中學畢業嘅，據佢講，聖瑪利嘅功課壓力好大，學生讀書少啲都唔掂，勢估唔到一曲「願榮光歸香港」可以感召到咁多聖瑪利女仔（不知是否違反校令）齊聲合唱。<br><br>現在教育局長楊潤雄講到明，以後全港學生唔准在學校內唱「榮光」及政治性歌曲，但假如聖瑪利女生在操場齊唱「歌唱祖國」、「東方紅」，楊局長唔知批唔批准呢？一句講晒，在學校學薄熙來唱紅歌就冇反對，唱「榮光」及「慈祥鵬過聖誕」（黃霑名作）就要趕出校？<br><br>楊局長揸住港澳辦中聯辦雞毛當令箭，呢排威到不得了，對全港學校發號施令，睇落係要提早表忠，以防根正紅苗紅嘅副局長蔡若蓮下屆踢走佢。蔡若蓮老早係中聯辦愛將，安插佢在教育局早有盤算，熱身五年之後，由蔡若蓮做教育局局長，好合中聯辦用人邏輯。楊潤雄一早送兒子讀國際學校，到澳洲留學，等兒子唔駛接受愛國教育，點算得係「絕對忠誠」呀。<br><br>楊局長目前還可威威，但想唔到公開剃佢眼眉嘅竟然係老牌愛國學校香島中學（著名校友有成思危、張學明、黃定光、吳亮星、黃國健、苗僑偉、戚美珍、葉國華、屈穎妍；異類校友有李怡、林榮基）。九龍塘香島中學一名教師早前未有禁止學生於音樂科考試演奏「榮光」，備受校方壓力，卒不獲續約，一群近百名香島學生6月12日在校外發起人鏈活動，聲援該教師，並要求校方解釋，楊局長話過唔准學生拉人鏈，唔准唱「榮光」，香島學生即刻剃佢眼眉！香島要炒呢位女教師，高舉愛國旗幟，當然係大石砸死蟹，殊不知學生亦有發言權利，一位蔡同學在網上講：「她不單止是音樂老師，也是我人生中其中一個恩師，教我十二年，從來不談政治，唱榮光不關老師的事，難道有人唱粗口歌又要老師負責？好唔合理。」呢位蔡同學有所不知了，愛國學校要與愛黨同步，愛國就是聽黨話，跟黨走，容不下有選擇唱乜歌的自由，也容不下教師讓學生有選擇的自由，講完！不過左丁山還是佩服呢班學生膽敢令香島冇面，令楊潤雄氣頂的勇氣！港澳辦中聯辦唔知要不要愛國學校斬斷甚麼黑手呢？不如炒晒成個香島校董會！</p></body></html>