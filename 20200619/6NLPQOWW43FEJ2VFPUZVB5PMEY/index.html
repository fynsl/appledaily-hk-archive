<html><header><meta charset="utf-8"><title>【異動空間】三大主題炒味濃 - 魏力</title></header><body><h1>【異動空間】三大主題炒味濃 - 魏力</h1><p>中美會談鬥而不破，雖然無反枱，但亦各不相讓，不明朗因素仍在，港股炒股不炒市，非常合理。<br><br>港股指數基本可慳番唔睇，跟住資金主題炒就可以，目前大致有三個：一、中概股回歸；二、科創板概念；三、私有化。兩星期前已推介大落後的閱文（772），等到早兩日先開車，破52周高位51元後，圖表睇根本無阻力，只是心理關口，下個大阻力位已睇到64蚊以上，目前睇水位仍足夠。<br><br>科創板方面，中芯（981）將於19日上會，內媒指最快7月掛牌，之前有條件大炒一轉，股價近日已破頂，升幅更難估計。分析指出，目前中芯與龍頭台積電（TSM）的技術相距大約4年，但近年技術大幅改善，未來一兩年有望從第二梯隊中跑出，推動盈利快速增長。此外，吉利（175）亦申請上科創板，兩大巨企掛牌，料形成磁石效應，吸引更多企業北上，隨時引爆尋寶潮。<br><br>今年港股私有化數目創新高，近日有華電福新（816）；1月初有華能新能源（958），餘下憧憬較大的包括京能潔能（579）、中廣核新能源（1811）、大唐新能源（1798）等。<br><br>筆者為證監會持牌人，持有閱文及中芯財務權益<br><br>魏力<br> http://fb.com/2012jason <br>本欄逢周一、五刊出</p></body></html>