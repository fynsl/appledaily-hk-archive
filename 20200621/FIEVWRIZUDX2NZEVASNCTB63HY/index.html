<html><header><meta charset="utf-8"><title>森美哭謝父母恩</title></header><body><h1>森美哭謝父母恩</h1><p>森美爸爸今年66歲，兩父子只相差20年。<br><br>森美爸爸以前是消防員，一份工打足37年，直至退休。<br><br>森美爸爸是公主號的乘客，在疫輪度過了10多天，執返條命。</p><p>中五之前，森美兄妹和父母住在葵盛西邨，日前兩父子重遊舊地，「搬咗未嚟過，佢讀中五嗰年搬，20幾年啦。」森美爸爸說。當年他們住在第5座，樓下是公園，兩人踏着舊日的足迹，森美勾起無限回憶。童年時，森美在爸爸陪伴下到公園踩單車、打乒乓球、攀鋼架，「最記得以前晾衫出去，就算有衫夾夾住，大風會吹走，衫褲跌落3樓走廊上面個頂，細個睇住阿爸爬上去攞，大啲就我爬上去執底褲，真係為咗條底褲命都唔要，哈哈！」<br><br>當年為了供兒子讀寄宿名校，森美爸爸做兩份工，正職消防員，放假駕夜更的士，當年的森美，很多時見爸爸都是睡着了，「我記得同知道爸爸辛苦，因為住中學宿舍，每年開學前一日，大家車啲衫、床褥去學校，嗰時同學個個屋企都有錢，記得第一年老竇落更駕的士車我返學，feel到礙眼，個個都Benz、寶馬，我哋的士；第二年，老竇問人借咗架私家車車我，嗰時知道爸爸苦心……（哽咽）佢覺得好睇啲，嗰時開始生性讀書……」森美爸爸靦腆地笑，坦言當年問朋友借萬事得121送子返學，「想個仔好睇啲，人人都有架車，費事個仔俾人覺得寒酸。」</p><p>養兒方知父母恩，森美想起當年送兒子到英國讀書的情景，再次灑下男兒淚，「我都係咁嘅原因生性，到𠵱家都好記得情景，所以我喊得最勁係送我個仔去英國讀書時，（又抹淚，停頓數秒）我揸車去……因為咁啱喺海邊，我中學都喺海邊，我唔係唔捨得個仔，但嗰吓connect咗，（索鼻，攬住爸爸，聲沙）我喺英國即刻打電話畀阿爸，『我終於明白你嗰時心裏諗乜』阿爸話：『你知咪好囉！』」<br><br>一場武漢肺炎，令父子的感情更親密，今年2月疫情最嚴峻時，森美父母是疫輪公主號的乘客，在船上被隔離14日，返港後再於駿洋邨檢疫中心隔離14日，而森美在英國讀書的兒子，回港後在家中隔離14日，三代同堂再見面，已是個多月之後。逃過一劫的森美爸爸憶述，「森美好擔心我，我就好擔心嗰啲病菌，一日有七、八十人感染，嗰段時間好down，喺架船間房，出去只一小時，曬太陽又驚可能感染到，出過去兩次，之後越嚟越人多，我就唔出去，除咗開門攞嘢食，喺房度過十幾日。」森美坦言現在才知爸爸驚：「我都唔知，佢冇話過驚，返嚟至講，可能驚我哋擔心，我哋隔好耐之後見番，因為佢隔離完返港再隔離，咁啱嗰段時間我去咗加拿大，返嚟自我隔離14日，再等埋個孫隔多14日，一家人坐埋食飯，場景好簡單，清茶淡飯，冇開炮仗，冇大魚大肉，原來要求咁少都咁困難，好難得。」<br><br>撰文：余燕儀<br>攝影：沈健程</p></body></html>