<html><header><meta charset="utf-8"><title>【操盤手札記】中美脫鈎炒乜好？ - 割柑人</title></header><body><h1>【操盤手札記】中美脫鈎炒乜好？ - 割柑人</h1><p>上周六晚，港版國安法內容出爐，而人大常委會將於6月28日至30日加開會議，相隔一周再度開會，情況罕見，似為審議法案。市場等睇美國反應，歐洲議會則已呼籲歐盟27國將中國告上海牙國際法庭。周一，港股跌0.5%，險守10天線24500關。<br><br>美國會點反應？等得最心急係中國。上周三蓬佩奧同楊潔篪喺夏威夷攤牌；上周四特朗普喺Twitter話「全面脫鈎仍然係選項」；上周六特朗普喺造勢大會再將疫情矛頭指向中國，取功夫（Kung Fu）諧音，以「Kung Flu」嘲之，態度日趨強硬。<br><br>國安法對投資嘅影響，要由中美脫鈎國際大格局去睇。1949年中華人民共和國成立，中美處於敵對關係；1972年美國總統尼克遜訪華，關係緩和；1979年中美建交，關係轉好；2018年中美貿易戰爆發，關係轉差；2020年疫情爆發，對立轉對抗。兩國關係好壞，從來只係利益計算。國安法有損美國在港利益，但金融制裁又形同攬炒；對特朗普嚟講，美國利益更加係能否連任關鍵，要計掂條數。由於香港係外資尤其美資進入中國嘅大門，中美對抗對香港資產絕對不利。<br><br>中美脫鈎論，正甚囂塵上，side effect係在美中概股回流。睇返阿里巴巴（9988）、網易（9999）、京東（9618）來港第二上市前，其ADR都炒到破頂，以在港上市前一個月計，分別累升8%、16%、10%；以兩個月計，更分別累升26%、26%、32%。<br><br>若有美股戶口，可吼在美中概股。市傳百勝中國（YUMC）已遞表來港上市，睇嚟又會落鑊。該公司喺中國擁有肯德基、必勝客同Taco Bell經營權，本土品牌則有小肥羊等。該公司其實並非中資，而係由百勝分拆，百勝則由百事可樂分拆，十大股東基金居多。<br><br>割柑人<br>本欄逢周二刊出</p></body></html>