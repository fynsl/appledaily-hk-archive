<html><header><meta charset="utf-8"><title>【智取大市】科技股漏網之魚 - 晉佳</title></header><body><h1>【智取大市】科技股漏網之魚 - 晉佳</h1><p>華府玩彈弓手之後，港股沽完再倒升，至少短期內除去中美貿易協議呢個潛在負面因素。騰訊（700）挑戰500蚊，港交所（388）、中芯（981）、阿里健康（241）亦爆升，要注意呢啲股份超買自然要回氣，可能由其他股份接力，就等如美股裏面，中概股同美國科技二三線科技股輪流炒一樣。<br><br>之前經常講ATMX，騰訊同美團（3690）累積升幅頗多，至於阿里（9988）未破頂，小米（1810）更加係大落後。小米礙於中印局勢，大家驚佔小米35%手機銷量嘅印度市場出現罷買潮，假如中印局勢進一步失控，小米會再受創。不過，中印衝突成為新聞頭條之後，小米到𠵱家股價變動不大，有沽壓之餘，大家聽到佢係中印局勢大輸家，就更加耍手擰頭，令小米相對ATM嚴重超賣，但股價仍然喺壞消息陰霾之下，保持喺保歷加通道中軸之上尋獲支持。<br><br>中印局勢固然難估，但始終ATM已衝咗上去，資金進一步追捧騰訊風險唔細，遲早回流炒落後，講緊騰訊4.7萬億市值、單日成交153億，小米市值同成交都唔夠騰訊一成，資金要推郁小米難度低，加上小米向來喺升浪之中，有追落後嗰股後勁，等中印局勢緩和先買，或者等佢強勢破13蚊就要買了。<br><br><br>晉佳<br> http://fb.com/advanceguy1 <br>本欄逢周一、三、五刊出<br></p></body></html>