<html><header><meta charset="utf-8"><title>被迫簽一年六騷　年薪得番萬二蚊　林師傑嬲爆同無綫解約</title></header><body><h1>被迫簽一年六騷　年薪得番萬二蚊　<br>林師傑嬲爆同無綫解約</h1><p>參加2009年《超級巨聲》入行的「木偶哥」林師傑，昨日在社交網宣佈跟無綫及星夢唱片解約，更大爆無綫要他轉簽一年「6 show」合約，一年僅得12,000元收入，條件苛刻，根本難以維生。林師傑老婆歐陽巧瑩早在今年3月已約滿無綫率先離開，由於她之後不時在社交網公開發表「黃色」政治言論，因此有傳林師傑是受老婆表態影響，被迫簽6 show合約，結果令他決定提早離巢。</p><p>想重新出發做歌手</p><p>林師傑昨日在Ig貼出一張寫着「尊悲不分」的相片，留言宣佈與無綫及星夢解約：「舊公司向我提出轉簽6 show合約，即意思一年保證有萬二蚊收入，雖然連一個月租金都不夠，但確實有如上天恩賜，我萬二分感激！我今年三十二，有家室，請問如何接受呢份恩賜呢？十一年前參加比賽立志做歌手，十一年後重新出發做獨立歌手，會遲嗎？要老婆陪我一齊捱窮，辛苦你了！」他又提到多年來不時被問何時出歌，私下亦創作了數十首作品，奈何始終沒有出碟機會，他直言曾想做蒙面歌手，做現實中的「木偶哥」。</p><p>「多謝放生我老公」</p><p>歐陽巧瑩之後亦在Ig出post寸爆無綫：「由我離開TVB至今，無論私下定公開，一句不是都冇講過，因為我真係唔想再同佢有關係。但今日我想講一句，多謝放生我老公。請收返起你哋嘅恩賜，我哋會過得好好！」<br><br>昨日林師傑接受《蘋果》訪問，坦言對6 show合約感不滿：「有嬲，有唔開心，有開心，亦有唔捨得，因為畢竟11年。」是否因老婆歐陽巧瑩多次於社交網發聲，連累他被打壓才被迫離開？林師傑謂：「關唔關老婆事都唔緊要，主要係我決定唔續約，6 show實在太離譜。」<br><br>無綫近年收視及廣告收入大跌，加上去年的社會運動，無綫因新聞報道偏頗而被網民發起罷睇及罷落廣告等行動，令其收入雪上加霜，去年12月便要向幕後人員「開刀」裁員。接着今年各行業又受到武肺疫情打擊收入狂跌，不少公司閂水喉，亦直接影響無綫收入。以往藝員爆騷情況已不復見，去年很多藝員更是出不夠show，無綫要白付人工，故管理層想出要他們改簽此類6 show合約，即變相迫藝人自動離開，幫公司節省開支。</p></body></html>