<html><header><meta charset="utf-8"><title>偷聽電話 - 左丁山</title></header><body><h1>偷聽電話 - 左丁山</h1><p>新亞校友A素來喜歡美食，聞說沙田帝逸酒店中菜廳有新猷，便找左丁山安排一頓晚飯，適逢食肆限聚令撤消，於是一席八人變成十二人，除左丁山外，其餘盡是1997年以後畢業的師弟師妹。七時開席，一位任職律師的師妹仍然未到，因為公事繁忙也，人在中環，趕入沙田需要一段時間。<br><br>旅遊網站創辦人校友F有好介紹，半島酒店大廉價優待本港住客，請大家密切留意日期。係半島喎，平時貴到飛起，邊度捨得入去住？校友F話：「一千蚊一晚就得㗎嘞！我嘅網站會第一時間公佈。」咁筍盤，人人渴求，果然過咗幾日，校友F通知，6月26日至6月29日半島酒店收2020元住兩晚，訂房從速。左丁山動作稍慢，錯失機會了。<br><br>講到住酒店，出外旅遊，現時行不得也哥哥，人人迫於留港，形成周末及假期到處塞車現象，與以往長周末交通暢順環境相比，有極大分別。「旅發局」總幹事程鼎一同左丁山講過，估計以往平均每日有二十萬港人離港外遊，而今一個都冇，故此逢假期就逼爆本港食肆及郊外，旅發局有見及此，就推出本港消費遊，希望刺激本地消費，既然政府派錢一萬，總有不少銀紙流入消費活動，刺激本地經濟啩！左丁山就想同程師弟（聯合校友）講：「不如捐一萬畀中大支援基金啦！」<br><br>食飯時，人人打開手機，見到有色香味俱全嘅菜式擺上枱，就一於相機食先。一路食，左丁山講及Zoom流行一時，但不時有黑客入侵，各位校友有無此經驗？校友A話：「冇呀，不過有一次我同人講起如果去旅行就買邊一個款嘅時裝，後來打開fb，嗰隻時裝廣告就現眼前，好神奇。」另一位校友L立即加入：「係噃，我阿媽提過想疫情過後去土耳其旅行，我嘅fb就後來出現咗土耳其旅遊廣告。」唔通fb有天眼通或順風耳，知道用戶嘅消費傾向？電腦專家校友M解畫：「手機裝上不同Apps，有不同功能，fb可以從電話聽到你講嘢㗎！」各人大驚，急忙開手機fb畀校友M逐個檢查，果然搵到聽話功能，如要保持私隱，就要立即close，避免fb聽到你嘅平時講話啦！左丁山冇fb戶口，不知有此，但校友M警告：「你平時用慣啲App可能都會聽到你談話，最好逐個仄清楚！」哎吔，1984 Big Brother之影像真係無處不在，有咗國安法之後，大家講說話要先熄手機？</p></body></html>