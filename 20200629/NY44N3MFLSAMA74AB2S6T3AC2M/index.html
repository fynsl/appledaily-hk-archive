<html><header><meta charset="utf-8"><title>【智取大市】科技股的合理瘋狂 - 晉佳</title></header><body><h1>【智取大市】科技股的合理瘋狂 - 晉佳</h1><p>調查研究機構Canalys 4月時報告提到，未顯著受到全球疫情影響嘅今年首季，全球Cloud基建服務投資額310億美金，按年升咗34.5%，按季升2.6%，但係第二季先至係Cloud基建投資進入更高速增長嘅時間，呢個行業本來就係科技行業其中一項最揼本投資之一。<br><br>另外，以Apple、Amazon、Google同Microsoft計，加埋騰訊（700）及阿里（9988），2019年資本支出總和都唔夠2,000億美金，今年疫情下估計會明顯增加budget。引用兩項數據，係顯示上述投資額即使爆升，仍佔數以萬億美金計嘅全球救市計劃不足一成，科技投資似乎用唔着太多錢，但疫情下能夠投資嘅科技項目供不應求，形成亂掟飛鏢嘅現象。<br><br>疫情第二波之下，市值未夠百億美金嘅內容傳遞網絡（CDN）供應商Fastly，可以兩星期升近倍，預測今年市銷率（Price to Sale Ratio）廿幾倍。雲端通訊平台霸主Twilio舊年市銷率26倍，股價喺跌市逆市破頂，其中原因係音頻概念嘅中國聲網Agora首日掛牌，市銷率可以賣到81倍。相反，銀紙供過於求令銀行業大大不利，仲要限派息回購為維持市場流動性買單。一面地獄，一面天堂，趨勢相信仲未完結。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>