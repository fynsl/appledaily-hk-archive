<html><header><meta charset="utf-8"><title>【操盤手札記】國安之下的不安 - 割柑人</title></header><body><h1>【操盤手札記】國安之下的不安 - 割柑人</h1><p>2020年過咗半年，天災人禍不斷。全球疫情未退，美國連續3日新增確診突破4萬，12州煞停解封。中國疫情相對緩和，但疫情以外，南方水災、北方旱災，東北更受蝗蟲、冰雹、火山困擾。屈原話齋：「皇天之不純命兮，何百姓之震愆」。<br><br>疫情全球肆虐，確診已過千萬。國際貨幣基金組織（IMF）警告，金融市場同實體經濟走勢脫節，若疫情惡化令各地重新封閉，可能導致風險資產如股票等暴跌。香港連續16日無本地感染，短期最影響港股嘅唔係疫情，而係港版國安法！<br><br>港版國安法表決前，上周四美國參議院通過《香港自治法案》，以制裁損害香港自治嘅人士同企業；上周五國務卿蓬佩奧就話，將向損害香港自治嘅中共官員實施簽證限制。中國則放風，可能減少買美國貨反制。中美博弈，香港再成棋子。<br><br>國安之下，市場不安，資金用腳投票。財政司陳茂波喺網誌話，無顯著嘅資金外流，論據係4月以嚟，港滙多次觸及強方兌換保證，金管局接盤，合共釋出570億元。不過，富瑞資金流報告顯示，中港股票基金連續10周走資，合共流走1,731.4億元。<br><br>港股向來要睇中美面色，美國疫情向上走，股市向下走，加上聯儲局連續兩周縮表，上周五道指急跌2.8%；周一中國股市端午假後復市，滬指跌0.6%，港股亦跟跌。喺期指結算日，恒指跌1%，收24301，後市料喺24100至25300爭持。<br><br>喺疫情同政治不明朗下，科網股可睇高一線，尤其在港單一上市嘅龍頭，皆因兩地上市嘅公司受兩地氣氛影響，表現難免稍遜。睇ATM中，騰訊（700）、美團（3690）近排屢屢破頂就知，阿里巴巴（9988）相對遜色。<br><br>割柑人<br>本欄逢周二刊出<br></p></body></html>