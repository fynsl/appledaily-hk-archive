<html><header><meta charset="utf-8"><title>【黑鏡線索】《The Room Where It Happened》 - 宋漢生</title></header><body><h1>【黑鏡線索】《The Room Where It Happened》 - 宋漢生</h1><p>【黑鏡線索】<br>Trump前幕僚John Bolton，上星期出咗新書《The Room Where It Happened》，主要講Trump團隊嘅外交，白宮㩒都㩒唔住。</p><p>上年開始，香港好多人關心美中貿易戰，同埋美國對香港嘅策略，一齊估吓估吓。而家John Bolton用第一手資料，為大家開估。當然，只係佢一面之辭，唔容易fact check，但普遍認為，佢講嘅幾可信。<br><br>備受關注嘅問題，係Trump到底想要乜。Bolton再三強調，上年Trump最想嘅，一如大家所料，係做刁。商業大刁，已經滿足唔到佢，Bolton引述Trump自己話，佢追求嘅係"the biggest deal in history. Not just the biggest trade deal, but the biggest deal ever"。<br></p><p>為做大刁　放生中興</p><p>對Trump嚟講，呢個係佢名留青史嘅legacy，無想像到佢會想自己墓碑刻句「史上最大刁」，佢亦相信，做得成大刁會大大幫到自己連任。因此，所有會影響佢做唔成刁嘅嘢，都會遇到阻力。例如中興嗰次，Bolton話，中興嘅行為，如果係美國公司，一早就俾美國政府告到殘，冇理由中国公司，反而放過。點知Trump為咗唔好激嬲Xi而搞到冇刁，好主動提出放生中興。<br><br>據Bolton講，本身Trump團隊，核心成員對內唔係一把聲音，兩個係貿易鷹派，兩個貿易鴿派，剩低兩個包括Bolton自己，係超級鷹，"don't care about the money"。而一時Trump聽鷹派，一時buy鴿派。所以大家有時見到Trump翻來覆去，彈出彈入，好似好有心計，Bolton話其實只係反映內部dynamics混亂，真係一時一樣，但上年整體嚟講，係想做成刁嘅鴿派上風。<br><br>亦都所以，反送中早期，Trump係唔想牽涉，因為驚搞亂個刁，呢點Bolton好唔認同。Bolton覺得反送中嘅香港係美國可以用嘅一張牌，點知Trump唔肯用不特止，仲叫所有幕僚唔好評論香港嘅情況。當Xi強調香港問題係中国內政，Trump同意，話唔會插手。Bolton話："With that, Hong Kong's fate might have all but disappeared from our agenda"。<br><br>問題係，國務卿Pompeo提醒，State department本身係有責任去定期跟進香港事務，根本冇得匿埋，避得一時，避唔得一世，所以先冇完全石沉。而到咗變相公投嘅區議會選舉，建制派大敗，喺Bolton眼中係關鍵事件："pro-democracy advocates turned local council elections into a referendum on the city's future. HongKongpeople voted in unprecedented numbers, overwhelming pro Beijing candidates...the fight was on."<br><br>Bolton話，Trump發大刁夢，中国交手時候完全睇在眼內，所以中方不斷試水溫，覺得Trump硬極有個譜。Bolton上年年底離開白宮，冇乜關於武肺之後嘅第一手資料。後武肺時代，貿易刁已經變得冇咁重要，抗衡中国成為新嘅連任賣點。民調大幅落後嘅Trump，喺大選前剩低嘅四個月，會唔會如中国所估咁軟，好快就知。<br><br>撰文：宋漢生<br>fb : sunghsblog</p></body></html>