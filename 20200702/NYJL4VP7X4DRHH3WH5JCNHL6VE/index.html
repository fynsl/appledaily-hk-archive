<html><header><meta charset="utf-8"><title>【冰說聰明】新股十八羅漢陣 - 青冰</title></header><body><h1>【冰說聰明】新股十八羅漢陣 - 青冰</h1><p>如果冇數錯，現時仲未截止認購的新股，共有18間公司，涉及的行業應有盡有，熱爆的生化股、獨特的電子煙、久違的手遊、內房及物管等等，在青冰記憶中，18隻同期招股應是近十年最熱鬧的，以往新股都怕撞期，分薄資金，影響招股反應，今次完全唔避忌，係對無限QE有信心，還是怕蘇州過後無艇搭，可自行解讀。<br><br>雖然花多眼亂，但要從中找出最值博的，也不是想像中咁難，若戰友相信市場力量，睇吓邊隻孖展額夠爆的，跟住落注相信贏面較大，歐康維視（1477）孭住最煞食的B字，首日招股已經超購三百倍，另一隻B仔永泰生物（6978）、電子煙思摩爾（6969）及物管正榮服務（6958），孖展額都有幾十億，不乏捧場客。<br><br>留意返贏面較大並不等同食硬，以歐康維視為例，超購700倍應該不難，以本周上市的康基醫療（9997）為例，41萬人參與，超購900倍，要申請90手先穩獲一手，如果資金唔多，做完孖展都可能中空寶，蝕息又蝕手續費，當然戰友敢落注在A尾B頭，都分到4手，現時股價倍升，扣除使費後也獲利甚豐。不過就是康基醫療珠玉在前，炒鬼自然更瘋狂玩更大，中簽率更低，到時上市只升五成都可能暴動。<br><br>由於資金集中在歐康維視、永泰、思摩爾及正榮服務身上，其餘的雖然乏人問津，但未必冇錢途，唔用孖展，現金出擊也有個好策略，揀啲入場費較高的，適量下注，因為冇人抽嘛，隨時中到兩、三手，只要屆時大市氣氛仍好，爆升未輪到佢，但升一、兩成已經好好味，別忘了有不少證券行，現金抽是免手續費的，成本低廉有回報，性價比高啊。<br><br>每個新股狂潮，要有大熱倒灶才會散band，意即要孖展客損手，究竟會否在這十八羅漢中出現，拭目以待吧。<br><br>青冰<br> http://fb.com/chingbing888 <br>本欄逢周四刊出</p></body></html>