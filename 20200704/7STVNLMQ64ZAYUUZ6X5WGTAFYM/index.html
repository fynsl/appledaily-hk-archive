<html><header><meta charset="utf-8"><title>零售業過份膨脹 - 左丁山</title></header><body><h1>零售業過份膨脹 - 左丁山</h1><p>肥仔K一家五口在端午節及七月一日假期，都曾到又一城商場行街搵食，佢話目測商場有好多人，每間食肆都好好生意，幾間熱門嘅，在門口有人龍，看似香港人報復式消費，在家裏悶得久了，要到商場血拼一番。但吃過午飯到商場名店行一轉，卻又覺啲名店水盡鵝飛，門堪羅雀，搵個人入內買嘢都見唔到。肥仔K問左丁山：「點解釋呢個看似矛盾嘅現象，人多排隊食飯，但冇人買嘢？」<br><br>諗深一層，其中並無矛盾，香港人鍾意食，已世界聞名，並且因為住屋面積細小，冇法子請客，約埋親戚朋友食飯，唔去公眾餐廳去邊喎。昔年左丁山做銀行見習生之時，美國經濟獨大，美資銀行派海外僱員來港（expat），還未係VP（副總裁）級數，已經可以住渣甸山，左丁山之頂頭上司住在軒德蓀道一間屋，目測有三千呎，巨型客飯廳，如何利用呢？呢位印度人聰明絕頂，掏自己腰包請一個家廚，每星期邀請大客戶之第二代（即三十零歲之公子千金）到渣甸山大宅吃晚飯，拉關係，果然同客戶建立極友好私人關係，幾年後辭職自立門戶，就有一啲公子千金投資佢間私募基金公司。我地班本地見習生，家住幾百呎，點有資格邀請客戶回家吃飯拉關係呀，頂多只能入公數請客戶CFO到希爾頓、文華酒店，太過公式化，好難埋身建立私人關係（按：當年嗰班富二代，現在已全是城中名人富豪）。<br><br>今日租金昂貴，呢條橋怕行唔通，大家拼命往商場食肆擠進去，乃人之常情。在疫情之下，前程難卜，食飯錢如非餐餐蟹黃翅，貴極有個譜，無損家庭理財之健康程度，但如果去購物喎，香港人大多乜都有齊，冇乜需要，買新衫新鞋喎，幾百呎住所仲有冇空位擺呀？此乃香港人之最現實問題，屋企不能當係貨倉也。現時零售疲弱與本港居民消費力無大關係，主要係過往十幾年零售商過份注重大陸客，拼命擴充開分店，算係overtrading（即膨脹超乎資本儲備）一類，一旦客源不至，生意即刻周轉有問題，養和醫院都要伸大手板向政府攞錢保就業，顯然係overtrading之典型，唔好彩遇上疫情，內地病人不來，於是硬晒軚！即使疫情過後，大陸客重來，零售業都要步步為營，收縮規模，方可避過財困。</p></body></html>