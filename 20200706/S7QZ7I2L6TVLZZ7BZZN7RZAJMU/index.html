<html><header><meta charset="utf-8"><title>【笑到最後】ATM還是FAANG - 高明</title></header><body><h1>【笑到最後】ATM還是FAANG - 高明</h1><p>上半年完結，對全球股市最大改變，係升跌1,000點，等同舊世界的升跌100點。另一轉變，應該係連ETF都可以被取代。但今浪過後，其實連大台都可以拆埋，始終ETF都要扮專業、扮有做嘢，一係跟足指數買幾十至幾百隻，一係自己砌一個專題ETF出嚟。<br><br>市況嘅轉變，市場只集中炒幾隻大家熟到爛嘅股票，香港就係ATM，美股就係FAANG：一、表現遠好過你買ETF；二、連嗰零點幾管理費都慳埋，世界吹咩風就買嗰幾隻。<br><br>香港上市ATM，以今年低位計，阿里巴巴（9988）最多升34.13%；騰訊（700）最多升62.67%；美團（3690）彈最多升175.46%。美股嘅FAANG，今年低位計，臉書升78.84%；亞馬遜升81%；蘋果升75.15%；Netflix升69.61%；Google母公司Alphabat升47.54%。一隻美團已跑贏其他所有股票，但執行上ATM及FAANG有取捨。<br><br>1）成本問題，如果你只有一萬元派錢計劃作投資，你無奈只能買美股，至少可以持有數股蘋果臉書及Netflix，但如果在港股，ATM各一手成本近十萬，因為一手騰訊已五萬元。<br><br>2）ATM的優勢係大雜燴，騰訊幾乎所有互聯網業務都涵蓋，美股則較分明，而且，最重要嘅手機概念，小米（1810）明顯比唔上蘋果。<br><br>3）最後，就好似最近港人前途問題咁：「如果有30幾萬資金，從ATM換馬至FAANG，歡迎部份資金離開讓香港資本換血，走咗啲冇用嘅錢，留返啲思想正路嘅資金，騰訊換了，騰空嘅股票可以吸納中國資金，令香港成為國家級資金中心」。<br><br>（筆者為證監持牌人，持有上述股票權益）<br><br>高明<br> http://fb.com/bigricetea <br>本欄逢周一刊出</p></body></html>