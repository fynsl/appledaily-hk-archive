<html><header><meta charset="utf-8"><title>【冰說聰明】微盟新高　兌吧追落後 - 青冰</title></header><body><h1>【冰說聰明】微盟新高　兌吧追落後 - 青冰</h1><p>早陣子熱炒的SaaS概念股，以微盟（2013）為首，但在6月下旬傳出微信擬推出微信小商店功能，疑似同各位SaaS爭飯食，微盟一度由10蚊急回至7.94元。近期市況旺，微盟及中國有贊 （8083）都在昨天創新高，惟兌吧（1753）斯人獨憔悴，現價比招股價仍低四成。<br><br>與微盟不同，兌吧主要客戶係中大型客戶，金融類公司佔比甚高，佢哋上周出席在上海舉辦的零售銀行領導者年會，指出中小型銀行面對數字化轉型成本較高，而公司的長處就是在這方面，幫助搞營銷活動及交叉銷售，現時四大行及招行（3968）都是其客戶。<br><br>聽落就潛力無限，但點解仲未炒起呢，原來SaaS在2019年度，收入只有三千零萬人仔，而主力做的互動式效果廣告，就有16億收入。嚴格來說，SaaS對於兌吧仍是起步階段，日後只要把流量做大，盈利將以幾何級數上升。首季的營運數據，已看到有增速的迹象，SaaS新簽合約有總值1,890萬人仔，已是去年度收入的一半。<br><br>雖然去年度係蝕近2億，但其實有4.7億係金融負債的公允值虧損，情況如上市初期的美團（3690）及小米（1810），係一次性的影響。拆開上下半年嚟睇，上半年蝕3.8億，下半年係賺1.8億，仲暗示過今年可派特別息，以彌補之前冇末期息。<br><br>上月舉行的618促銷活動，同波司登（3998）及安踏（2020）等十個淘寶大品牌簽了SaaS服務協議，相信嚟緊公佈的半年業績，將會轉虧為盈，應該會發盈喜㖭。現時股價同6月初相若，微盟及中國有贊同期卻升了4成及7成，雖則話買股買龍頭，但兌吧無穿無爛而落後咁多，值博率有幾大，戰友應該識計數吧。<br><br>青冰<br> http://fb.com/chingbing888 <br>本欄逢周四刊出</p></body></html>