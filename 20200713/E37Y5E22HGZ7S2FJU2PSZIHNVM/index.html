<html><header><meta charset="utf-8"><title>曾國衞的「講嘢安全法」 - 林夕</title></header><body><h1>曾國衞的「講嘢安全法」 - 林夕</h1><p>「你做咗官呀，講嘢咁多可能，應該，看實際情況。問你得唔得，得就得，唔得就話我聽唔得。」係，我唔溫文嗰時都好惡吓，昨天對朋友在通話中親切地呼喝。朋友沒反感，應該有可能有機會跟我一樣，想起政制及內地事務局長曾國衞。<br><br>曾國衞謂：泛民初選目標希望爭取立會過半議席，意欲否決《財政預算案》，「有機會」違反國安法。俗語所謂嚇鬼咩，其實個意思即係嚇唔到人，生而為人，的確要比魍魎魑魅大膽，對官話無須過份猜測。希望立法會行使庚子年七月之前憲制賦予「基本法」權力而已，會犯法，還一連犯了二十、二十二、二十九條，嚴重干擾、阻撓、破壞中央或特區政府依法履行職權。<br><br>噢，嚴重到呢，呢啲咪過份解讀囉，哦，政制局長喔，立法會噢，咁唔好話民間自己玩吓初選當裝飾品嘞，立會咪變成係裝飾品？<br><br>這位現任政制局長，升官前以辦公室擺放習近平主席瓷照紀念盤馳名，有記者過份猜測，問是否要表忠心，曾國衞謂：「這純粹是我辦公室的佈置，大家無須就此過分解讀。 」<br><br>係囉，佈置而已。辦公室把習大大肖像當佈置，不是當明星偶像崇拜，即係裝飾品啦，裝飾吓氣氛啫。問到是否跟建制派議員走得好埋，他又說：「跟鄭泳舜偶遇打個招呼啫，大家唔駛就此作過份猜測喎。」對中聯辦會否受基本法二十二條規管，他則說兩辦出聲明給意見亦「無可厚非」。<br><br>OK，咁就得嘞，得咗！政制及內地事務局長呢種「講嘢安全法」，第一二三條充分保障「大家免着驚」的權利。<br><br>初選？泛民用來當裝置藝術啫，第一天就二十幾萬人，第一條有寫明：「不必過份解讀。」<br><br>貼紙？時代夾萬？裝置吓商場啲氣氛啫，香港加油、光復香港？第二條寫明：「不必過份解讀」喎。<br><br>行街街？平常心啦，做吓人肉佈置啫，又是行出咗界，第三條寫明：「無可厚非」。<br><br>唱吓歌仔？我認為大家「無須過份解讀」旋律的動機，音樂拯救心靈，「不必過份猜測」未唱出來的歌詞內容，客串做busker，「無可厚非」囉，慶祝國安法吖嘛。<br><br>最大的恐懼，正是來自恐懼本身吖嘛。看實際情況，可能、應該唔駛過份解讀猜測未來的恐怖局面。</p></body></html>