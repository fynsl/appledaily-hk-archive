<html><header><meta charset="utf-8"><title>罵李國能 - 左丁山</title></header><body><h1>罵李國能 - 左丁山</h1><p>同大集團公關吃午飯，談及大企業如何面對國安法，講講吓，問佢位公子小一去邊間學校，佢話會入蔡繼有，令佢喜出望外，因為事先好多朋友都話入蔡繼有比較困難也。後來有其他朋友話佢知，蔡繼有今年多收學生，一啲以前只能做備取生嘅，今年都入到，有乜原因呢？大公關話想落現時學生大執位，不少學生家長互相流轉消息，國際學校多國際學生離港，大名校聖保羅男女、男拔、女拔有學生離港，於是轉校插班機會大增，小一多收新生無妨。<br><br>有錢人、富裕中產以搵錢為上，多屬藍絲，藍絲子女多在名校就讀，呢個時候要去英國讀寄宿學校嘅，亦以藍絲子弟為多數，如屈才女潘才女大罵香港教育唔掂，佢兩位嘅千金早已在英國讀書，已非新聞，至於中產黃絲，有膽量有辦法移民外國嘅，當然帶埋仔女走，於是弄成國際學校、直資學校學生洗牌。<br><br>香港國際學校收生之黃金時期已過，呢兩年來香港開辦嘅國際學校，幾難收夠學生，一來本地有錢送子女讀國際學校嘅家長，一係黃絲移民，二係藍絲鍾意仔女去英國接受教育，三係外國expat以後因為國安法，人數縮減，舊人會走，新人來港數目縮減，連帶expat學童亦少咗，冇靚校舍嘅國際學校仲邊有競爭力，國安法之43條及38條足以令跨國企業深思，香港政治風險增加，少派人來港為妙。<br><br>與大公關拜拜之後，一位外國友人B來短訊問：「聽講有位北京官員批評李國能，係乜嘢一回事，我地好尊重尊敬李國能嘅，聽到佢畀北京鬧，我地班人有啲驚。」佢嗰班人即是一班西人行政人員，Andrew Li聲名極響，法律界人人尊敬尊重，點解畀北京鬧，搵報紙查咗一輪，搵到前港澳辦副主任徐澤，本屬過氣小官，突然間走出嚟回應李國能早前講，指定法官有違司法獨立。徐澤指稱，李國能建立了香港法院憲法性管轄權，違憲審查權，營造司法獨大，把行政長官主導體制扭曲為三權分立！香港人講司法獨立，對李國能、馬道立視為權威（唔通係梁愛詩譚惠珠咩），今前有田飛龍副教授批評馬道立，跟住過氣小官徐澤罵李國能，可見黨委指揮法庭之中國體制，行將在香港實施。解釋番畀朋友B聽，佢回短訊：「Time to consider going home!」</p></body></html>