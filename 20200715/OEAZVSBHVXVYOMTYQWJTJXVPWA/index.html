<html><header><meta charset="utf-8"><title>你估病毒係吸血殭屍 - 鄧達智</title></header><body><h1>你估病毒係吸血殭屍 - 鄧達智</h1><p>哪種病毒邏輯；唔見得光，待太陽落山後才出動吸血吃人？怕且特區官員們以為病毒係吸血殭屍，日落後先出動？有冇用過腦？可是根本冇腦！<br><br>黃昏6點之後禁止堂食呢條橋真係好辣，不少餐廳只做夜巿，例如火鍋、雞煲、和式料理Omakase……之類，叫經營者如何生存？<br><br>之前一段時間因疫情影響門堪羅雀，近期稍見起色，又遇上第三度、更嚴峻的考驗，以為回到限聚四人共桌，卻推出四人一桌只是下午6點之前，6點之後禁止堂食。<br><br>坊間媽媽叉叉嘩嘩之聲不絕，好些從事飲食行業的朋友欲哭無淚……今次真係要跳樓，吊頸都嫌遲！<br><br>6點之後禁堂食咁辣嘅招數都諗得出，不如去到盡，學習一些國家Lockdown，什麼堂食？根本連出門也予以禁止，除了購買民生存活至基本食用品商店或超級市場，所有商業行為一切停頓，還想一家人歡聚或二人去餐廳撐枱腳？免問！連購物也只能一人出動作代表，其他家人留在家中大後方。<br><br>嚴厲還擊病毒感染，何止堂食晚餐？早餐？午餐？下午茶？難道病菌害怕日間餐廳活動，日光日白懼怕神枱關公？捱到太陽下山出嚟開Party？<br><br>如果認定餐廳堂食出狀況，病毒傳播關鍵，港九新界所有餐廳不論時段，都應該專注外賣，不得堂食。變本加厲無毒不丈夫，既然認定餐廳及其廚房是毒源；什麼晚巿堂食叫停？不如日間堂食、外賣，即是餐飲業全數停業，才算具效率的對策，船頭驚鬼船尾驚賊，清理不了隱形帶菌者。<br><br>揀封殺對象，挑剔晚巿，只會引來餐飲業怨聲載道；雖然聽命政府政策，正向面對抗疫，心底下重疊的失望與經濟擔憂沒有最深，只有更深！<br><br>對準餐廳經營者落重手，政府可有勒令所有商戶業主停止收租？政府限制餐廳經營多久、業主也需回饋停止收租。<br><br>冧㗎啦個巿，政府儲備也非沒完沒了掏之不盡，病毒未殺死我們之前，不少人看不到未來已跳樓、吊頸、燒炭亡，冤魂沉淪在黃昏6點至清晨5點，永不超生！</p></body></html>