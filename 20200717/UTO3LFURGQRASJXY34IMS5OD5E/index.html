<html><header><meta charset="utf-8"><title>先下手為強 - 邁克</title></header><body><h1>先下手為強 - 邁克</h1><p>對不起，我仍然覺得橙色物體最多不過止得吓咳，絕對不是有治本功能的良藥，既不打算為他十一月競選連任總統搖旗吶喊，也沒有計劃寫信去白宮篤灰。立法制裁破壞一國兩制的港官？很好呀，誰是罪魁禍首毋庸多講，助紂為虐的馬仔係邊個亦街知巷聞，請有咁快得咁快，凍結他們在美國的銀行戶口，封鎖他們在東岸西岸的物業，趕走他們手持綠卡的配偶子女，永遠禁止他們申請暢遊大峽谷的簽證。這不是煽動外國勢力，而是兩脇插刀幫港出聲，挑戰美帝單方面的「契約」：咪以為前殖民地高官和三萬警察好蝦，係咁意簽張廢紙就嚇窒佢哋啊吓，空口講白話無甚意義，叻嘅就坐言起行，馬上採取積極行動。嗌交部華大媽叉起條腰報復，以牙還牙整治做架樑的美國官員，我當然百分百支持，唔該依樣葫蘆，今日就吊銷他們在中國銀行的紅簿仔，關掉他們在北京的四合院，驅逐他們在清華大學研究孔子哲學的官二代……吓，班窮鬼也冇田也冇地，直屬家族成員冇一個賴在高級學府校園開法拉利跑車？咁，咁，咁點算好？華大媽放着廣場舞不跳，為國家鞠躬盡瘁，豈不是白費氣力？太欺負人了！<br><br>與其戰戰兢兢坐等可惡的美國佬執起掃把掃出門，我建議有骨氣的港官們先下手為強，立即在禮賓府前召開國際記者會，當眾撕爛花旗銀行存摺，面不改容燒毀綠卡和護照，集體斬雞頭發誓從此不踏入美國國門半步，否則不得好死。泱泱大國地方官，怎麼可以被番鬼佬侮辱，何況以最徹底的方式表忠，阿爺一定錫到你燶，升官發財前途無可限量。</p></body></html>