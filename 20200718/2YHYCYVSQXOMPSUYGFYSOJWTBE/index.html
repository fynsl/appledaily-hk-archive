<html><header><meta charset="utf-8"><title>蘋人誌：更年期比國安法恐怖—梁芷珊</title></header><body><h1>蘋人誌：更年期比國安法恐怖—梁芷珊</h1><p>訪問這天梁芷珊自言本想穿得行政一點，作家一點，「但今日我不知道是不是最後一次夠膽接受訪問，所以我想着得自己一點，沒恐懼一點。」前一晚駛經銅鑼灣維景酒店國安公署對開，警車陣列，「那些恐懼突然而來，所以昨晚我睡得好差，我決定今日做一些可能不能再做的事，例如你問我點解着到漢堡神偷咁，其實我件衫係Victoria's Secret。」<br><br>維密放棄了香港，她沒放棄自己，52歲人，這天貼腳老牛配high heels，「有一件事好重要，女人唔好離棄你對高踭鞋及你條牛仔褲，當你仲着到，你要着。」老牛high heels不用天天出動，勿被衣服支配，「我想告訴你，女人變老的恐懼更大，變老驚唔驚？驚，但你唔好畀害怕變老支配。」<br><br>撰文：陳勝藍</p><p>9歲前
</p><p>梁芷珊很小就跟恐懼打個照面，9歲前有讀寫障礙症，筆下字體360度回環往復正反交錯，不為世俗所容，小妹不解，打麻將隻三萬反轉一樣是三萬，「9歲我搞掂咗單嘢（寫字），搞掂咗認命、我係蠢。」她說：「有時原來命唔使認，搞掂字體我人生有希望。」老師見梁同學錯字少了，獎她紅色原子筆，而紅筆唯一用處是改錯字，問你死未。</p><p>10至19歲
</p><p>考入庇理羅士中學，總是老師口中的「阿邊個」，多麼恐懼別人不認識她，不惜用真名作詞取笑老師，沒料到為日後填歌詞打了個底。後來梁芷珊成為名作家，返回母校，老師問：「你係……」<br></p><p>20至29歲
</p><p>理工畢業，面對社會，恐懼仍然纏身，她說：「我連朝早起身返工都驚，我正正係咩都驚，所以有拖延症，大學畢業頭幾年沒搵工（專心填詞），直至一日阿媽敲我房門：『你究竟幾時正正經經搵份工？』我先知道阿媽覺得我唔正經，俾阿媽覺得唔正經都好大鑊。」當時弟弟已投身社會，「我細佬細我五年，同你同一個生肖。」梁小姐要我寫出來？「係呀！連我細佬都出來工作，朝早爬起身搭巴士返工的工作，OK我overcome這個恐懼。」<br><br>跑到時裝品牌MEXX做Marketing，一年飛八次，直至29歲九七回歸，「29歲已經係中女，中到𠵱家，你𠵱家話我中女我已經好開心。」當時公幹完畢，在回港飛機上許願，取其接近宇宙，她希望當全職作家，「其實也是源於恐懼，當你恐懼搵路走時會許願。」時裝品牌高薪厚職，奈何香港回歸後前景不明，而Marketing要放眼往後三年市場，「香港經濟低潮，即是我人生的高峯在經濟的低潮，咁咪大鑊，我咪淺水浸蛟龍？」高空許願果然使得，不久離辭，投稿出第一本小說。</p><p>30至39歲
</p><p>女人29+1有幾大鑊？「嚴重過國安法啦，每個女人第一個重大恐懼就是自己面對30歲。」梁芷珊分析恐懼論：「我好恐懼『恐懼』，當我覺得即將會恐懼，我推自己去更驚的位，攞住少少驚做動力，我過得到就冇咁驚之前的恐懼。」她分析支配論：「你可以恐懼，但不要被恐懼支配，正如你可以談情說愛，但不要被愛情支配，去到一刻你被馬伕推落火坑，這跟你是否擁有愛情無關，是你甘願被愛情支配。」<br><br>蝙蝠俠最怕蝙蝠，化身蝙蝠正視恐懼；莫非梁芷珊害怕羅傑承，所以追隨？「我真係好怕他，驚到瞓唔着。我好多年失眠，我覺得好大程度是怕他，驚我做唔到令他滿意的事。」一天羅先生在客廳睇波，她在廁所驗孕，「跟住見到兩棟嘢，跟住我就『哇！』」羅傑承問：「做乜？」她答：「我有咗！」「係呀？」「我哋係咪結婚？」「任你。」這刻準媽媽眼淚決堤：「任我？唔係一定要結咩！任我？這個時候你突然畀民主我？」準老公連忙撫慰，去拉斯維加斯旅行的時候順便註冊吧，她一聽又哭：「順便？哇！」<br><br>2002年新春共赴賭城，她滿以為2月14情人節做「娘子」珊，隨從稟報當天輪候註冊者眾，大佬阿嫂不如13號結婚？回想一年前可不一樣，羅傑承為抱得美人歸，將她的小說《生命白麵包》拍成電影，李嘉欣主演，中國情人節首映，鬼佬情人節上正場。「上一年我享受那些，但到我『哇，有咗』，是但你啦！結婚？順便結啦！攞證書？13號啦，條隊短啲！」她強調這裏不是說誰的不是，如今世道艱難很需要笑，包括自嘲苦笑。<br><br>34歲誕下女兒樂桐，倒沒挑戰十級痛，她引刀成一快，卻有別的恐懼，包括體形，「生完之後女人最大目標是幾時着得返生之前條牛仔褲，幾時着得返做女件旗袍？」極度驚慌下又許願，到了女兒18歲入大學，她重返校園，「好不切實際？我每個願都投放少少浪漫元素。」如此宏願先記錄在案。</p><p>40至49歲
</p><p>梁子珊是九型人格3號仔，一生都要完成任務，婚後立志做好羅太、媽媽的角色，「我同時要對自己負責任，要做一個知性中女，中女的開頭要開得靚。」幫丈夫打理生意，車上波鞋、高跟鞋長存，搞完波就去ball，「女人39去到40，恐懼一定大過29去到30，開始見到自己賤肉橫生，好多地方令自己唔妥自己，直情用唔妥自己去形容。當時又產後幾年，又踏入四字頭，婚姻又差唔多七年之癢，真係好多嘢驚。」<br><br>她謝絕恐懼支配，去看中醫，對方劈頭一句：「你有冇聽過，唔知醜，生到49？」原來49歲是女人更年期中位數，此前此後七年（42至56歲）都受影響，「即係到我40幾歲發生任何事，無論我心情低落我發癲我唔靚我變肥我變醜我變男人我生鬚，都係因為更年期，唔關我事。」一聽鬆晒，「更年期嘛，會發生的，你話更年期係咪比國安法更恐怖？簡直係鬼故！」<br><br>今時今日她未換更，「我生緊暗瘡，即係嚟緊……」她向記者大叔分享買巾之道，「𠵱家買衞生巾心態好唔同，買咁多做乜，都唔知使唔使用。」據聞停經半年後迴光反照，親戚再來一次，「我包嘢咪擺好耐？唔知得唔得，需唔需要靜電？要搵K Kwong研究吓。」結果49歲沒有唔知醜再生，只是羅生羅太都倦了，就在那年離婚。</p><p>50歲後
</p><p>徐志摩說：「得之，我幸；不得，我命。」早前梁芷珊與法國名廚Olivier Elzer打得火熱，終究分手，她說：「其實有少少因為政治，這個我第一次講。」話說去年一次久別，相約重逢，Olivier步出中環站，正要取回電單車，卻遇上抗爭活動，遍地玻璃碎，心忖電單車不能駛過，法國人真有個性，索性徒步到港澳碼頭，獨自去馬交，「當香港出現抗爭，造成他的不便，他的不耐煩很合理，那個weekend我食自己。」<br><br>她做過編劇，懂得易地而處，「如果我去法國跟他生活，而法國有抗爭運動，我都會覺得『咁煩，去唔到shopping，我去英國行幾日，等你們亂完我才回來。』好正常啊，唔覺得有任何道義上、道德上問題，對他來說一樣。」話雖如此，那一刻內心已經分手，「我覺得他見到玻璃、去澳門嗰一刻唔愛我囉！」但覺疫情也比國安法可怕，病毒令二人實體分手，「過得到愛情，過唔到疫情。」<br><br>但願下一段情沒有口罩阻隔，不用酒精搓手才摸，最好關係存在於空氣中，如今果然有個外國男友，身在彼邦，二人維持soulmate。蘇眉是要吃的，這段情卻不能觸碰，沒有體溫，記者問，這就是一個52歲中女的性幻想？她抗議：「咩性幻想呀？真㗎！唔係幻想，確有其人。」<br><br>盤點半生，年輕時欣賞成熟男人的穩重，羅傑承比她年長九歲，在此之前的男友練海棠更大她10年；暮年近了，情場前景看俏還是看扁？「俏！」好友楊天命鐵批她52歲前未行過運，62歲前姻緣未快樂過，此後十年內會結婚，幸福快樂。記者問她，到時找個八府（伯父）巡按，還是投身鮮肉市場？「去到現在這個年紀，基本上我鍾意後生，有時活力要對方帶給你。」Olivier比她年輕11年，現在這位小她五、六歲，「我有少少嫌佢老！」<br><br>說好了的女兒18歲，她重返校園呢？「你怎想到她18歲，今年入大學，7月1號我瞓醒，突然英國同你講，你有BNO就來英國讀書啦。咦，我願望成真，有冇咁好彩？極度恐懼的時候許願反映你驚，上一個驚與這個驚唔同，這個驚給你一個希望，這個驚令我上一個驚願望成真，係咪好玄？」梁芷珊打算修讀很玄的哲學或政治，「我𠵱家黐住個女，她讀大學我又讀大學，她讀書我又讀書，她入去溝仔我都溝仔，她入去溝Professor，我都可以溝個Professor。」</p></body></html>