<html><header><meta charset="utf-8"><title>討好中國共產黨 - 邁克</title></header><body><h1>討好中國共產黨 - 邁克</h1><p>美國那個姓巴爾的司法部長真不識時務，竟然嚴厲譴責荷里活從業員媚外，指他們吃裏扒外「討好中國共產黨」。大佬，共產黨門檻那麼高，點討好喎，難道巴爾先生沒有聽過中國廣電總局最近出爐的二十條題材指引，擦鞋編導們就算刻意逢迎都無計可施，面面相覷大嘆非不為也實不能也。最膾炙人口的「禁愛情太甜蜜」，已經令他們無所適從，須知道美國啤啤自幼唔飲奶，襁褓期間一個二個吸收的不是可口可樂就是百事可樂，對糖的偏好根深柢固，煮餸落少半茶匙糖都周身唔聚財，墮入愛河的時候人人使盡渾身解數甜言蜜語，如何能夠節制？有辦法的國產美女景甜，不是咬緊牙關殺進荷里活做國際明星嗎，準備安插花瓶的影壇大亨乍聞禁令痕都頭埋，又不好意思建議她易名景鹹，你還忍心落井下石？<br><br>另外那條「禁露骨同性戀題材，要轉為友情」，影響倒不大，一來搞基近年已開到荼靡，男男親嘴摸屁股和女女身水身汗磨豆腐，市場需求都趨於疲弱，唔拍罷就；二來所謂轉為友情，不外圈內人講的「做唔成愛人做姊妹」，出嚟行的基佬司空見慣，要編進劇本毫無難度，何況露骨從來唔係同志那杯茶，露肉露械先至係，譬如《以你的名字呼喚我》籌拍續集，就沒有聽聞兩個男主角積極減肥以便在水銀燈下展覽排骨，他日影片運到大陸公映應該順利過關，不過既然禁甜，倒要管管意亂情迷的小妹妹粉絲，凡尖叫「甜茶」的一律重重打臉。至於剛剛宣佈離婚的艾米漢默，到時如果在銀幕慷慨展覽他的「疫情受惠股」，國內的睇肉家恐怕只好組團蒞港圍觀。</p></body></html>