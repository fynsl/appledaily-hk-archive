<html><header><meta charset="utf-8"><title>【智取大市】兩個板塊低調起動 - 晉佳</title></header><body><h1>【智取大市】兩個板塊低調起動 - 晉佳</h1><p>股市大調整後，港股、美股上周五率先感受到炒風再現，微盟（2013）單日急彈逾一成，至於美股略為相似概念嘅TWLO亦大升7%，相反ATMX同FANGMAN表現相對普普通通。之前講過武肺疫苗出爐後肯定拖累科技股資金流，而龍頭股套現潮提早出現，資金由大轉細係正路趨勢，二、三、四線股有條件趁機選擇性喪炒。<br><br>除咗微盟同TWLO強勢之外，可以留意資金輪動去兩個板塊。上期講JS環球生活（1691）準備突破，早幾日旗下SharkNinja歐洲高層話疫情下增長25至30%，第二季環境好轉，加上疫情下多咗人買小家電，照計業績唔差。與此同時，醞釀私有化嘅海爾（1169）上周五突破，仲有打算分拆智能電視網絡兼發咗盈喜嘅創維（751），智能家電概念估計有料到。<br><br>另外可留意裝配式建築概念。舊年上市嘅PC構件龍頭遠大住工（2163），打算嚟緊A股上市，股價兩個月靜靜雞升咗1.4倍，市值114億，市盈率15倍，舊年盈利有45%增長。相同概念的，有舊年由建業胡葆森全購嘅築友智造（726），同埋3月到𠵱家升咗1.4倍嘅A股亞廈股份。裝配式建築成為國策之一，今年佔新建建築比例達到15%，2025年要佔30%，之後再詳談。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>