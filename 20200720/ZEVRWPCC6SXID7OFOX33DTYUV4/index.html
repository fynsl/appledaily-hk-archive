<html><header><meta charset="utf-8"><title>載歌載舞慶回歸 - 邁克</title></header><body><h1>載歌載舞慶回歸 - 邁克</h1><p>香港各式各樣確診群組，我最關注旺角酒樓載歌載舞慶回歸的愛國人士，因為大家咁上下年紀，同樣廁身收成期，見大叔大媽有得飲有得食之餘，尚有現場嘉賓落力表演，不折不扣羨慕妒忌恨，立即周世顯上身喃喃自語「我又係老鬼，人又係老鬼，點解人哋咁夠福，我咁衰呢」，恨不得發起眾籌買張天價機票由巴黎潛返赤鱲角，哀求藍絲朋友做中間人介紹我入會，武肺第幾波都話之佢，舞照跳歌照唱，盡情玩咗先至算。貪婪的眼睛掃射歌單，負責娛賓的KK、小雪、秀秀和Royal何等等雖然聞所未聞，也不清楚唱《分飛燕》的肥媽是真肥媽抑或街上求其一個超磅嬸嬸，所謂高手出民間，絕對不嫌棄。並且曲目選得實在有心思，欠缺紅歌當然遺憾，也教人戥他們提心吊膽，但節目包括一首講人鬼情未了的《幽媾》，一首描寫舞女捨不得燈紅酒綠的《最後一夜》，還有剛剛提過的《分飛燕》，你話幾應景，最難得是他們毫不介意又分又離又陰陽阻隔唔好意頭，有種「死咪死囉」的豁達，完全當瘟疫冇到，簡直比林鄭更有資格成為天天煮的最佳榜樣。<br><br>不怕你笑我離地離過劉姓貴公子，養在象牙塔裏民間疾苦和樂趣一概不識，居然不知道壓軸的《十一哥》是什麼東東，乍見還自作聰明，以為愛國群組狗咬狗骨，特邀詞壇桂冠詩人作首新歌唱衰那位湯先生，心諗人哋大狀咁夠義氣，你班瘟神執住未經證實的都會傳說唱通街，情何以堪啊。上網一查，哎呀，原來粵曲王子鄭錦昌和廟街王子尹光早就分別唱成經典，失覺失覺。</p></body></html>