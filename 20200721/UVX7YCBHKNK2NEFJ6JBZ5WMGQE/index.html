<html><header><meta charset="utf-8"><title>問候你老竇 - 邁克</title></header><body><h1>問候你老竇 - 邁克</h1><p>臨老終於學會待人接物的皮毛，懂得在適當時機一鞠躬再鞠躬，雖然離圓滑的崇高境界還遠得很，總算比年少無知時少得罪人。不由得感嘆：「如果早三十年學識呢啲人情世故，就唔會搞到家陣咁。」耳朵無辜被灌苦水的P女士沒好氣答：「閣下係少爺仔，打嘅又係風流工，唔使仰人鼻息，使乜學吖！」「所以咪搞成咁囉。」「究竟搞成點？」「點？人又冇物又冇，咁囉。」期待中的金葉菊情節沒有和盤托出，她大概有點失望，但基佬和寫作人一樣，天生是被誤會的，我還要一人分飾兩角，再解釋也沒有用。不知道為什麼，馬上想起嗌交部某戰狼早排向外國勢力拋浪頭，有一句「中國不是嚇大的」，乍聞我仲以為鐵嘴雞興奮過度甩甩漏漏──通常拍心口表示冇有怕，不是揚言「超，我由細嚇大㗎，驚都未驚過」嗎，怎會反而把頭一縮，宣佈自己的膽自出娘胎便受嚴密保護？<br><br>言者無意聽者有心，P女士那句話解開了謎團：原來嗌交戰狼悉心為中國人營造的，是一種嬌生慣養的形象，個個都是含住件曠世寶貝誕生的賈寶玉，在老祖宗蔭庇下未經風雨（呃，雲雨倒翻過的），野蠻的老番不識趣冒犯，小心書僮茗煙跳出來護主，把你當吃不到天鵝肉的金榮罵個狗血淋頭：「我們肏屁股不肏屁股，管你雞巴相干，橫豎沒肏你爹去就罷了。」《紅樓夢》的粗口你聽唔明？哪，等我義務翻譯成廣東話醒你，不過先旨聲明，真係好粗㗎吓，淑女千萬慎入：「我哋小唔小seafood，關你乜隱事，又唔係小你老竇。」唔問候令堂問候令尊，犀利哩？</p></body></html>