<html><header><meta charset="utf-8"><title>【冰說聰明】長科將重投北水懷抱 - 青冰</title></header><body><h1>【冰說聰明】長科將重投北水懷抱 - 青冰</h1><p>恒指公司周一宣佈推出科技指數，涵蓋現時30隻最大市值的科技股，同日螞蟻集團宣佈啟動上市計劃，周二整個新經濟板塊起舞，三大巨頭ATM分別升7至8%，而十大成交股份中，有6隻係科技指數的成份股，合共450億成交，可見科技指數一出，誰與爭鋒！<br><br>由於科技指數風頭勁，大家也忽略了8月恒指季檢，是首次可納入W股，究竟係兩隻定三隻，相信小米（1810）就最緊張，因為點計都係阿里巴巴（9988）及美團（3690）呼聲最高，而更少人談及的，應是綜合指數的季檢，即係港股通換碼的重要日子，中小型股份有北水眷顧，隨時聲價10倍，今次趁大行們未出報告講心水，青冰率先畀定一隻潛在新貴股，就係長江生命科技（775）。<br><br>要加入恒生綜合指數，過去一年的月均市值起碼要有50億元，及流通成交達一定水平，就可以加入小型股指數，成為標的。長江生命科技比較特別，早年係標的之一，但股價持續下滑，市值萎縮至50億以下，最終在2018年9月被剔出，自始北水投資者只能沽不能買，截至最新的資料，仍持有1,871萬股。<br><br>多年來業務冇乜建樹，直至去年11月平地一聲雷，旗下公司研究黑色素瘤有成果，已到第三階段臨床試驗，股價單日由0.35元飆升至0.91元，急漲1.6倍，北水當日亦狂沽套現，自此成交轉趨活躍，通告亦多咗，3月再公佈將在港分銷附屬公司的冠狀病毒檢測試劑盒，食正今次肺炎疫症條水，上月再update大家，黑色素瘤疫苗已獲美國FDA的快速通道資格認定，即係話，疫苗離推出市場之期越來越近。<br><br>業務上了軌道，素瘤疫苗有成果，亦大機會重新被納入為港股通標的，相信北水都唔介意再次光臨，戰友𠵱家偷步入市，到時可將火棒傳承畀佢哋啦。<br><br>青冰<br> http://fb.com/chingbing888 </p></body></html>