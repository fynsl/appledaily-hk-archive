<html><header><meta charset="utf-8"><title>【智取大市】五天線的重要性 - 晉佳</title></header><body><h1>【智取大市】五天線的重要性 - 晉佳</h1><p>ATMX連日震倉仍然守到20天線樓上，情況不差。大牛市去到尾聲，個股仍然相當亢奮，嚟緊短時間內，仍有股份能以5天線作為支持點而急升，但相信集中喺中小股之內出現。股份升至明顯拋離5天線，就可能準備食糊唞氣嘅時間。大成交明顯跌穿5天線，就係止賺之時。<br><br>中芯（981）之前急升就係典型例子，由6月中旬至7月中旬，股價上升逾倍，其間只有一次即市跌穿5天線，但收市仍保持喺5天線附近，直至7月中由高位近45蚊跌到38蚊嗰日，先至明顯跌穿5天線。上期提到遠大住工（2163）意外發盈警上半年蝕錢，但股價有本事低開8%再倒升7%，股價喺10天線錄得支持，再戲劇性收復5天線，走勢算不錯，有條件稍後再爆升迎接A股上市。<br><br>之前曾講過要留意納指月線圖明顯拋離保歷加上軸，係科技股近見頂信號，另一個重要嘅大市溫度計，就係歐元滙價。<br><br>3月至今，美國M2錄得近20%增長，游資蜂擁買股嘅同時，亦令美元滙價大弱勢，相對之下，歐元成為強勢貨幣。由5月至今，歐元滙價出現調整，往往係股市插水嘅日子，假如歐元呈見頂迹象，呢轉升市亦隨時玩完，值得留意。<br><br>晉佳<br> http://fb.com/advanceguy1 <br></p></body></html>