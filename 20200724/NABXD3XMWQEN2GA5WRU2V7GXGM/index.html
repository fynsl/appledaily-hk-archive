<html><header><meta charset="utf-8"><title>BNO照肺 - 邁克</title></header><body><h1>BNO照肺 - 邁克</h1><p>英國單方面宣佈明年一月起接受BNO持有人申請居留，雖然事不關己，慈眉善目的我一樣為三百萬有資格赴殖民地前宗主國過低端自由生活的港胞勞心，不但通街報喜，仲一字一句研究條文。要起碼六個月經濟獨立，唔識英文要真心學英文，要交移民醫療費，全部合情合理，但讀到「要照肺」，資深camp精忍不住噗嗤一笑。哎呀，仲使講，梗要照啦，聽聞愛國藍絲之中已有不少反骨份子陰陰濕濕執定行李，得把口硬，其他部位軟，昔日華南影帝吳楚帆話齋，食碗底反碗面，準備隨時搭上開往希斯路機場的航班，視國安法帶來的安定繁榮如糞土，決心追隨林鄭老公同兩位公子。X光片如果出現藍色陰影，個肺不妨三照四照──前車可鑒，你睇吓呢兩日美國政府下令關閉侯斯頓中國總領事館，盛傳工作人員撤離前手忙腳亂焚毀重要文件引起火災，某議員直斥此機構有若「巨型間諜中心」，英方不會聽不到警鐘，特別謹慎是應該的，千祈咪招狼入舍啊。<br><br>假如我是居港藍絲，肯定不會想移這種血淋淋的民，半山住得不耐煩，乾脆搬到天子腳下，天天去梅蘭芳劇院聽京戲，遇上空中劇場現場直播，還可以博出鏡，你話幾寫意。英國有什麼好，莫講話一個唔小心住咗去鄉下，連麻雀腳都搵唔齊，即使（大陸一般喜歡寫成「即便」）身處倫敦，去西盡看話劇沒有中文字幕的，高文花園的歌劇和芭蕾又長又悶，演出期間還不准拿出手機影相。更討厭的是鬼仔鬼妹污糟邋遢，又唔洗面又唔刷牙，就算貴為小王子，搞到兩隻手五顏六色個阿媽都不以為恥──口講無憑，有圖有真相。</p></body></html>