<html><header><meta charset="utf-8"><title>疫情下的辣酸苦甜　家居照顧服務督導主任 - 吳慧欣</title></header><body><h1>疫情下的辣酸苦甜　<br>家居照顧服務督導主任 - 吳慧欣</h1><p>「港泰護老中心再多23人確診，至今四分三院友染病」、「重災區慈雲山三分二樓宇成『疫廈』」、「六成居黃大仙區的確診者為慈雲山居民」，每天的新聞報道，慈雲山均榜上有名，一切源起7月7日港泰護老中心的群組爆發，令在慈雲山從事綜合家居照顧服務的明愛員工、義工，嚐盡辣酸苦甜。<br><br>辣。那邊廂電話響個不停：「吳姑娘，我哋單位大廈有人確診！」「我哋單位有9位同事住慈雲山確診大廈，明天只有2位照顧員上班！」「有個案要到 QE 洗血，陪診不能改期！」「我們的服務，為體弱長者及有需要人士提供家居照顧服務，他們很需要我們送飯，服務不能停，如何是好呢？」<br><br>酸。「邨入面唯一一間百佳，貨物被搶購一空，唔知幾時返貨。」「姑娘，我日日都困在家，唔敢出街，棟棟樓都有確診，好驚。」「慈雲山中心有一半商店沒有開，成條街人流疏落，平時大排長龍的巴士站都冇晒人，好冷清。」「DHL通知，話唔會來慈正邨收件，因為係疫區……」「的士司機聽到我話要去慈雲山，竟然拒載！」<br><br>苦。高溫天氣下全副裝備的照顧員：「今日34℃，着住保護衣送飯，真係好辛苦！」「呢個係我哋職責，雖然係驚、又有心理壓力，家中有老有幼，擔心會受感染，但係唔送飯，老人家就冇飯食！」<br><br>甜。每天，團隊們面對不同的挑戰，沉着應戰，打好這場硬仗。「辦法總比困難多！唔夠人，主管、社工、文員一起送飯吧！」「一方有難，八方支援。西貢隊有5位同事舉手自願前來慈雲山支援！」「保護衣唔夠用？各團隊仗義支援借出共數百件。」<br><br>這些情況都是我們第一次遇到，見招拆招，問題一一迎刃而解。感恩有你，並肩同行。陳婆婆：「多謝明愛，多謝姑娘，咁辛苦送飯畀我食！好人有好報，你哋一定要平平安安。」王伯伯：「你哋送飯要自己小心啲呀，要飲多啲水，天氣好熱呀。」施婆婆﹕「林姑娘，你上次話送完飯，好唔舒服，𠵱家你點樣呀？好擔心你哋！要小心啲呀！」<br><br>吳姑娘：「有善長贊助保礦力同水果畀我哋，為我哋加油打氣，大家要注意水份補充！」蕭義工：「知道你們在疫情來勢洶洶下，仍盡你們所能，緊守崗位，熱心工作，為每一位老友記服務。在此送上我無限的敬意及感謝。感恩有你們的全力以赴，為你們而祈禱。」福利專員：「深深感受到他們敬業的精神，很感動。請代感謝之餘，還請他們小心防護，免受感染。」<br><br>一句句的問候、鼓勵及祝福都是團隊的動力，本着「以愛服務，締造希望」的使命，盡我們所能，為有需要人士服務，希望疫情早日完結。<br><br>黃大仙各位同事、老友記、街坊，加油！<br>吳慧欣<br>家居照顧服務督導主任</p></body></html>