<html><header><meta charset="utf-8"><title>【Second Life】海外虛銀投資者星光熠熠 - 杜夫人</title></header><body><h1>【Second Life】海外虛銀投資者星光熠熠 - 杜夫人</h1><p>香港虛銀染紅人人皆知，股東組合實有一、兩間中資巨企。放眼海外，外國虛銀股東組成多元化好多，有天使基金、創投、Accelerator，甚至眾籌，有網球名將，亦都有大冒險家。<br><br>先講星級投資者。最意想不到，英國網球名將Andy Murray竟然有份投資虛銀，原來佢喺2017年經眾籌平台Seedrs成為Revolut的個人投資者。雖然，唔知梅利當年投資金額，但睇番銀行5年間火箭式高增長，都只能讚嘆梅利眼光獨到。<br><br>Revolut芸芸投資者中，特別要提一提DST Global，創辦人為俄羅斯富豪Yuri Milner。 或者大家都記得佢旗下基金一度持有小米（1810）逾9％股權，事實上，佢仲有投資facebook、Twitter、Airbnb、Spoitfy、阿里巴巴。呢位俄羅斯巨鱷同馬化騰份屬友好，經常拍住上投資金融科技公司，好似巴西大型虛銀Nubank都見到兩位的手影。殺入新興市場嘅仲有紅杉資本，中資衝出世界的又一例證。<br><br>歐洲虛銀N26嘅投資者名單同樣星光熠熠，包括李嘉旗下維港投資、新加坡主權基金GIC、騰訊（700）、安聯公司、Peter Thiel旗下嘅Valar Ventures等都有份支持。<br><br>英國另一規模較小的Starling Bank，其投資者組成較類近香港虛銀的模式，都係得幾位主要投資者，其中一位係swiss-born富豪兼冒險家Harald McPike。<br><br>順帶分享單花邊新聞，話說McPike曾經與太空旅遊公司Space Adventures打官司。唔少報道引述法庭文件指，雙方2013年簽咗張總額1.5億美元的合約，McPike率先落訂700萬美元，一心諗住6年內可以「登月」，翌年應該要畀第二期訂金800萬美元時，McPike開始覺得公司未必可以幫佢達成心願，結果公司以佢無按時找數而終止合約兼殺訂。McPike訴諸法律，最終雙方和解收場。<br><br>講返轉頭，nothing is impossible，只是sooner or later的問題。Space X 2年前就宣佈，將會在2023年首次載人到月球旅行，乘客係日本富商前澤友作。<br><br>杜夫人<br> http://fb.com/mrsmarydoo </p></body></html>