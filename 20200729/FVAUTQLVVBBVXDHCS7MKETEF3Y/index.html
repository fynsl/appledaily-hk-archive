<html><header><meta charset="utf-8"><title>【字裏凡間】爆陳惠敏李小龍搏擊之情　沈西城的拳頭與枕頭</title></header><body><h1>【字裏凡間】爆陳惠敏李小龍搏擊之情　沈西城的拳頭與枕頭</h1><p>曾經問過文壇健筆沈西城，最羨慕金庸筆下哪一位大俠？他愣了一秒，說是瀟灑的令狐沖。但總括一生，我覺得他更像韋小寶，闖蕩於香港現代的江湖，他見盡歡場旖旎、魑魅魍魎，故事一直離不開拳頭與枕頭，精采過電影。</p><p>「我唔係黑社會，年輕時貪得意鍾意混迹江湖。因為好多事我做唔出，所以做唔到古惑仔，只能做作家。」七十二歲的沈西城與我握手，卡通tee外搭西裝褸配波鞋，他的手沒有老人斑和血管青筋，細滑如一雙女人的手。呷着咖啡，我意識到那雙手，曾經寫盡人間光怪陸離。</p><p>祖母是日本人，當年想沈西城遠離混雜圈子，曾迫送他到日本讀書。可幾十年過後，沈西城與江湖友誼未斷，與各堂口幫派中人仍是莫逆之交，早陣子出版《舊日煙雲》一書，六、七十年代「慈雲山十三太保」前首領陳慎芝，便以好友身份一早前來簽書會坐鎮給力。</p><p>「茅躉華（陳慎芝外號），日頭教授，夜晚教父，哈哈。」聽起來本應頗驚駭的場景，由沈大哥口中說出來，總是跟他束蓄了幾十年的二撇雞一樣，充滿喜感。</p><p>「好多嘢匪夷所思，你見過真正黑幫打鬥未？我在陳惠敏身邊當了四十多年嘍囉，以前成日見。」沈大哥記得，有次在華登舞廳，陳惠敏請人按住升降機掣，準備在裏面教訓六七人，出手前不忘請沈西城避席免拳頭無眼。「邊有好似電影打咁耐，好快瞓低晒，尤其打鬼佬，惠敏深知論體能未必夠老外打，只能靠古惑招，重拳打顎骨位，他在尖沙嘴打咗幾百次。仲有，唔夠打要走，走得快，下次再報仇。」</p><h2>陳惠敏黑白逢源　「用武士刀係我第一次」</h2><p>最近，他索性開了網台節目《西城講古》，找來陳惠敏分八集由童年講到七十多歲的人生經歷與江湖逸事，陳更說是自己最後專訪。因問答內容皆爆，包括他曾經亦警亦黑的「無間道」人生、與李小龍的交往，點擊率爆燈。</p><p>年輕時買玩具已經刀槍劍盾、十二歲已學功夫的陳惠敏，不諱言當年考獄警（俗稱柳記）又戀慕社團風光，竟挾着警察身份同時投奔黑幫。「當時我學緊西洋拳，派咗去守芝麻灣，咪搵啲犯當沙包練拳。在芝麻灣真係打到仆街，好似地獄咁，所以有句『芝麻灣，入得去就冇得返』。」</p><p>陳惠敏憶述，六、七十年代「警匪一家親」的時期，無人可以當清官。「你唔貪都有人放錢在你locker，你是『老襯』（無底）成班人不會跟你說秘密，心想如果有個社團照住好啲。」陳惠敏當時黑白兩道都吃得開，行咇鍾意行邊度就行邊度，月薪二百八十元，他的「額外」收入動輒過千。後來，他被警隊發現有背景而逐走，正式行走於江湖，因為拳法凌厲，冒起得很快，廿多歲便被老大看中做了小頭目，管尖沙嘴。他以「百花齊放」形容七八十年代的香港，「是個紅黃藍白黑都有的年代」。</p><p>「打爛仔交和擂台唔同，擂台你跌落地對方唔會再打你，但打爛仔交你瞓地下都照打。人哋劈友用西瓜刀，開片用東洋武士刀，係我陳惠敏第一次，啲人見到亮晶晶的刀已經驚到走晒。」陳惠敏在節目中露兩手，老大氣勢、犀利拳法似乎寶刀未老。沈西城有張與山口組盛力會會長盛力健兒的合照，便是當年隨好友惠敏哥到訪日本而互相結識。</p><p>陳惠敏又在節目中大談與李小龍的友誼，當年，李小龍稱他「街頭霸王」，而陳惠敏稱他「武術大師」。「李小龍是武術家，有學識、有品德、重哲理，我只是搏擊家，李小龍好鍾意同我傾搏擊。」他又形容李小龍講粗口，總是高檔而幽默，「佢唔會×你老母，而是話我×緊你喎，舒唔舒服呢？」</p><p>陳惠敏回想當年，因為細姪、李小龍之子李國豪不肯在電影中扮演父親，加上言語囂張，曾摑了他一巴掌。「佢敢還手打×死佢。」陳惠敏在鏡頭前說。</p><p>「如果當年李小龍同陳惠敏打，你估邊個會贏？」我問沈西城。「應該李小龍，惠敏哥也認同，他的直拳計過有二百五十至二百七十磅，但李三腳的爆發力更強。」</p><h2>艷情主編流連歡場　「可以浪蕩不可薄倖」</h2><p>香港黃、賭、毒事業早已式微，不少江湖中人也早已淡出歸隱，看着老友一個個仙遊，江湖褪色，沈大哥也不勝欷歔。「現在西瓜刀、水喉通開片，以前台灣黑幫有手榴彈；日本用AK47，山口組一個打十個，香港是十個打一個。」</p><p>沈西城說，無心插柳在文壇打滾多年，我手寫我見。江湖除了拳頭又怎會無枕頭？愛流連舞廳的沈西城，見盡歡場百態。九十年代他轉戰傳媒，曾出任《花花公子》中文版主編，主理成人刊物《奇艷錄》、任《武俠世界》總編輯，以及復刊艷情雜誌《藍皮書》。</p><p>「人可以玩，可以浪蕩，但不可薄倖，糟糠妻不能棄，杜月笙都係咁。」倦鳥知返的沈西城，去年結束了有六十年歷史的《武俠世界》，年底將出版《香港夜生活史》（暫名），寫拳腳以外色慾橫流的香江風月逸事。</p><p>沈西城掛在口邊的話總是說自己老了，體力有限。可他的眼神卻沒有老，可以沉穩滄桑，也可以炯炯如火。</p><p>部份圖片由受訪者提供</p></body></html>