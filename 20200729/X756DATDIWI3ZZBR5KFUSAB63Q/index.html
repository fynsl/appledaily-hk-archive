<html><header><meta charset="utf-8"><title>【姐匙Talk】吳緊張唔甘心遭天空踢開</title></header><body><h1>【姐匙Talk】吳緊張唔甘心遭天空踢開</h1><p>「天空」係搞笑高手，但佢平日做人一啲都唔搞笑，身邊好多人都頂佢唔順兼反面收場，好似合作無間嘅金牌拍檔「大茄」同「蔘叔」等等，都一早反晒面。其實天空最擅長係吸精大法，識得喺唔同人身上吸取對方嘅武功，吸盡之後覺得冇利用價值，自然就會掉埋一邊，講得難聽啲係用完即棄。<br><br>Jessie最近聽老友講起其中一位同天空合作多年嘅戰友「吳緊張」，原來佢早幾年畀天空「用完即棄」後，一直鬱鬱不歡，結果唔單止做嘢做到一鑊粥，而且更飲到身體出毛病。</p><p>借酒澆愁</p><p>吳緊張曾經係公仔箱金牌寫古佬，離巢之後，喺90年代開始幫天空寫古仔，過去20年兩個人合作無間，不過天空始終每年產量唔多，吳緊張為生計，當然要自己諗辦法，於是乎，吳緊張就喺內地一邊做製作人拍嘢，另一邊等天空幾時有戲開，就幾時返嚟幫手。</p><p>點知幾年前開始，天空唔再搵吳緊張幫手，搞到佢好唔甘心，覺得自己曾經係天空身邊嘅紅人，尤其是多年前天空畀人影到有女入房之後，吳緊張曾經幫佢擋咗一刀，硬食咗隻死貓，結果到頭來畀天空一腳踢開，搞到吳緊張情緒極度低落，呢幾年成日飲酒自暴自棄，好多朋友想關心吓佢，但佢終日匿埋唔見人，完全同朋友切斷聯絡。<br><br>撰文：Jessie<br>本欄逢周三刊出</p><p>姐匙Talk</p><p>我姐匙縱橫歌影視幕後，多年嚟冷眼旁觀，娛樂圈大小事都走唔過我雙眼，歡迎大家嚟剝花生。</p></body></html>