<html><header><meta charset="utf-8"><title>自認高大靚仔　不甘發展未如志偉　曹查理復出條件「同苑仔拍三級片」</title></header><body><h1>自認高大靚仔　不甘發展未如志偉　<br>曹查理復出條件「同苑仔拍三級片」</h1><p>曹查理演出過《整蠱專家》、《精裝追女仔II》等港產片，專演賤男、鹹濕猥瑣角色，後來他索性改為接拍三級片，代表作有《我為卿狂》，撈得風生水起，高峯時期同時拍八部電影。直到2000年後，他開始淡出電影圈，少有在幕前出現。直至最近現年71歲的他應好友苑瓊丹（苑仔）的邀請，為苑仔在香港開電視主持的節目《開工大吉77》擔任嘉賓。</p><p>從未戀圈中人</p><p>老朋友見面，曹查理和苑仔當然傾得開心，久違了的曹查理「猥瑣笑容」一如當年，重提當年轉戰三級片市場，他直言是因為「條氣唔順」，他笑說：「嗰陣我生得高大又幾靚仔，但成日都做奸嘅，處於半紅不黑位置，最紅反而係志偉（曾志偉）、大口青（王青），佢哋做晒主角嚟打我，我就一於去拍三級片，睇吓佢哋敢唔敢！」又誇口指自己多年來從未與圈中人發生感情，歷史相當「乾淨」。<br><br>曹查理憶述當年拍了逾80部三級片，收入相當可觀：「我當時六萬蚊一組，日日開工開足幾年，試過有一次嚟到現場，導演覺得個景唔得，照出糧叫我收工！其實我唔介意人哋點睇，因為最緊要記得我，而且好多女明星都係得遠觀，我就可以同佢哋親近，所以唔抗拒。」</p><p>拒為幾萬登台</p><p>早已退休嘆世界的曹查理，今次純粹畀面苑仔才出山：「大儍（成奎安）舊時叫我返內地登台，話上去打個招呼就有幾萬蚊，我都唔睬佢！今次苑仔叫到我先出嚟咋，如果苑仔叫我一齊拍三級片，我肯復出，因為呢部一定係笑片，唔會係愛情動作片。」<br><br>苑仔表示自己在曹查理心中有一席位：「佢都話圈中朋友唔多，佢最經典嘅鬼故、拍三級片實況都講晒畀我聽，喺訪問佢仲講拍完三級片之後點解決、拍攝嘅細節等，我都唔知個尺度出唔出到街！」</p></body></html>