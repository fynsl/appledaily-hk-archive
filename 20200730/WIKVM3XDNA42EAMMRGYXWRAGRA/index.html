<html><header><meta charset="utf-8"><title>【魚樂無窮】低調電動車起飛 - 唐牛</title></header><body><h1>【魚樂無窮】低調電動車起飛 - 唐牛</h1><p>電動車概念股近月炒到飛天，香港上市的有比亞迪（1211）、恒大健康（708），美國上市則有Tesla、蔚萊，全部破頂再破頂，今日推介低調電動車股雅迪（1585），亦靜悄悄創出新高，論炒作賣點，絕不比上述名牌遜色。<br><br>集團主要內地產銷雅迪品牌的電動兩輪車，包括踏板車及單車，近年產品需求持續上升，帶動生意及盈利趨升，月初更發盈喜，預計中期盈利增長不少於90%，主要受惠產品銷量增加，以去年同期賺1.8億人仔計，今年上半年盈利達3.4億人仔，相當於去年全年的66%，集團過往下半年業績較上半年佳，意味全年成績表只會更勁。<br><br>肺炎陰霾下一人一車出行需求大增，管理層早前接受訪問時透露，4、5月時單月銷量超過100萬部，說穿了又係疫情概念股一隻。論估值，比亞迪及Tesla市盈率全部過百倍，蔚萊及恒大健康更在輸錢階段（電動車都未量產），雅迪市盈率只得35倍，提升估值空間極大。論市值，最細市值的比亞迪也接近700億，最大的Tesla超過2萬億，雅迪市值僅200億，要追上比亞迪仲有排升，難怪近月北水掃貨既急且狠，昨日創出收市新高，爆升故事才剛剛開始。<br><br>唐牛<br> http://fb.com/tongcow88 </p></body></html>