<html><header><meta charset="utf-8"><title>【智取大市】納指大跌訊號要防 - 晉佳</title></header><body><h1>【智取大市】納指大跌訊號要防 - 晉佳</h1><p>美股上周五其實偏弱，係靠開市期間眾議院達成2021年度（今年10月開始）嘅新一輪1.3萬億美元救市協議，消息出爐後撐住美股即市反彈。<br><br>7月結束，有重要嘅訊號出現，納指連續第二個月拋離月線圖保歷加上軸；以月線圖5個月線睇，同樣連續兩個月向上拋離，兩者都係快將見頂嘅訊號。更甚者，8月份只要納指平開，就會拋離月線圖保歷加上軸開市，手上由1971年至今數據，過往出現6次納指拋離月線保歷加上軸開市，全部該月份最終以陰燭報收。<br><br>7月份納指以大陽燭近歷史高位報收，8月份仍有機會出現一支有幾百點上影線嘅陰燭，但8月內途中好肯定冇4月至7月期間咁平安。整個8月流流長，有見頂訊號唔代表第一個交易日就玩完，相反越近見頂越有幾會喪炒，強勢股以明顯跌破5天線作離場訊號，入市只以短線為目標。<br><br>港股方面，強勢股以半新股為主，物管股正榮服務（6958）先跌後升力守5天線，上周發盈喜半年多賺九成，歷史PE 55倍，估計會追近時代鄰里（9928）同永升（1995）嘅80至90倍水平PE。美股方面，Twilio、Fastly、Crowdstrike及Datadog公佈業績，大可炒到斷纜先收工。<br><br>晉佳<br> http://fb.com/advanceguy1 </p></body></html>