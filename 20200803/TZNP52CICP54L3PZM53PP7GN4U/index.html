<html><header><meta charset="utf-8"><title>鄧耀昇否認做酒店大亨</title></header><body><h1>鄧耀昇否認做酒店大亨</h1><p>【本報訊】Stan Group近年大力發展酒店業務，按酒店房間計，躍升為香港第三大酒店龍頭；計及其他物業，資產總值800億元，拋離很多已上市中小型發展商。外界指鄧耀昇（Stan、圖）着力成為酒店大亨，他否認。</p><p>面對逆風  感受良多</p><p>Stan認為自己與酒店大亨無緣，「多謝外界咁講啦。喺尖沙嘴、金鐘嗰啲核心區有酒店先係酒店大亨，我哋嘅酒店多數喺商住區」；如三間座落葵涌的酒店，大部份為本地客，主要作搬屋暫住、長租公寓等。<br><br>首次面對逆風，Stan感受良多，「之前97、沙士都在旁邊睇，𠵱家親身參與，原來感受係咁」。最近集團的葵涌工廈獲批改建酒店，Stan指大方向繼續是發展酒店業務，「會吸引本土客、商務客搞event，做到進可攻、退可守」。集團同時發展護老院、養老服務式住宅。<br><br>「發現至現時規模，唔可以放晒蛋落一個籃。03年後零售舖已唔係我哋最大份額，轉咗好多去工廈、酒店。」他透露目前項目亦非單靠家族資金，「近年多咗基金投資者合作，透過金融角度投入我哋項目」，最終目標仍是上市，「上市係生意人目標，獲得市場認可，而且融資方便；但我唔會夾硬上，做好生意先」。</p></body></html>