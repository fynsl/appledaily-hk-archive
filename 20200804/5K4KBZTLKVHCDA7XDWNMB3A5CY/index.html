<html><header><meta charset="utf-8"><title>讓地謝恩- 左丁山</title></header><body><h1>讓地謝恩- 左丁山</h1><p>馬鼎盛在「千年一遇馬師曾」一書中，有不少「同場加演」，即「馬鼎盛．識」，十分有閱讀價值，可增加不少內地情況知識及分享馬鼎盛之歷史研究心得。最近中美交惡，南海演習互出軍艦，又傳有美國偵察機飛近上海一百公里範圍內，再加上《環球時報》總編輯胡錫進噏得出就噏嘅作風，好似中美真係要打仗咁款。即使唔信雙方出口術，內地傳出要拍攝抗美援朝劇，一旦播出，一定會刺激內地人反美情緒。一啲藍絲對美國恨之刺骨，成日講「美帝亡我之心不死」，對美國十分仇恨，雖則有不少藍絲係加拿大人，一有戰爭，佢地肯定會第一時間走番去多倫多溫哥華隔岸觀火。</p><p>讀「千年一遇馬師曾」，「馬鼎盛．識」在31頁有如下一段：</p><p>「黑瞎子島界碑，這是中國大陸的極東處。馬鼎盛專訪黑龍江省撫遠縣中俄黑瞎子島界碑。帝國主義列強侵略中華百年屈辱歷史，對中國傷害最深的是蘇俄。日本三次入侵佔領半個中國，最終滾回老家去。俄羅斯和蘇聯吞併中華黑龍江、烏蘇里江流域140萬平方公里疆土，新疆中亞40萬平方公里疆土，分裂外蒙古156萬平方公里國土及唐努烏梁海17萬平方公里；蘇俄歷屆政府至今不肯承認是不平等條約造成。1929年蘇聯通過『中東路戰爭』非法侵佔黑瞎子島。1990年代只吐出一小部份，具有戰略意義的黑龍江及烏蘇里江交匯處200平方公里拒絕歸還給中國，並駐有重兵。」</p><p>由沙俄至蘇聯，統稱蘇俄，最擅長搶奪中國領土，最近普京俄羅斯慶祝海參崴建城160周年，俄文係「統治東方之城」，分明係剃中國眼眉，因為海參崴本來就係滿清地方（即自古以來中國領土），俄文稱之為符拉迪沃斯托克（Vladivostok），係1860年清朝永久割讓予沙俄嘅，反而英國佬在1898年唔識得學習沙俄霸道，只係要求清朝割讓九龍半島以北99年，你話俄國人狼胎過英國人幾多呢。清代以後，八國聯軍（1900庚子，英法德意美日俄奧）獲庚子賠款，劃分租界，其中只有美國冇要租界，而且以庚子賠款之美國得益成立庚子賠款獎學金，大批中國一流知識分子因此得以留學美國，回國建設，成立清華大學（習近平母校），對中國有益有建設性。但蘇聯霸佔中國領土，堅決不還，而中華人民共和國政府不敢向俄羅斯爭取「寸土不讓」。點解會咁？當然係因為蘇共支援養大中共，國共內戰時又大力支持毛澤東奪權，顛覆中華民國有莫大功勞，故此中華人民共和國禮讓國土報恩，反而要以不拿中國寸土嘅美國為敵囉！</p><p><br></p></body></html>