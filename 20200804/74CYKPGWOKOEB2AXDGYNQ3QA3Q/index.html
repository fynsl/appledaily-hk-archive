<html><header><meta charset="utf-8"><title>陳凱琳早產再添丁　與鄭嘉穎兩年抱兩　專心湊仔唔撈無綫</title></header><body><h1>陳凱琳早產再添丁　<br>與鄭嘉穎兩年抱兩　專心湊仔唔撈無綫</h1><p>陳凱琳（Grace）去年2月為老公鄭嘉穎誕下大仔承悅（Rafael）後，今年5月宣佈再度懷孕，昨日兩人在社交網報喜，宣佈細仔Yannick已經出世，兩年抱兩！Grace在Ig撰文表示Yannick出生的時間比預期早，並指生產過程很順利。有指Grace為專心湊仔，將主力做司儀或出席品牌活動，不會續約無綫。</p><p>現年29歲的陳凱琳與50歲鄭嘉穎前年8月結婚後，去年2月誕下大仔鄭承悅，進度神速。今年5月，Grace宣佈再度陀B，上月初她邀請數十親友開baby shower公佈再陀B仔，昨日Grace與鄭嘉穎分別在社交網報喜，貼出一家四口的合照，宣佈細仔Yannick已經出世，成功兩年抱兩的鄭嘉穎在Ig留言：「細佬來了，母子平安，非常感恩。」照片見到Yannick閉上眼睛口擘擘，十分可愛。背景不但貼滿他們一家的生活照，還有寫上「Baby Boy」氣球，配以黃、藍色鮮花砌出「Y」字，充滿快樂的氣氛。</p><p>Grace分別在Ig及微博報喜，在微博僅留言：「1+1=4，愛讓我們在一起，小王子，歡迎你的到來！」在Ig則以英文撰寫長文，更透露BB早產：「生命充滿驚喜！熱烈歡迎我們的小寶貝男孩Yannick來到這個世界！雖然你到達的時間比預期早了一點，但家人很開心可以提早見到你！」Grace又感激醫護人員在急切的情況下，仍為她提供全面的照顧。Grace又讚Rafael是好哥哥：「急不及待看他們一同成長，以後的日子能支持及愛護對方。」</p><p>取名承亮上周出世</p><p>鄭嘉穎接受傳媒訪問表示，細仔中文名是鄭承亮，鼻高面尖似老婆。Grace接受訪問時則說：「好開心公佈喜事，BB喺上個禮拜一出世，𠵱家我哋安全返咗屋企，大家好和洽，哥哥好乖，幫手睇BB，大家非常安慰，比起第一胎自己有心理準備，所以心情唔錯。成件事都好順利，好暢順，好喜悅，多謝大家祝福，嚟緊都會安安全全留喺屋企，盡量唔會出街，坐月會喺屋企養好身體，多謝大家關心。」</p><p>Grace於2013年參選港姐奪冠後，2015年拍攝第二部劇集《四個女仔三個BAR》已做第一女主角，又不時在大騷，如《萬千星輝賀台慶》等做司儀，甚獲無綫重用。不過Grace在婚後已開始減產，對上一部無綫劇已是她婚前拍攝、去年播出的《包青天再起風雲》，而且只是客串其中一個單元，並非擔正。</p><p>有指Grace為專心相夫教子，決定不與無綫續約，之後只會做司儀、出席品牌活動或接社交平台的KOL工作賺奶粉錢。她6月底就陀B踩高踭鞋出席品牌活動，日前又着黑色tube tube晒巨肚宣傳臍帶血庫搵真銀。</p><p>柯有倫女兒提早報到</p><p>此外，台灣藝人柯有倫昨晚在社交網晒一家三口相，宣佈女兒Mila出世，他留言：「提早了幾天跟大家見面，謝謝妳讓爸爸現在對任何事物都充滿感恩」，他又表示母女平安放下心裏重擔，並對老婆說：「辛苦妳了柯太太，I love you」。柯有倫前年與圈外女友Donna結婚，去年在港補擺酒，今年結婚1周年宣佈老婆有喜。柯有倫當初得知愛妻懷孕，興奮大叫幾聲「阿彌陀佛」，每次都體貼陪老婆產檢，如今看着愛女，表現得樂不可支。</p></body></html>