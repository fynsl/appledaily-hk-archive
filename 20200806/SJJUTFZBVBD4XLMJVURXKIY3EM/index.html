<html><header><meta charset="utf-8"><title>【娛樂圖輯】為老抗辯</title></header><body><h1>【娛樂圖輯】為老抗辯</h1><p>文雪兒大女張筠前日28歲生日，佢喺Ig貼性感靚相，為被網民質疑年紀大入行抗辯：「我確實比很多人晚起步，但我覺得不需因社會既定嘅角色而對年齡太介懷。」更話要將事情做好，令自己優雅咁老去。</p><h2>破鏡重圓</h2><p>謝東閔噚日喺Ig story貼出佢同朱智賢同三隻狗仔嘅「全家福」，看來已徹底原諒女友今年4月背住佢同人夫黎振燁交往。</p><h2>誤傳確診</h2><p>今日55歲生日嘅錢嘉樂，噚日被誤傳確診武肺，佢即公開上星期開工嘅相，稱「冇事，在家中」，太太湯盈盈話：「啋，點解會咁傳㗎？佢日日喺屋企用zoom開會。」</p><h2>鹹蛋超人</h2><p>林奕匡前日喺社交平台話做完矯視手術，仲公開手術後包住雙眼嘅相，驟眼睇造型似鹹蛋超人，佢話拆紗布後25年嚟未試過睇得咁清楚。</p></body></html>