<html><header><meta charset="utf-8"><title>【智取大市】當妖股勁過科技股- 晉佳</title></header><body><h1>【智取大市】當妖股勁過科技股- 晉佳</h1><p>美股道指近日開始跑贏納指，最近一兩星期，美股升幅榜開始由舊經濟股佔據，而龍尾股AAL都開始趁航空業救助計劃嘅利好消息追落後，爭在郵輪股CCL之流未起動。資金轉捧舊經濟殘股，對於科技股大牛市嚟講，唔係一項理想嘅表現。至於港股方面，熱炒半新股已經算主流嘢，更甚係近日細價股、妖股周圍飛，連微信女騙局嘅中伏股出現頻率都提高埋，呢啲市況，炒得一日得一日。</p><p>呢一刻，即市機會似乎多的是，仍可按股價沿5天線向上爆發作為入市條件，尋找短線目標，股價大幅拋離5天線就食糊，跌穿5天線就止賺。</p><p>整個8月計，維持之前預測，美股以至港股喺今個月內可能出現大型調整甚至大跌市，下跌幅度相信係3月下旬美股升市以嚟最大，任何單日大成交下跌會成為跌市嘅開端。𠵱家興炒舊經濟股、細價股，主流美國科技股上升空間同速度相對有限，不妨分段減磅獲利，務求將風險系數減低。</p><p>正經一啲嘅股份選擇當中，5G概念股鐵塔（788）都喺低位出現首支大陽燭，但同樣呆滯多時嘅京信通信（2342）相信更值博，最近幾日轉強，成交醞釀增加，可博挑戰4蚊。</p><p>晉佳</p><p><a href="http://fb.com/advanceguy1" target="_blank">fb.com/advanceguy1</a></p></body></html>