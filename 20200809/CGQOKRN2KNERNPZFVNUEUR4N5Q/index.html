<html><header><meta charset="utf-8"><title>【娛樂人物】悲劇當喜劇演　鄧智堅</title></header><body><h1>【娛樂人物】悲劇當喜劇演　鄧智堅</h1><p>深喉唾液到底要多深？鄧智堅說，其實過程很簡單，拿了樣本樽後，「咳吐」一聲吐下一篤口水搞掂。鄧智堅這個名字，上月中連續數日出現在大小報道，他就是娛圈首位確診藝人施匡翹的戲劇班導師，一同上了兩個鐘頭的戲劇課。</p><p>鄧智堅畢業演藝學院更是高材生，下個月38歲了，依然一臉童顏，他說早期演得最多的是小朋友角色，18歲都可以扮小學生。天生不是高大靚仔，鄧智堅開闢另一條喜劇之路，他是自編自導自演的獨腳戲高手。</p><p>大師出手，便知有沒有。眼前的小個子，有點像王祖藍，樣子又像陳浩民，有「演藝小王子」之稱的鄧智堅，問他應該以何劇種來歸類眼前的香港？鄧Sir說：「你話係荒誕劇又得，唔止係喜劇，係鬧劇，不停有好多鬧劇上演。好在我自己都係一個喜劇演員，喜劇演員有一面好強嘅悲劇底！」老師再沉思：「我會形容係cult片，突然間今日同聽日嘅嘢，發生得可以截然不同，有驚慄，有悲，有荒謬，有瘋狂……」</p><p>鄧智堅說：「要用喜劇心態去面對人生！」只能悲劇當喜劇演。</p><p>撰文：文嘉龍</p><p>攝影：周樂恒</p><h2>覺得呢場仗有排打</h2><p>戲劇班群組名單曝光，鄧智堅沒有想過自己的名字會出現在報道中。教過無數班、演過多少戲也好，眼前這幕戲，很難演。</p><p>「一份報紙兩份報紙三份報紙全部都開晒名，列晒匡翹成日行程，見過啲咩人，跟住就收到好多訊息。我通知咗公司，下一步就要自己去check，公司安排去一間私人醫院（養和），公司好多人都會去。我9點半到，已經排到第一百籌，之後見一見醫生，check呼吸同肺、喉嚨有冇問題，做埋深喉唾液，即晚應該會知。我成個晏晝喺屋企好忐忑，之前見到同事許文軒，佢排我前面，佢收到消息冇事，我就更加緊張，我等咗好耐都未有電話！」</p><p>傷風感冒不陌生，但遇上武肺疑雲，有誰知道怎樣應付？原來結果已經電郵送出，鄧智堅才放下心來。「嗰兩日不停有人替我擔心，令到我自己嘅擔心更加擔心。咦，我上個禮拜同我爸爸媽媽食過飯喎，佢哋年紀大啲，我又會擔心，所以嗰一下（結果）我係鬆一口氣！但係跟住就會覺得，唉，呢場仗有排打，因為我要起碼十日以上喺屋企，我哋叫做自由身嘅artist，一停工作都會驚一驚。」</p><p>演藝學院畢業，鄧智堅一直兼任導師教戲，今次無綫新演員的戲劇班，為期八堂的課程只上了四堂，現在都要停課。鄧智堅第一個圈中明星學生，是剛出道的周秀娜，「我入咗一個劇團做全職演員，同事就係蝦頭（楊詩敏）同泰臣（翟凱泰），嗰時我哋已經有教成人班，成人班裏面有個幾靚嘅女仔，蝦頭就同我講，你嗰班有個靚女身材好好喎，嗰個就係周秀娜！如果大家記得佢初出道，有個廣告喺中環搣開件衫，好好身材好靚嘅一個女仔。我覺得呢個學生好瞓身，佢真係做一啲練習瞓喺地演出，佢初初出道可能行一啲性感路線，或者好多人覺得佢係花瓶，但係我知道呢個學生將來係想做一個演員。」</p><p>圈中學生越教越多，除了周秀娜，經他教導的就有梁釗峰、Super Girls、陳嘉寶、廖祉妤、余香凝和湯怡等人。</p><h2>原來我可以引人笑</h2><p>名師的經歷是，當年鄧智堅中五畢業後即被演藝學院破例收錄，他說那次的心情，與今次接受檢測的心情很似，「演藝有五科合格嘅要求，我肥咗一科中文，但係我中國文學同中國歷史都合格，我就好嬲又好驚，本身話收咗我，我去註冊就話hold一hold先，因為有啲科未符合要求，其實有啲似等我呢一個報告（今次檢測）！生殺大權喺佢度，跟住我同我戲劇學會嘅一個中學老師傾，我哋有一個結論，就係中學幫我寫一封推薦信，我又有玩沙田話劇團，我又叫話劇團寫封推薦信，然後我自己又寫封自薦信，三封信一齊去，畀演藝學院知道我其實好有熱誠報讀，最後都選擇收我囉破例！」</p><p>與他同屆的同學是朱栢康，最近憑《金都》為人認識，「同屆𠵱家最出名就係朱栢康，我同佢可以話係識於微時，18、9歲已經識，我哋未入去演藝已經識，因為喺沙田區一齊玩戲劇，一齊考又一齊入到，一齊做埋同學，所以好開心。」</p><p>鄧智堅自言鍾意讀書，但不是考試材料。自小在家中已習慣將看完的卡通片，一人分飾多角扮演出來，他中五畢業後決定投考演藝，當時他的話劇團好友，除了朱栢康，還有已經離開無綫的梁嘉琪。「我識一位師姊，喺中學話劇團認識，嗰個就叫梁嘉琪！我知佢入咗去演藝，佢早我兩屆。我嗰時又矮又瘦，好冇自信，讀書成績又唔係好叻，嘉琪就鼓勵我，佢話反而冇一啲咁有個性嘅演員外形，叫我畀啲信心去考，我就知道原來演藝學院唔係淨係要高大靚仔大隻嘅！」</p><p>天生個子不高又一臉童顏的鄧智堅，不是靚仔小生樣，反而為他開了一條喜劇之路，「其實我𠵱家個樣都細過我真實年齡，我點樣可以殺出一條血路呢，我就揀兩種極端，一就係好young嘅角色，二就係做啲好老嘅角色，演藝學院有五年，去到第四年，我中咗一個一百歲嘅國王角色，要鏟光頭，我好認真咁做，老師笑到反艇，因為見到你童顏又扮阿伯，好好笑啦個反差，然後發現原來我可以做喜劇，原來我可以引人笑。」</p><p>這條喜劇之路，鄧智堅說：「可以話係我揀，又可以話係喜劇揀咗我！」但他近年在無綫的演出，如前年在《救妻同學會》卻是飾演綁架犯。鄧智堅自嘲：「我呢個身形都唔似消防員或者警察啦，不如做賊仔啦！」2008年，鄧智堅得詹瑞文和甄詠蓓賞識，邀他加入PIP劇場當全職演員，《潮性辦公室》這套經典爆笑舞台劇，鄧智堅就有份參與編劇工作。</p><h2>𠵱家鬥生存鬥命長</h2><p>除了被詹瑞文睇中，鄧智堅更獲黃秋生大讚好戲，不過兩人第一次的合作不是在舞台，反而是兩年前FOX的迷你劇《心冤》。說到自己最欣賞的喜劇演員，「我覺得呢個男人好正，大家都覺得佢係男神，佢好有才華，佢亦都係捱返嚟，喺舞台建立到佢嘅觀眾，亦能夠喺電視電影建立到佢嘅觀眾，佢就係黃子華。有一次佢喺棟篤笑裏面要拍一個小電影，佢就搵咗我做演員，我好開心！去到舊年，事隔好多年佢再搵返我，就係拍《乜代宗師》，佢都好關心我𠵱家搞劇團係點，佢拍《乜代宗師》都有受傷，紮住隻手都仲會嚟問候你，所以好warm！」</p><p>鄧智堅說，舞台劇出身的人，都有一種奉獻精神，「我哋都慣咗有一種奉獻，長遠其實對個行業唔係太健康，今年好啲，我知道有啲同行搞緊一啲工會，之前其實咁多年係冇工會，好多嘢冇規矩，全部都係講人情味同講嗰團火，你一講人情味同講團火，就少咗計錢同時間。一個演員黃金時期有限，唔可以不停奉獻，其實係剝削緊演員嘅青春，有時會覺得計錢個方法好唔均真，第二就係追唔到個通脹，人工冇升，但係碗飯就睇住出面40蚊，𠵱家午餐50蚊、60蚊，加埋嘢飲70蚊，食碗米線都70蚊𠵱家！」</p><p>「冇啖好食」就是香港最新實況。因為疫情，很多表演都被迫延期，「好迷茫亦都有啲挫敗，或者有啲抑鬱，上半年電影都停晒啦，所有event停晒、廣告都停晒，可能有啲私人戲劇導師班，因為疫情我都唔敢教大規模嘅班，直到5、6月TVB問我，開始安排有一個十幾人嘅班，我都覺得OK，咪戴口罩上堂囉，點知7月又發生！我知我唔係最不幸運嗰個，我選擇抱怨，日子又係咁樣過！」</p><p>在家中自我隔離的日子，鄧智堅亦有為後路盤算，「我要播種，我要有一個信念就係終有一日我會有一棵樹成長，即使我播嘅種好多都會枯死唔會萌芽，但總有一棵可以萌芽，變一個幼苗都好吖！我呢段時間多咗喺屋企，我仲上緊一個體適能嘅網上課程，有啲人問我，係咪鋪路轉行去做健身教練。」</p><p>鄧智堅說，凡事都要作最壞打算，「我唔可以話係轉行，其實你三十幾歲，你有啲乜嘢識？勞動工作？你係咪真係可以日曬雨淋搬嘢呢？送外賣我都有諗過，定係揸Uber呢？我有車牌，揸車應該OK，認路爭啲，但係有Google Map應該OK，仲有乜嘢可以做呢？我只係諗要做多啲副業，我都見好多TVB同事係健身教練喎，我覺得光明磊落，靠自己雙手去搵食，你理我賣魚蛋又好、搬貨又好，都係靠自己雙手，冇嘢唔見得光！呢個時勢，大家失業率高企嘅時候，冇嘢係羞恥㗎，𠵱家係鬥生存鬥命長，唔好諗咁多，冇太多尊嚴限制！可能下次你訪問我嘅時候，我已經係一個私人教練，你可以搵我做PT！哈哈！」健身教練，不一定高大嘅！</p><h2>【後記】二選一</h2><p>話說鄧智堅在演藝快將畢業時，曾在一個分半鐘的個人表現內，模仿了謝霆鋒、周華健、張國榮和郭富城等人，因此獲得馬偉豪導演召見的機會。見馬導演當日，同場另一人問了鄧智堅一條選擇題，「如果電影同舞台劇一齊跌咗落海，你會救邊個先？」</p><p>當時鄧智堅答：「舞台劇囉！一個識、一個唔識，我梗係救個識。跟住個姐姐就好果斷話，不如你返去再諗吓先啦，如果你覺得你有興趣，我哋再傾！」</p><p>今天的鄧智堅會說：「我梗係會問佢，可唔可以兩個都救啦，有冇得同時間救㗎？呢一刻，我想同電影一齊游多啲水，我唔會放棄舞台，但係我想同電影呢個世界一齊嬉水！」</p><p>問題是，幾時先可以再游水？</p></body></html>