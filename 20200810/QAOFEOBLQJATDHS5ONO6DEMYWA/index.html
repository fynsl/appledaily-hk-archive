<html><header><meta charset="utf-8"><title>隔籬家暴-邁克</title></header><body><h1>隔籬家暴-邁克</h1><p>遭美國財政部粗暴制裁的林鄭，高調表示自己沒有資產在該國，並且唔係好恨飛十幾粒鐘去旅行，設計粗口對白「唔X畀我去咪唔X去囉，好X巴閉咩」呼之欲出，令愛護她的市民大大鬆了一口氣。這就好了，每月四十萬港幣收入，對未見過世面的窮L來講是一筆大數目，但在開口埋口億億聲的階層眼中十分濕碎，當然費鬼事存入離岸戶口，順手塞在床下底算數。資料顯示她連香港都沒有物業，只在中山市有居住單位及車位，如此慳儉如此愛國，不曾於紐約或三藩市掃豪宅完全可信，雖然據說第二位公子留學哈佛，慈母忙着操縱手中線，亦未必得閒買間別墅畀佢靜心做功課，反正手持英國護照，第日畢業後多數會回去倫敦執業，泰晤士河畔有地方落腳即可。哈哈哈，美國佬這次真是枉作小人，殖民地前宗主國都未有具體行動，何勞對岸的盟友做架樑，抵伸出長臂的制裁者備受奚落，「一笑置之」再追贈「嗤之以鼻」，簡直熱面貼上冷屁股，如不快快加辣顏面無存。</p><p>不過她說唔明在自己地頭做嘢，關美國乜事，使鬼佢哋咁肉緊叉隻腳埋嚟，邏輯之封建卻教人非常遺憾，一般師奶口出此類狂言，企晌她身邊的老公絕對不會拍手唱和。近乎「老娘閂埋門打仔，打死咪埋條屍晌後花園囉，嘈乜吖嘈」的理據，思路稍為正常的人都應該知道唔妥——聽到隔籬家暴，打電話報警乃市民義務，警察遲遲沒有登門查究，憑空閃出蜘蛛俠，劈頭蓋臉摑兇殘的家長兩巴，教訓教訓冇人性的物體，劇本編得很通俗很合理呀，有什麼不明白的？虧她還年年考第一哩。</p></body></html>