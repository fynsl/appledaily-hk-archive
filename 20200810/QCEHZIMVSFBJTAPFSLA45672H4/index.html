<html><header><meta charset="utf-8"><title>【智取大市】舊經濟復蘇股抬頭-晉佳</title></header><body><h1>【智取大市】舊經濟復蘇股抬頭-晉佳</h1><p>港股周五因為美國制裁微信而一度急跌。美股方面，非FANGMAN嘅軟件股出現小股災，可以話有三分之一個美股熱炒陣營大震盪。資金同時流入舊經濟板塊。美股裏面，銀行股、航空股都沿5天線慢慢升，嚟緊一周資金流入呢批舊經濟落後股，有機會升幅擴大，而科技股預計會持續振盪。</p><p>嚟緊一星期，相信港股總有風險胃納回升嘅時段，有復蘇潛力嘅低殘舊經濟股，以及細價股，有機會炒上，揀股要從基本因素出發。</p><p>航空股賺錢嗰部份係客運而非貨運，若然憧憬疫後復蘇，航空股嘅復蘇進度必然較遜色，貨櫃航運股會較秤先。中遠海控（1919）本身有貨櫃運輸、碼頭業務，近年收購東方海外75%權益，已形成霸主佈局，負債高形成槓桿偏高，行業反彈時非壞事。以中遠海控龍頭地位，定位應該最食得應疫後復蘇，近期股價表現亦係行業之中最佳，但長遠當然要留意佢係貿易戰受累股。</p><p>舊年運2,574萬隻貨櫃，佔全球15%，每年吞吐量達1.24億箱，以H股股價計，市值得400億，作為運輸行業必要環節嘅霸主，市值不足阿里（9988）嘅1%，長遠遲早會修正。短線中遠海控呈升勢，5天線現支持，呢個星期炒舊經濟股應有佢份。</p><p>晉佳</p><p><a href="http://fb.com/advanceguy1" target="_blank">fb.com/advanceguy1</a></p></body></html>