<html><header><meta charset="utf-8"><title>【操盤手札記】$3.88上市的天與地-割柑人</title></header><body><h1>【操盤手札記】$3.88上市的天與地-割柑人</h1><p>上周三，特朗普接受《霍士新聞》訪問時話，美國撤銷香港特殊待遇後，香港唔再係成功嘅金融交易中心。翌日，港交所（388）股價無被拋窒，開市無耐更衝上388元，創歷史新高，係2000年6月27日以介紹形式上市時股價3.88元嘅100倍！</p><p>另一以3.88元上市嘅股票，命運就差天共地。此股業務喺天，但股價折翼墮地，講緊國泰航空（293）！1946年，國泰喺香港成立；1986年，40周年，以3.88元招股上市，超額認購55倍創紀錄，5月15日掛牌，6月晉身藍籌；2017年，被剔出藍籌。</p><p>國泰唔係未風光過，2003、2005、2009同2014年，都獲選Skytrax「全球最佳航空公司」，係唯一四度奪冠嘅航空公司。2010年，盈利高達140.5億元，12月6日股價高見24.1元，市值高達948億元。相對現價5.09元，市值327億元，情何以堪。</p><p>國泰究竟衰邊瓣？上市至今，曾經喺1998、2008、2016同2017年蝕錢，主要係金融危機、燃油對沖累事；周三將會派發今年中期成績表，上月已發盈警，預計蝕99億元。大疫當前，早前更要政府入股打救，兼要供股救亡。</p><p>港交所同國泰，港府都係股東，持有前者6.12%，後者6.08%。論前景，港交所受惠中概股由美國回流，加上螞蟻集團呢啲巨企嚟IPO，生意無憂；至於國泰，則無生意，三分一客機將轉移外地停泊，例如澳洲沙漠。</p><p>話時話，與其將啲飛機泊喺沙漠等報廢，不如轉做「機艙醫院」幫下港人，同亞博拍住上，例如男士住方艙，女士住機艙。改裝飛機做臨時醫院租畀政府，一家便宜兩家着，有冇得諗？周一，喺中美鬥法下，港股跌0.6%；港交所跌1.9%，國泰則跌7.1%。</p><p>割柑人</p></body></html>