<html><header><meta charset="utf-8"><title>【智取大市】小心長期輪動跌市 - 晉佳</title></header><body><h1>【智取大市】小心長期輪動跌市 - 晉佳</h1><p>望住壹傳媒（282）呢種奇蹟升浪，只能說自己太無智慧去解釋，枉呢個專欄叫做「智取大市」。冇咩事，我都係返埋位review返個市。</p><p>之前講8月科技股大跌市警號出現咗，截至目前，納指喺高位5天開始支持唔住，唔計蘋果，AMZN同MSFT喺高位都遇阻，美國次線科網股更加已經由高位急回兩至三成，資金同時亦湧入龍尾舊經濟股，情況正向住上月尾嘅劇本進行中。</p><p>港股情況相若，恒指升逾500點，藍燈籠中移動（941）升3.6%，連最龍尾嘅國泰（293）都反彈3.1%，新經濟股以至一眾升浪強勢股都回吐，相信會形成同美股類似嘅格局，短期內新經濟股跌、舊經濟股升，而舊經濟股升勢亦偏向短暫，整體市況進入輪動跌市，而非2、3月嗰種單邊大跌市。換言之，同一時間只有少數當炒股升、多數熱門股下跌。</p><p>點解係輪動跌市而唔係2、3月嘅單邊跌市？原因係聯儲局表明確保未來唔會出現市場風險，可以預期資金會一直偏向充裕，單邊跌市人踩人嘅可能性唔高，會形成比較長期嘅派貨階段，與此同時，少數當炒股上升會引短線客留喺市場，揸住科技股就會望住股價向下，而單日大跌市過後可能會有短暫見底反彈，途中會震走喜歡高追、跌破支持位止蝕嘅趨勢型散戶，即使睇淡追put，亦可能被反彈挾親。聽到都覺得難玩，大家要小心。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>