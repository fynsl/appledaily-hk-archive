<html><header><meta charset="utf-8"><title>體育人訪：麥嘉豪移民開拳館　散打王搬擂「台」</title></header><body><h1>體育人訪：麥嘉豪移民開拳館　<br>散打王搬擂「台」</h1><p>港版國安法殺到，香港再現移民潮。有人因政局動蕩而離開、有人因下一代而離開，散打運動員麥嘉豪就選擇為武術遠走他鄉，希望到台灣闖出自己的一片天。</p><p>記者：麥卓溢、攝影：謝麗娟</p><p>部份圖片由受訪者提供</p><p>訪問麥嘉豪前做資料搜集，有關他的訪問僅寥寥數篇，只見他涉獵跆拳、國術、散打、自由搏擊、泰拳等武術。初見時未覺他高大，但當一踏上擂台，出拳有力，雙目凌厲有神，氣場頗懾人，全因當日一段不愉快經歷，成就今日的他。初中的麥嘉豪個子矮小，常被同學欺凌，然而有位同學雖然一面憨厚，但偏偏無人敢招惹他，全因他有跆拳底子。</p><h2>學國術被嘲柴娃娃</h2><p>「原來打跆拳就唔使俾人恰」，麥嘉豪開始跟隨他習武自強，大半年後他已考至綠帶，未幾又在同學介紹下學習蔡李佛拳，一學便是九個年頭。投身社會後，熱愛演出的他輾轉做過木偶師及舞蹈員等與表演相關的工作，同時在社區中心教國術興趣班。及後與兩個朋友合資開國術館，一來可以有一個練習場地，二來又可邀請朋友學國術，豈料遭到批評：「因為我哋三個冇出賽經驗，喺網上有唔少批評，覺得我哋『柴娃娃』玩玩吓。」心有不忿的麥嘉豪遂四出尋找比賽機會，希望藉實戰證明實力，最後決定挑戰散打比賽。與國術耍套路相比，拳拳到肉的散打對他而言可謂是另一世界。後來經朋友指導及訓練，便「膽粗粗」迎來人生第一場比賽，最終更奪得冠軍，確立武術之路。</p><h2>台灣每年過百場散打</h2><p>在翌年比賽上，麥嘉豪認識到有「台灣散打第一高手」之稱的林嘉富，獲他邀請赴台參賽，自此每年都到當地訓練或比賽，令他對散打有更深體會。他指香港不少散打運動員，甚至港隊代表平日都是練自由搏擊或泰拳為主，皆因每年只得香港盃散打賽一個本地賽事，欠實戰下難有更長遠發展：「一年得一個比賽，拳手付出好多時間心機，甚至停工備戰，上到台自然好緊張，直頭當對方殺父仇人咁，我自己比賽都會。」反觀台灣，當地在中小學開始有散打訓練，加上鄉鎮市層級，全台每年有過百場賽事，自然有更好發展：「雖然業餘賽有好多高中學生，但因為佢哋由細打到大，上到台唔會緊張，甚至賽前會同你傾吓偈，了解吓你，同香港完全唔同。」2018年末，麥嘉豪從台灣引入職業賽事來港，讓本地散打拳手有更多實戰機會，可惜反應不及預期，及後又遇上反送中運動及武肺疫情，令計劃不了了之。</p><h2>「香港地淨係識搵錢」</h2><p>初到台灣，麥嘉豪已覺當地的職業賽事仍處起步階段：「台灣比賽好多都係選拔運動員為主，好多都冇獎金，所以一直想將香港搞商業賽嗰一套搬去台灣。」可惜一直未遇到時機，直至今年初，當地有師傅邀他到台灣開拳館，遂將多年願望化成行動，決定移民台灣創業。談及港台兩地不同，他常把「空間」掛在口邊，「無論生活抑或泰拳散打發展，香港都冇空間，成個社會生態唔平衡，只適合金融地產啲精於計算嘅工作，係搵大錢嘅地方。」幾年間麥嘉豪開過多間拳館，一時被指違反大廈公契，一時遭業主加租；到籌備職業賽時，才驚覺全港能辦比賽的地方只得三數個，租金更動輒數十萬一日，名副其實寸金尺土：「香港所有康文署嘅場都唔可以搞商業賽，喺台灣我求其租一個體育館都搞到，只要抽兩成畀政府就得。」麥嘉豪形容台灣社會接受程度較高，尊重文化、藝術、體育等產業，政府政策會迎合體育發展，不如香港般綁手綁腳。</p><h2>「我永遠都只會係香港人」</h2><p>麥嘉豪二月已就創業移民的資格向台灣當局遞交文件，甚至計劃赴台物色舖位。不料遇上武肺大爆發，負責審批的台北經濟文化辦事處職員都要wfh：「原本五個工作天做嘅嘢到家陣都未搞掂，要等佢重開先再交到啲文件。」加上疫情下台灣封關，他保守估計料要待明年底拳館才能正式開業。雖說今次有不少台灣朋友協助創業，但移民意味一切從零開始，麥嘉豪坦言需要一段時間適應：「作為一個外來人，移民前心態一定要準備好融入人哋嘅地方，等人哋接納你、歡迎你，呢樣嘢最重要。」</p><p>即使下定決心移民，大多數人總帶着不捨及眷戀離開，麥嘉豪反而看得淡然，全因香港早已變得陌生：「其實都冇嘢好留戀，香港所有嘢變得太快，細個讀嘅學校、食開嘅餐廳、甚至去嘅舖頭好多都已經冇晒，值得留戀嘅其實一早已經消失晒。」聞者或覺悲觀，但想到香港過去23個年頭所經歷的種種，甚至眼見那50年不變的承諾已變成集體回憶，麥嘉豪的體會，或只是與一個個異鄉人的故事同出一轍。以往背負香港之名四處出征，如今選擇遠走他鄉成異鄉人，何處是吾家？「做運動員最開心一定係可以代表你出生嘅地方比賽，就算走咗，去台灣追尋我嘅目標，我永遠都只會係香港人。」只要仍心繫我城，那怕走到天涯海角，永遠都是香港人。</p><p><br></p><p><br></p><p><br></p></body></html>