<html><header><meta charset="utf-8"><title>【信里一城】地產代理點解無客 - 小師兄</title></header><body><h1>【信里一城】地產代理點解無客 - 小師兄</h1><p>地產代理很多時候講師徒制，跟着誰，誰就是師傅。還記得，我帶team時，有一位同事上數劏場租務承惠4,000元，我沒嫌棄，只是慰問，同事一臉無奈說：「無客囉！」點解無客？在下實不會像當年臭名遠播的美聯「粗口王」跟同事說：「你廢囉！」董事、經理、營業員，工作性質不同啫，名號害死人，最緊要有錢齊齊搵。</p><p>經紀最忌以為真有百貨撞百客，大熱天時帶客睇樓行到底褲都濕晒，隨時白做。前輩話增加客源就是雙線出擊，多客有得揀，分析各位客人需要先可一擊即中。一般經紀都會做被動銷售，包括派傳單、落廣告、網上平台、phone-in和walk-in，在我接觸八成以上經紀都是靠被動銷售搵食，長久整體業績唔靚仔。</p><p>一些有數又好數的經紀在被動銷售以外，還會作主動銷售，包括主動cold call、撈客、簽獨家代理、搭路出席各種社交場合等等。好多街外人都疑惑「乜企街派傳單拉客得㗎咩？」坦白講，梗係得先咁做。同輩師兄帶成team人去某新盤撈客，結果一個月內搶了該盤一半租務生意，甚至撞到數枱客食貨尾。又有師兄見工廈樓底高，高到可以內櫳起閣樓，就拉籠住宅部合作，掀起工廈扮住宅的一股熱潮。前輩經常教，經紀等運到不如唔好做，目標永遠是提早退休。</p><p>小師兄</p><p><a href="http://fb.com/siuching28" target="_blank">fb.com/siuching28</a></p></body></html>