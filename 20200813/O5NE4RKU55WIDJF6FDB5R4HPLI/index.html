<html><header><meta charset="utf-8"><title>督察死撐：「又影我哋」係引子</title></header><body><h1>督察死撐：「又影我哋」係引子</h1><p>【本報訊】庭上昨播出仇栩欣的facebook直播影片，片中高級督察證人林景年看到仇及助理用手機拍攝後說「又喺度影我哋？」繼而與同袍行向兩名被告。林昨在庭上解釋他如此說猶如一個引子，希望藉此令兩名被告離開，同時沒給他們過於強硬的感覺。裁判官何俊堯聞言怒斥：「根本係藐視嘅態度、輕佻嘅態度，咁樣係叫人走？咁樣係引子？」</p><p>官：根本係藐視</p><p>直播影片可見，林說完「又喺度影我哋？」後，報稱遇襲受傷的許姓警員則謂：「你影完未？」隨即將手伸向仇鏡頭方向。助理即說：「喂！喂！喂！你咩事！」片段隨即中斷。<br><br>林解釋，「又喺度影我哋」這句說話只是作為一個引子與被告對話，例如以往會用「哥仔去邊」來打開話匣子，形容是非正式手段。<br><br>何官聞言打斷指：「你睇唔睇到你嘅態度？根本係藐視嘅態度！輕佻嘅態度！」質疑他「咁樣叫人走咩？咁樣叫引子？」林起初表示不願置評，但何官要求林回答問題，林這才回應「唔係輕佻」。辯方指林其實可對兩名被告說「先生小姐，麻煩行埋呢邊」，林同意這樣說較理想。<br><br>辯方質疑林為何不叫講粗口的人離開，指林是捨易取難。林解釋只有他及許兩名警員在場，帶走兩名被告較勸阻一班人容易及可行。林否認同袍對仇使用不恰當武力。<br><br>記者裁決後在庭外等候兩名被告，其間突然出現十多名警員，稱因限聚令關係，要記者保持社交距離，又要求記者出示記者證。</p></body></html>