<html><header><meta charset="utf-8"><title>【魚樂無窮】輪動市況怎應對 - 唐牛</title></header><body><h1>【魚樂無窮】輪動市況怎應對 - 唐牛</h1><p>股炎疫情加上全球放水，今年科網、醫療、物管及教育股大部份時間要風得風，破頂再破頂，不過，一遇上疫情降溫，沽盤便隨即淹至。好似噚日咁，疫苗疑似有突破進展，憧憬肺炎有藥醫下，上述板塊被沽到一仆一碌，資金全部轉場至殘爆的舊經濟股，銀行、地產、零售、航空股一擁而上，近期最弱雞的滙控（005）都有近半成升幅。所以指數升幾百點，但唐牛倉位埋單要輸錢收場。</p><p>事實上，以上情況唔係第一次出現，亦唔會係最後一次，遇上輪動情況要點做？高手可以從資金流走勢，率先減倉甚至換馬，自問轉身能力冇咁高，唯有採取賺頭蝕尾嘅策略，每次將倉位止賺位調高，一旦觸及便減倉提高現金水平，待市況重拾正軌時才重新落場，昨日已沽出部份持倉，有止賺有止蝕，總之要嚴守紀律。</p><p>可以預期，短時間內都係舊經股佔上風，有興趣短炒的戰友，不妨留意大快活（052）及維達（3331）。本港疫情稍為放緩，市場已開始炒作放寬限聚令及食肆晚間禁堂食，大快活有4厘息墊底，若能突破18蚊，下站可衝上19.5至20元區域；維達則屬強勁增長一族，中期盈利狂升逾倍，昨日稍跌穿50天線即見買盤，短炒以此作計數位，博上番30蚊樓上。</p><p>唐牛</p><p><a href="http://fb.com/tongcow88" target="_blank">http://fb.com/tongcow88</a></p></body></html>