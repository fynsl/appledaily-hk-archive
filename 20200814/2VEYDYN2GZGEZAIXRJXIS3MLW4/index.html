<html><header><meta charset="utf-8"><title>【異動空間】染藍實戰操作攻略 - 魏力</title></header><body><h1>【異動空間】染藍實戰操作攻略 - 魏力</h1><p>俄國疫苗橫空出世，即時燃起經濟復蘇的憧憬。拜登公佈由黑人女參議員Kamala Harris擔任競選拍檔，有分析指出，Kamala與科網企業交情匪淺，如民主黨成功入主白宮，可以紓緩近年華府與科企的緊張關係。</p><p>消息公佈翌日，本來弱勢漸成的納指大升2.1%。更值得關注有兩個指標：一、美國債息；二、美滙。如兩者持續反彈，帶動環球銀行股見底回升，股市「送新迎舊」的中線趨勢將會確立，揸科技股難免要捱一輪。</p><p>另一方面，恒指今日收市後公佈換馬，市場焦點自然是三隻W股會否「染藍」，由於此事已發酵多月，如不幸落選，短線沽壓則非同少可。牌面去睇，今次有兩種操作策略：一、入圍後高開即沽，甚至小注造淡；二、企埋一邊食花生。去到呢一刻，再買W股值博率已變得頗低，不建議做。</p><p>如真係要落一注去賭，博「黑馬」如安踏（2020）、藥明生物（2269）爆冷，賠率應會更佳。兩者有不俗基本因素支持，落選都唔怕守，盈警、盈喜都出晒，業績前唔會有大surprise；萬一中獎，以現水位計應該幾和味。</p><p>筆者為證監會持牌人，未持有上述股份財務權益</p><p>魏力</p><p><a href="http://fb.com/2012jason" target="_blank">fb.com/2012jason</a></p></body></html>