<html><header><meta charset="utf-8"><title>【智取大市】重啟貿戰跌市模式 - 晉佳</title></header><body><h1>【智取大市】重啟貿戰跌市模式 - 晉佳</h1><p>上一期提到股市可能即將進入輪動跌市模式，但美國狂印銀紙確保冇系統性風險，難以令美股形成類似3月嗰種整個月單邊大跌市走勢。</p><p>外媒話嚟緊星期六，美國貿易代表萊特希澤同中國國務院副總理劉鶴將會進行視像會議，喺美股位處高位嘅情況下，大有條件發難，特朗普喺大選前，亦估計會放手一博。</p><p>恒指方面，嚟緊有可能重返中美貿易戰時期走勢。回顧返2018年3月至12月同2019年4月至8月兩個階段嘅中美角力時期，恒指一有壞消息，指數就會出現數日急跌，然後呈上落市，再有下一轉壞消息又會再跌過，途中欠缺具意義嘅大市反彈。未知星期六會唔會成為中美新一輪爆發點，相信指數稍後走勢都會相若。</p><p>配合之前所講，武肺疫苗嘅出現，會提早令股市資金流向樓市同實體經濟，美國亦會限制M2升幅。即使疫苗嘅出現未必即時帶嚟極大幫助，但各國領導人肯定會借機進一步重啟經濟，於是無論如何都會對股市資金流構成衝擊，至於中美負面消息就更加係向股市「加辣」。休股期將臨，與此同時繼續物色真正長線復蘇概念股，等待下一次機會。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>