<html><header><meta charset="utf-8"><title>【娛樂人物】條數係咪咁計　陳欣妍</title></header><body><h1>【娛樂人物】條數係咪咁計　陳欣妍</h1><p>陳欣妍說自己計數好差，偏偏關於她的新聞，離不開各種數字，如最近《辣伙頭．開火》的88蚊海南雞飯和36蚊下午茶；早前《美女郊遊遊》泳裝行山宣傳片展露的34C身材，連條鼻涕都有3吋引來熱話⋯⋯短短4個月已成為網民新女神，算是疫情下的小福利吧！</p><p>「人比人就會比死人，我覺得自己性格有啲儍大姐，我計數好差，唔係話讀書嗰種計數喎，原來人生嘅計數我係好差！」</p><p>雖被批在節目中的88蚊一個海南雞飯定價離地，但觀乎陳欣妍自己一個來到影樓，左孭一個宜家藍色大購物袋在膊頭，右孭一個小手袋也不是甚麼名牌，女神也算貼地。她說自己不好名牌，因為收入根本付不起。不過，名牌包包其實不用自己買，可以等人送的！</p><p>正如88蚊一個海南雞飯有人覺離地，但連登仔的正解是「畀$88見到陳欣妍抵啦」、「$87食陳欣妍個樣$1食海南雞飯」⋯⋯條數係咪咁計？</p><p>撰文：文嘉龍</p><p>攝影：林德雄</p><h2>去到好盡但唔好全裸</h2><p>陳欣妍很喜歡在Ig寫長文，明明發一個限時動態，都要打一大段文字。她的粉絲人數現在有9.5萬人，由4月的《美女郊遊遊》爆出後，人數倍量急升。被人批評她在《辣伙頭．開火》定價離地，她亦寫下長文大費周章解釋，其實，貼一張性感照讓網民消消氣，不是更實際？條數應該係咁計！</p><p>「我又唔係話唔開心，但係我自己睇返節目播出，自己變返一個觀眾身份，我都覺得唔得喎！你抽身返去拍攝，個人真係一頭煙，尤其是第一集，仲未清楚節目重心應該要點，其實我前一、兩日已經去搵咗朋友間餐廳，睇人點樣做海南雞飯！我本身識煮嘢，但係唔叻囉！」</p><p>最驚計數的陳欣妍說：「今集（新一輯）難度係由BB班去咗打大佬班，除咗要煮嘢食之外，你仲要顧及餐廳營運，你又要諗去邊度入貨，又要諗運輸係點樣，之後你又諗點樣計數，我最驚計數，所以今次我覺得好難呀！」88蚊一個海南雞飯就此引來話題。</p><p>開火拼廚藝還要用腦，難度自然來，總不及兩個美女郊遊行山的CP值高。因為《美女郊遊遊》才令陳欣妍彈起，更被網民封為新一代女神，「我本身有做開運動，但真係未試過行足十幾個鐘，行咁多山真係未試過。我冇諗過會被人封為女神，純粹覺得有嘢做好開心，有種成班friend一齊出去玩嘅感覺。」</p><p>雖說陳欣妍愛在Ig寫些文青類文字，其實她都很懂在適當時候派福利，這張內衣那張水着，蜜桃臀行股惑是最強武器，「其實我𠵱家都唔係好算行緊性感，我介唔介意呀？其實我入行都係想做一個演員，拍戲底線可以去到好盡，但唔好全裸！到𠵱家都冇人撩過我出寫真呢件事，我比較鍾意寫嘢，我都諗緊累積一啲我寫嘅嘢，然後出一本書，如果冇人買，可能出幾張圖啦！」去到好盡但唔好全裸，條數係點計？</p><h2>有好多同路人一齊</h2><p>入行前的陳欣妍，本名叫陳曼姿，中學讀聖士提反女校，大學在理工修讀廣告設計系，參加過雜誌舉辦的校花校草選舉，又參加過街頭的型男潮女比賽，她說那次純粹為幫朋友「湊數」登記才去參加。真正令她有機會入行，是發生在酒吧的故事。</p><p>「我大學畢業之後去咗旅行，一返嚟就有個朋友邀請我去睇《猛男特囧》首映禮，我喺首映禮嘅after party度，識咗我之前嘅經理人，佢問我係咪有興趣入行，其實成件事好搞笑，因為我嗰時好緊張，第一次出席呢啲場合，我成個人柄埋咗一邊，攞住杯暖水諗緊走唔走好呢，我都唔知自己喺度做乜嘢。嗰時我之前嘅經理人走過嚟同我傾偈，傾傾吓覺得原來我係想做演員，覺得我呢個人幾有趣，跟住就簽咗畀佢。」</p><p>2017年正式出道拍第一齣電影《我們的6E班》，娛樂圈這份工作，是陳欣妍人生的第一份長工。陳欣妍說，如果沒有入行，她可能會像大學同學般，打一份廣告行業工。她說試過在一些商業拍攝時，撞見自己的大學同學，但同學變成客戶，自己為同學宣傳，感覺很奇妙。「我細細個都算有表演慾，但係我嗰種表演慾係我唔敢話畀人聽我有表演慾。由細到大我唔算多嘢講，我會自己匿喺房睇戲，幻想吓如果我係個女主角會係點，又或者自己匿喺被竇入面，可能扮下一場戲，講下女主角嘅對白，真係冇諗過自己會入行！」喜歡演戲，但為人熟悉卻是由綜藝節目《美女郊遊遊》開始，也是她千算萬算也計不出來的事，「我最鍾意都係做返一個演員，唔理電影定電視劇，但係突然之間有機會畀我去咗綜藝！」</p><p>陳欣妍拍完電影《我們的6E班》後，曾獨自到北京電影學院進修，「如果我呢一世嘅職業，我真係想做演員做一世，我個人唔鍾意換來換去，我覺得我想做一樣嘢，我需要好長時間去慢慢將件事做好，我覺得我好需要去進修一下，所以嗰時我有空檔咪走咗去北京電影學院讀咗幾個月，我都有搵唔同嘅老師去學戲，我覺得自己好需要！」</p><p>待在北京的三個多月，生活從未如此規律過，「我到𠵱家都係好掛住嗰種感覺，同緊一班真係有夢想嘅後生仔，大家都有唔同故事，有時夜晚聽佢哋講，有啲人可能係辭職突然之間走咗過嚟上堂，你會覺得有好多同路人一齊！」</p><h2>今個月第一次畀家用</h2><p>最難忘的排戲生活，是導師安排了一個真人騷劇場，陳欣妍獲派的角色是演一個情婦，然後到老師的一個朋友經營的餐廳，要當眾向那位老闆朋友「兜巴星」，「要整蠱個餐廳老闆，我要扮佢嘅情婦，因為嗰間餐廳好多人食緊飯，我行入餐廳然後講一啲對白，跟住就冚佢一巴。」</p><p>越講越興奮，陳欣妍還有一樣開心事，就是今個月開始終於可以有家用給父母，「呢個係好開心，我入咗行咁耐，今個月係我第一個月可以畀家用，幾多就唔好講，總之係心意，有得畀已經係一個好大進步！我呢個人真係唔係好叻理財，我對金錢冇一個好大嘅概念，所以我都係將啲錢畀完家用之後就擺喺經理人度，我叫佢每一日畀我，我要搭車、食飯呢啲零用錢。」</p><p>最常聽見的例子是戶口剩99蚊，想提款都難，陳欣妍說試得多，「我諗喺呢一年之前都經常係呢一個狀態，我又冇話好唔開心，我覺得呢種感覺好激勵性，好似發生喺漫畫情節先有，我反而覺得好勵志好熱血，雖然係餐餐清，但係我哋都要做得更好，因為你唔會差得過嗰時，反而冇壓力，你以後遇到嘅情況都唔會差得過嗰時，反而係一個激勵！其實我平時唔係話咁大花費，我每個月最大支出應該係交通，然後就係食飯。（買名牌？）真係比較少，因為你個收入咁樣，你唔會突然之間有呢方面支出囉！」</p><p>陳欣妍家有父母和胞妹，妹妹正在澳洲留學，她說家庭屬小康之家，小時父母關係不佳，到近年父親由美國退休回來，才和母親關係變好，「我都唔知點講佢哋點解會好返，我諗每一個家庭，家家都有本難唸的經，一定係有小磨擦，我諗我嘅父母都喺我嘅成長裏面，佢哋自己都各自學習緊一個家庭應該係點樣，或者兩公婆溝通方式，佢哋自己都進步緊呢件事，𠵱家緣份又到，所以又好返，我自己好開心！我細個以為佢哋分開，之後爹哋就去咗美國做嘢，好耐都冇返嚟，之後我媽咪先至同我講，其實冇離婚㗎，所有嘢都發生喺今年，爹哋今年退休返嚟跟住大家又好開心。」</p><p>讀女校出身的陳欣妍，大學年代才初戀，至今只拍過三次拖，其中一段戀情就曾和JW的有米男友、卓悅太子爺葉韋彤一起，現任男友則是拍拖兩年，因為合作《狼人遊戲》而撻着的沈震軒。小時候見識過父母的鬧交場面，多少令陳欣妍對婚姻有不同睇法，「我覺得影響係有，唔係驚咗，至少我覺得要成熟啲面對婚姻，唔會話好似童話故事糖衣一樣，因為生活唔係只得糖，婚姻入面應該有乜嘢責任，或者應該點樣相處令到大家都舒服。學識咗愛自己，你先可以有能力去愛人！」</p><h2>【後記】3吋小強</h2><p>問陳欣妍覺得自己有甚麼比其他人更勝一籌，她說：「我個人比較儍大姐，你話我點樣去stand out我真係冇乜點去諗，我係想保持一樣嘢，唔係話要保持一樣咁儍，我想保持返我嘅初心囉！」甚麼初心呢？「我真係想做一個演員。」</p><p>關於陳欣妍，還有一條3吋鼻涕令人印象深刻，在《美女郊遊遊》其中一集，她要在峽谷上玩飛索，本身畏高的她嚇到腳軟兼爆喊，在鏡頭前流下一條3吋鼻涕吊吊揈。</p><p>峽谷上玩飛索唔驚就假，反而在影樓現場，陳欣妍忽然指着地下，發現一隻差不多有3吋長的「小強」出現時，沒有𠵱嘩大叫，沒有驚嚇鼻涕流出！</p><p>化妝、造型：Yumiada Ling</p><p>服裝提供：voltage store</p></body></html>