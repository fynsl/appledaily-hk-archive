<html><header><meta charset="utf-8"><title>【笑到最後】讓《蘋果》再次偉大 - 高明</title></header><body><h1>【笑到最後】讓《蘋果》再次偉大 - 高明</h1><p>高明係《蘋果日報》財經版出身，見到叠終於再次獨立成一份，更加高興嘅係，A叠差唔多一半版位係廣告，印象中真係好多年未見過。</p><p>比起買股票支持，高明更加覺得《蘋果》有佢再次強大嘅理由。記得舊年有一次同財經組記者一齊去廣州睇商場、做訪問，高明講咗句：企業成功最緊要有無法替代元素，直接嘅體現就係一路鬧、一路要買。講完之後，記者Wendy即刻話「咁《蘋果》咪係囉！」事實上，《蘋果日報》報紙版喺廣告最低潮嘅一段時間入面，一直有忠實Fan屎日日買、日日睇廣告、拎上臉書分享，證明佢嘅屈機位唔弱。</p><p>傳媒雖然轉向網上訂閱制，但總係離唔開廣告。過去講大趨勢係網上訂閱，最近市場反應，報紙銷量增加，落報紙廣告一半為支持，另一半真係有生意返。曾幾何時，商科好鍾意吹捧一間公司管理權同擁有權分開，咁就為之有企業管治，滙控（005）就係最理想嘅機構，甚至連大股東對公司嘅控制權都唔係絕對。過去十年，股票市場反而最欣賞一啲創辦人全情投入企業嘅公司，不合比例咁用資金去支持Elon Musk、Jeff Bezos、Marc Randolph同Reed Hastings、Larry Page同Sergey Brin等等，如果純粹睇股價，創辦人形象越鮮明，公司股價升得越勁。</p><p>《蘋果》創辦人黎智英訪問時話，問過自己「會唔會唔好參與得太前」，結論係「都係會揀呢條路」，而公司財政都係靠自己。黎生對自己企業嘅投入，比起矽谷嘅創辦人有過之而無不及。</p><p>創辦人嘅理念，賦予咗落產品度，對於我呢啲讀者嚟計，出街拎住一份《蘋果日報》，比起訂閱有另一重價值。如果《蘋果日報》透過實體報紙再次成為偉大企業，將會係全世界傳媒業獨一無二嘅生意模式。</p><p>高明</p><p><a href="http://fb.com/bigricetea" target="_blank">fb.com/bigricetea</a></p></body></html>