<html><header><meta charset="utf-8"><title>【Second Life】Monzo屋漏逢夜雨 - 杜夫人</title></header><body><h1>【Second Life】Monzo屋漏逢夜雨 - 杜夫人</h1><p>英國虛擬銀行Monzo開業5年仍未扭虧，有網民更話要轉走戶口嘅錢，若客戶因信心動搖而集體走人，虛銀就前功盡廢兼翻盤無望。</p><p>截至今年2月底止的全年業績，Monzo用戶一年間增加230萬人至大約400萬人，但始終未能收支平衡，期內總支出按年增1.52倍，至1.51億元，加上預期信貸損失增至大約2,000萬元，導致稅後虧損1.13億元。</p><p>開業5年，仍未扭虧，撞正百年一遇新冠肺炎疫情，今年收入勢必更差，管理層當務之急係開拓收入，同時，要關注網民「情緒」，如果引發大規模「撳錢走人」行為，就真係雪上加霜。</p><p>Revolut都面對同樣困局，付費客戶、活躍用戶倍數上升，快速擴張澳洲、新加坡及美國市場，兼大幅投資情況下，去年仍未止血，要蝕超過1.06億元。香港虛銀今年初陸續開業，講盈利是言之尚早。但，一直燒錢都唔係辦法，唔通真係有一瓣生意只講求賺客戶體驗？</p><p>講到用戶體驗，新開業的Livi無卡無loan無定期產品，成個手機應用程式（app）唯一重點係支付。不過，銀行將發展重心放喺支付，更似一個輔助性質的「錢包」，現時港人常用「錢包」已經有好幾個，如PayMe、支付寶香港、WeChat Pay HK，想喺呢個爭崩頭嘅市場上分一杯羹，真係勇氣可嘉。</p><p>Livi管理層話希望開拓多啲場景，提升app使用量某程度講，就係多啲活躍用戶。不過，活躍用戶多，又唔一定等於用戶會將app當成係「主要銀行」，將大部份資金一併存入，睇Monzo情況就知。</p><p>題外話。杜夫人記性差，開戶半日就忘記密碼，發現更改密碼有六步曲，一是自拍，二是輸入身份證6位數，三是輸入電郵，四是輸入出生日期，五是收到手機短訊一次性密碼，六是更改密碼，最後會收到確認短訊。多一個小意見，如果輸入密碼時，有隻眼仔button可以畀用戶睇住嚟入就更清楚。</p><p>杜夫人</p><p><a href="http://fb.com/mrsmarydoo" target="_blank">fb.com/mrsmarydoo</a></p></body></html>