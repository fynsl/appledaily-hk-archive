<html><header><meta charset="utf-8"><title>跟唔上疫情 - 邁克</title></header><body><h1>跟唔上疫情 - 邁克</h1><p>小時候無心向學，只對電影和閒書有濃厚興趣，大人見黃毛小子自毀前程，粗聲粗氣訓斥「成日掛住玩，因住功課跟唔上啊吓」，可惜左耳進右耳出，完全起不了撥亂反正作用。雖然考試的焦慮早成歷史，留班的恥辱也不再惘惘威脅，老大徒傷悲卻無可避免，經過幾十年風雨不改押錯注，果然淪為「跟唔上」專業戶。譬如前幾天英國政府忽然宣佈，由法蘭西入境的國民和遊客，一律強制家居隔離兩星期，我就呆了一呆，對着電視反問：「吓，乜原來唔係四月已經封咗關咩？」疫情反反覆覆，各國禁令東改西改，精神根本很難集中，橫掂不打算跨境外遊，乾脆進入自暴自棄狀態，美其名曰一笑置之。新聞片段見到趕尾班車人潮，裙拉褲甩企圖衝死線，主播宣佈此刻散佈法國的遊客約有五十萬，更嚇到我面青。咁樣搞法，由朝到晚戴兩個口罩都冇用啦，既然發錢寒，將復甦經濟放在第一位，還惺惺作態扮什麼防疫抗疫？我甚至在街頭發現拉喼的黃面孔，口操普通話到處selfie，揮一揮手，悉數帶走路易威登夏季大減價的雲彩。</p><p>所以還是港府企得高望得遠，未卜先知響應內循環，海關毫不掩飾對內地同胞特別關照，你有你為第三波嚴陣以待，佢有佢大開中門擁抱人民幣。這種時勢開放轉機客運站，是需要無限勇氣的，好在俄羅斯研發疫苗有零的突破，不日隆重上市，老大哥當然益結拜兄弟，有福同享有難同當，睇怕會第一時間接濟契細佬，篤口篤鼻的測試一步𨈇過，直接注射由二公主親身當白老鼠的抗體刺激素。</p><p><br></p></body></html>