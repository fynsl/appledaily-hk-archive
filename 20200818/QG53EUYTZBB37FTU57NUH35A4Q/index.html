<html><header><meta charset="utf-8"><title>【操盤手札記】買收息股　像極了愛情 - 割柑人</title></header><body><h1>【操盤手札記】買收息股　像極了愛情 - 割柑人</h1><p>上周六，正值中美第一階段貿易協議生效半年，雙方原定當日舉行視像會議，評估執行情況；不過，會議臨時押後，據《路透》講，中共高層仍喺北戴河開會，而且中國需時買美國貨。</p><p>近日中國大買美國大豆同原油，似為力保評估過關。中國買嘅，唔係豆同油咁簡單，而係中美關係最後防線！美國接連喺新疆、香港、台灣等問題發難，施加制裁；又喺台海、南海、東海等區域，加強軍事部署。上周六，美軍偵察機更逼近廣東福建50海浬，台海儼然成為亞洲最危險火藥庫。</p><p>中美瀕臨脫鈎，加上肺疫影響，中國改變經濟運作模式，以國內大循環為主體。按其構思，整條供應鏈同需求鏈嘅大循環都喺國內，以應對貿易、科技、金融等戰線。經過中美之爭同疫情，世界勢由globalization重返localization。</p><p>市場觀望中美貿協評估嘅新會期，以及TikTok、WeChat嘅禁令係咪擺上枱傾。周一，受人行加碼放水沖喜，A股漲2.3%，帶動港股漲0.7%。恒指收25347，短線阻力喺250天線25800關口，支持喺10、20、50天線滙聚嘅25000關口。現時嚟睇，唔太受疫情同中美之爭打擊嘅行業仍為持倉首選。</p><p>對穩健投資者嚟講，偏向揀收息股；不過，自從發生滙控（005）「失息」事件，必須帶眼識股。買收息股，通常唔係睇短線，而係睇長線，像極了愛情！收息股中，香港電訊（6823）早前派中期成績表，中期息30.1仙，同上年差不多，按往績同現價計，年息率達6厘；要注意嘅係，下周二除淨。集團已推出5G服務，可望加快上客，提升ARPU。睇股價圖，剛出現10天線突破20天線利好訊號。</p><p>割柑人</p></body></html>