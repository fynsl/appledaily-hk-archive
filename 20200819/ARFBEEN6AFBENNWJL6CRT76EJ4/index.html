<html><header><meta charset="utf-8"><title>【收市閒情】信貸資料送中　不遠了- 千頌C</title></header><body><h1>【收市閒情】信貸資料送中　不遠了- 千頌C</h1><p>中環作為金融從業員出沒主要地段，多年來都吸引唔少人於當區貼街招。最新貼到成個中環都係嘅街招主題，係劍指金管局賣港！除咗附上兩位金管局高層嘅玉照外，亦大字標題寫上「信貸資料拱手送中」。</p><p>話說香港嘅信貸資料，以往都係環聯資訊獨市生意，前年環聯出過事，爆私隱漏洞，結果令金管局有「理由」以「打破環聯壟斷」之名，話要引入更多競爭者。不過，你知我知全世界都知，競爭者一定有來自中資！</p><p>之前新聞都報道，金管局未來會開一個全新個人信貸資料庫（CRA）中央化平台，11月招標，出年3月公佈結果，中標CRA機構，2022年起，就可以有權限去呢個平台拎數據，睇晒香港人嘅底牌。家陣被指有興趣入標嘅，除咗係環聯外，仲有兩間，分別係諾華誠信及平保（2318）旗下金融壹賬通。先講諾華誠信，一向都被定義為「中資背景」，創辦人係中銀信用卡前總經理蘇誠信，大股東意大利信貸數據公司CRIF及中原集團旗下中原數據揸六成；另外四成呢？就係一班港資及中資中小行、以及……內地信用評級公司持有。至於平保，就更加唔使講，近年成為中資進軍香港市場嘅主將之一。</p><p>「打破壟斷」的確係可以站在道德高地，不過，你試吓今時今日，大義凜然同市民講：「為了令市場更健康，我哋決定畀多兩間公司access到全香港市民嘅信貸資料，兩間公司！都係中資！」如果可以安然咁行返落嚟，我就真係表演食file！講堅！唔會好似假博士咁走數！</p><p>當然，到呢兩間中資真係中標，一定會有一大堆承諾：「資料一定唔會送中」、「我哋係幾咁重視私隱盛盛……」不過同中資講承諾？中國都曾經承諾「香港實施一國兩制、高度自治、香港50年不變」；然後你又同中資講「私隱」？請睇《蘋果》記者起底網啲資料係邊度嚟，答案係——回鄉證。</p><p>自上年社運後，中國更急於全面「收回」香港，傳說中的「港版社會信用系統」，恐怕不是夢。</p><p>千頌C</p><p><a href="http://fb.com/winbigwok" target="_blank">fb.com/winbigwok</a></p></body></html>