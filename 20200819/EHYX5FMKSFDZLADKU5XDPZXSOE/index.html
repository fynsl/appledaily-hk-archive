<html><header><meta charset="utf-8"><title>【智取大市】人行放水　開拖訊號？ - 晉佳</title></header><body><h1>【智取大市】人行放水　開拖訊號？ - 晉佳</h1><p>資金蜂擁ATMX同中資電訊股，其中面對美國百毒不侵嘅美團（3690）升7.7%，中國科技股風眼之一嘅騰訊（700）升最少，政治風險胃納成為資金流向一大要素。</p><p>周一人行突然推7,000億MLF，一次過續埋直至8月26日到期嘅MLF，仲有淨投放1,500億，放水程度出乎市場意料之外。明明《路透》喺7月下旬報道，人行將會暫停寬鬆貨幣政策，唔通今次貨幣政策急轉彎？明明疫情打擊漸過，莫非洪災將會重創經濟？又實在唔似。有留意《路透》當時報道嘅話，就講到人行免生市場泡沫嘅同時，係為咗中美緊張關係預留彈藥。而呢7,000億MLF，話係為咗中美角力升級而做準備，而唔係貨幣政策再度寬鬆嘅趨勢重現，相信會更加合理。</p><p>睇返股市反應，人行放水推動恒指升勢只係維持大半日，A股以至國壽（2628）等內險股冇連環升勢跟尾，曲線否定貨幣政策新趨勢重現嘅睇法，市場有可能預示呢7,000億MLF係為抵抗美國下一輪攻勢以至中國下一步反制行動。呢7,000億等於開波前set定嘅戰壕，特朗普要爭連任，中國要特朗普下馬，大選臨近雙方都有出招誘因。睇返A股主要指數走勢，像極了舊年4月時美國發動新一輪貿易戰前嘅走勢。即使科技股單日升到嘭嘭聲，但超買同時風險上升，持倉水平實在有調整嘅需要。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>