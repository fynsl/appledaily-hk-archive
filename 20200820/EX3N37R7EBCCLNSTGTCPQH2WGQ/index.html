<html><header><meta charset="utf-8"><title>【冰說聰明】北水垂青　康基有前途 - 青冰</title></header><body><h1>【冰說聰明】北水垂青　康基有前途 - 青冰</h1><p>半年結前的兩天，兩隻醫療新股同日上市，分別超購600倍及988倍，萬人空巷，一手的中簽率不足10%，他們就是海吉亞醫療（6078）及康基醫療（9997），結果也沒有令捧場客失望，海吉亞升4成，康基升99%，管理層及保薦人可謂擇日擇得好，半年結前的兩個交易日，原來已足以令恒指公司將他們納入恒生綜合指數，換言之，只要滬深交易所確認，就會在9月7日加入港股通成為標的。</p><p>雖然大家都有醫療兩個字，但其實範疇都唔同嘅，海吉亞係經營國內醫院，專做腫瘤科，而康基就係做微創外科手術的醫療器械，屬一次性產品，主要用於婦科、泌尿科及胸外科等的專科微創手術，青冰仲記得當日在落注前睇招股書，見到這批一次性產品的毛利率高達85%，當堂信心大增。在港股市場，醫療器械係好炒好多，你睇微創醫療（853）及愛康醫療（1789）就知，今年分別升3倍及1.4倍，市場的喜好，就反映在上市首天的股價表現，倍升的康基本應更有前途，不過由7月至今的表現，海吉亞明顯跑贏，上市至今累升137%，而康基只升105%，即係話後者在首天爆升後，接近原地踏步。</p><p>恒生綜合指數上周宣佈納入海吉亞及康基後，前者明顯有超強反應，兩日累升13%，但康基仲要跌5%。有跟開北水的戰友，應該都知他們最愛就是醫療板塊，現時北水持有微創12.4%及8.9%的愛康，由此可見，北水對醫療器械係非常鍾愛，尤以愛康為甚，今年3月才加入港股通，雖然首天便遇上股災，恒指跌1,100點，但北水仍然照掃入1,189萬股愛康，是1%的股本，事實證明即使北水當日亂掃，幾個月後仍穩賺五成，而愛康的重量級股東高瓴，亦是康基的基石投資者，所以有理由相信，北水對康基會同樣愛護，現時股價偏弱，只是給戰友的低吸良機吧。</p><p>青冰</p><p><a href="http://fb.com/chingbing888" target="_blank">fb.com/chingbing888</a></p></body></html>