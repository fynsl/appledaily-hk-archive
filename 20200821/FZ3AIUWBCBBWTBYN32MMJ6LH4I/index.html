<html><header><meta charset="utf-8"><title>老闆多次被追數　涉款百萬</title></header><body><h1>老闆多次被追數　涉款百萬</h1><p>涉案車行在行內早受非議，老闆張生名下有25間公司，過去10年多次被興訟追數，涉款逾百萬元，亦曾遭「貼街招」，斥是「老千商人，食人夾棍」，被捕後放風卸責同事「博表現」而造假單，近月亦拖欠車房4,000餘元維修費，被拖數的車房負責人指誠達「神神秘秘」，職員及老闆從不肯露面，走數後不再接聽電話，「見都冇見過個人（老闆），點追呀？」</p><h2>出事卸責員工</h2><p>行內老行尊透露，誠達老闆張生出身金融業，後來繼承父親數輛的士起家，轉行大搞的士生意，根據查冊資料，張生2011年創立誠達，名下公司累計多達25間，以「誠達」為名再成立多間汽車服務公司，包括融資、代理等。惟他與名下公司多次捲入民事訴訟，包括合約糾紛、小額錢債追數等，涉款共逾百萬元。</p><p>前職員Alan透露，任職期間，上門追數的車主眾多，「佢（張）唔會正面去接觸，一定推我哋出去死嘅。」他指張生主使職員造假單據，但至員工被捕，仍試圖卸責，「所有嘢（偽造收據）都屈晒佢哋做，話同事博加人工、升職。」</p><p>另有車房遭誠達拖欠4,000多元驗車費，車房負責人黃太指，兩年多前替誠達的士驗車，至近期被拖數，但追討不得要領，「電話冇人聽，WhatsApp唔覆，唔畀你上（辦公室）。」已預料不能追回欠款。</p></body></html>