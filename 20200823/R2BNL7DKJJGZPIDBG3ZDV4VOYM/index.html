<html><header><meta charset="utf-8"><title>【國金89樓】警察早已滲透港金融業 - 程總裁</title></header><body><h1>【國金89樓】警察早已滲透港金融業 - 程總裁</h1><p>程總裁今次唔係想分享一個觀點，而係一個事實：警察喺銀行業、保險業無處不在。</p><p>自從金融海嘯後，全球監管機構對金融犯罪零容忍；雞毛蒜皮都抽秤，處以天價罰款，所有經歷過嘅從業員並不陌生。亦因如此，金融機構衍生大量反金融罪行部、合規部職位。</p><p>究竟哪來咁多人才去調查金融罪行？冇理由搵生意上的「衝衝子」Banker，點睇佢哋都似有誘因踩界多過撲滅罪行；律師同會計師當然OK，但最理想之選就係警察。</p><p>金管局、證監會等對於撲滅金融罪行當然有Role，但若果牽涉刑事，警務處有份的聯合財富情報組（JFIU）或商業罪案調查科（CCB）等，亦可以作出調查，權力甚大，沾手不少重大案件。</p><p>不少上述JFIU及CCB人員，脫離警察體系後，都加入銀行反金融罪行部，例如美心「太子女」伍淑清旗下天星銀行就係好例子，Financial Crime Compliance Controls主管正係早年JFIU阿頭。</p><p>當然，唔止天星銀行，根據公開資料，幾乎所有銀行合規部都搵到警察蹤影；滙控（005）、中銀香港（2388）、保險公司、證券行都有，高薪厚職，而且有榮無辱，相信係警察今輪跳槽避風塘（只限高學歷）。</p><p>不過本總裁想講嘅係，金管局同警務處嚟緊星期四（8月27日）舉行講座，聲稱係in response to銀行業，對於港版國安法下合規工作及商業運行潛在影響的迷思，就令我有啲疑惑。</p><p>金融機構已經有一班前警察高層處理In-house嘅Financial Crime，對於防範「因國安法而衍生的金融罪行執法行動」，已經有一套說法：嚴厲打擊為先，公平待客次之。</p><p>若果警務處嚟緊嘅講座就是對這些說法予以肯定，很多民主派人士或因涉嫌觸犯國安法未能接觸銀行服務，金管局可以將不能公平待客的責任推卸給警察。</p><p>本欄上周憂慮證監會設立國安部，為調查壹傳媒（282）採取特別執法行動，但最令人擔心的是，連金管局亦有同樣傾向。套用網友一句說話作結：「只要用心，人人都係國安部」，希望不會成真。</p><p>程總裁</p><p><a href="http://fb.com/IFC89" target="_blank">fb.com/IFC89</a></p></body></html>