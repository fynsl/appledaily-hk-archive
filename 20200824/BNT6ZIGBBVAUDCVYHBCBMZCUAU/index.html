<html><header><meta charset="utf-8"><title>【Second Life】螞蟻銀行未能面世原因 - 杜夫人</title></header><body><h1>【Second Life】螞蟻銀行未能面世原因 - 杜夫人</h1><p>螞蟻銀行手機應用程式無內容，傳遭金管局打回頭，要夥拍同系AlipayHK推新功能才有望過關。</p><p>睇返市場情況，行家有1％活期Go、低至1.85%私人貸款、GoSave小巴、實體記賬卡、QR code支付方案加獎賞計劃，同屬首批試業虛銀嘅螞蟻銀行，APP入面只得活期轉賬功能，等同無內容。</p><p>毫無綽頭難怪開業消息一直只聞樓梯響。6月底一度盛傳螞蟻已進入最後直路，結果都係被金管局攔截兼打回頭。</p><p>真心，虛銀呢件事搞咗將近年半都未全數出街，唔只銀行上下無癮，監管當局更加顏面全失，好彩星洲因為疫情押後發出虛銀牌照，否則，有比較、有傷害。</p><p>為咗盡快開業，消息透露，螞蟻將會夥拍電子錢包AlipayHK，其特選用戶可經APP進入螞蟻銀行「小程式」開戶，唔使經蘋果app store或者Google Play下載，首2萬存款活期息亦有2.5厘。</p><p>大概金管覺得「小程式」呢項功能非常創新，非常鼓勵銀行盡早上架，就算推出日期遲過開業日期都無問題。</p><p>銀行方面當然覺得方案無懈可擊，對AlipayHK 超過200萬用戶口水直流，加上，AlipayHK早已營造龐大生態圈，係一個超級生活平台，幫吓姊妹公司螞蟻銀行真係易如反掌，或者可以產生協同效應，助AlipayHK進一步「滲透」香港兼推高市佔率。</p><p>呢刻難以估算有幾多AlipayHK現有用戶想開多個螞蟻銀行戶口，至少這200萬人慣用手機，對科技不陌生，唔介意其中資背景，已經飲得杯落。</p><p>杜夫人</p><p><a href="http://fb.com/mrsmarydoo" target="_blank">fb.com/mrsmarydoo</a></p></body></html>