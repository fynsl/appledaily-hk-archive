<html><header><meta charset="utf-8"><title>【智取大市】美團業績不再無敵 - 晉佳</title></header><body><h1>【智取大市】美團業績不再無敵 - 晉佳</h1><p>睇返上周五美團（3690）公佈第二季業績，收入純利大數都勝預期，股價升到245蚊基本上超前反映若干年利好因素，要注意今次業績水份甚高，論單季數字唔算無敵，未知周一投資者信條大數股價再爆上，定係睇清盤數水份而股價見光死。無論如何，以現估值計，持貨者獲利確實不為過。</p><p>論盈利表現，今次美團嘅水份，係靠其他收入撐住，假如扣除金融資產減值、金融投資公允價值變動，再扣埋以獲取稅收優惠同理財投資收益等等嘅其他收益，經營溢利按年只增長21%。當然酒店旅遊業務喺疫情下有待復蘇，其實表現算係咁，但夠唔夠撐股價呢？</p><p>收入勝預期，勁過八成大行預測，但外賣業務收入增長13.2%，不足之處係遜於死敵餓了麼嘅15%增幅，中國外賣市場滲透率開始高，未來增幅自然減慢。收入谷大咗，固定成本比例下降，經營槓桿亦會下降，靠收入上升而令盈利倍數爆升嘅效應減低，換言之，外賣盈利增幅會放慢，未來要靠酒店旅遊業務復蘇去推動收入同盈利高增長。</p><p>第三季、第四季收入按大行預測係334.06億人幣同360.67億人幣計（按年增幅分別21%及28%），當佢繼續收入勝預期，平均收入增長三成，撐住今年市銷率11倍，相比其他美國網絡增長股，收入增長較低而市銷率亦較低，仍不遜色，但現價實在已非強推之選。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>