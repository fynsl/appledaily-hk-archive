<html><header><meta charset="utf-8"><title>【操盤手札記】搬倉避險造就破頂 - 割柑人</title></header><body><h1>【操盤手札記】搬倉避險造就破頂 - 割柑人</h1><p>年初肺疫爆發至今，政府成日講話14日關鍵期，14日又14日，剩返9個14日就到2021年！政府抗疫不力，港人惟有自救。對投資者嚟講，最怕嘅除咗微信女畀個冧巴你，仲有張竹君畀個冧巴你！</p><p>講到自救，中國嘅「內循環」經濟戰略，亦含自力更生意味。中國外憂中美脫鈎，內患澇疫結合，以內循環應對，側重安全先於效率。國家安全，包括國防、能源、糧食、公共衞生；而建立完整產業鏈，唔少得基礎建設，包括「兩新一重」——新基建、新城鎮、重大工程。</p><p>四大國安、三大基建係內循環根基，喺投資角度，呢七大領域嘅相關股份勢必受惠。兩新一重之中，新基建睇高一線，當中，涉及訊息同互聯網基建，如5G、物聯網、衞星、AI、雲計算、區塊鏈、大數據等，尤其龍頭股，更係投資組合必備。</p><p>有雲業務嘅電商龍頭阿里巴巴（9988），上周四公佈嘅季績好過預期，Non-GAAP多賺28%，電商收入增34%，雲收入增59%。不過市場最關注嘅，係中美角力下，繼TikTok、WeChat後，阿里雲會否成為制裁目標，管理層回應已採取新嘅合規措施。</p><p>市場對此早有戒心，據《彭博》講，為咗避開潛在嘅制裁同除牌風險，阿里幾個大投資者，包括淡馬錫等，已將價值幾十億美元嘅美國ADR搬倉轉換香港股票。事實上，由阿里上年11月尾來港掛牌至本月中，已有價值逾4,400億元嘅ADR搬嚟。</p><p>周一，喺憧憬資金回流下，阿里破頂，收264.4元，飆4.6%；大行目標普遍睇300元以上。阿里除咗受惠內循環、業績靚、股東搬倉，仲有三大動力，就係晉身藍籌、螞蟻上市、科技指數ETF蓄勢登場。</p><p>割柑人</p></body></html>