<html><header><meta charset="utf-8"><title>一人四座一鑊泡 - 鄧達智</title></header><body><h1>一人四座一鑊泡 - 鄧達智</h1><p>星期天三人原定開車去大帽山腳，久違金壘餐廳嘆下午啡，汀九橋上一個屈尾十，錯誤轉左入錯屯門公路，將錯就錯索性改去黃金海岸商場；以為餐廳、啡廳、酒吧多，差極還有麥噹噹墊底⋯⋯未免太樂觀！</p><p>首選Pacific Coffee，外面34℃莫說坐在沒有戶外冷風機太陽傘下嘆啡，稍稍小站片刻足以中暑。咖啡廳內顧客不算多，被限制的入座空間非常有限早已坐滿，不少明顯已「嘆」咗好長時間，面前咖啡杯內容空空如也，人人全身猶如中了軟骨功攤死椅上，霸得沙發椅的顧客更加不成體統，與沙發共存亡，齊齊打機死都唔走。出來在不同餐廳鑽了十數分鐘一籌莫展，再入Pacific Coffee，原班人馬繼續與椅子桌子位子上演生死戀。其中一位女士可能兩三小時前點的咖啡繼續擺在顯眼位置出演頭號主角，旁邊擺滿好幾個私家杯、暖水壺，背囊、手袋、購物袋放滿身旁兩桌四椅⋯⋯好不化算，消費一杯咖啡即獲個人享用半天冷氣四座，拒絕其他顧客坐落另一依法位子；港人素質高級超然可見一斑！</p><p>農曆年假尼泊爾歸來，除了三月澳門疫情稍遜，過大海兩天，享受過幾乎零遊客的大三巴、近似拍烏蠅嘅賭場、不用排隊買得「最香」炭焙杏仁餅，誰都估唔到，之後快半年連澳門都去唔到？冇得出門外遊？冇得返鄉下日本？香港人寧死不屈卻一籌莫展，冇法子！</p><p>連過大海去澳門的機會都遠遠未見彼岸，眼見珠海人已容許湧落馬交、台灣人及內地人不用戴上口罩外出吃飯派對，恨死隔籬香港人。好些行山發燒友透露，香港幾乎所有景點都被他們雙腳踏平咯，上山下海已去無可去，悶到冇得忍；黃金海岸停車場的車龍長又長，商場範圍人頭湧湧，二人一桌social distancing教所有餐廳、啡廳全數「爆棚」，退而求其次轉去麥當勞，未免想得過爽，排隊人多勢眾為爭一位幾乎大打出手，可見香港人心惶惶等了那麼多個月快等出個爆煲，卻迎來第二波第三波，管治班子應軟不軟應硬不硬逼使巿民不信任情緒已達頂點，如困獸鬥的日子未免過得太久！</p><p>近一星期疫情輕微回落，前路茫茫不容過份樂觀。港府過去大半年夾在治療疫情與保持經濟的平衡爭持下，如泥牛入海杰撻撻一鑊泡，2020自由外出？看來凍過凍檸水，絕望！</p><p><br></p></body></html>