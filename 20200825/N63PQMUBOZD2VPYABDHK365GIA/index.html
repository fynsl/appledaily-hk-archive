<html><header><meta charset="utf-8"><title>中州派和才女 - 邁克</title></header><body><h1>中州派和才女 - 邁克</h1><p>芳鄰馮君全武行大鬧中州派，畫面之多姿多采直逼久違的粵語神怪武俠片《如來神掌》，令人目不暇接，可惜既唔做嘢又唔讀書的門外漢，連紫微斗數為何物也不明所以，就算不甘寂寞想玩接龍，都手無寸鐵搵唔到位入。正在顧影自憐，第二波居然閃出前輩才女，哈，這就開正戲路了，有兩大亮點可供發揮，於是愁雲盡掃左右開弓。一、叻唔切的留言者踴躍開名，幾乎異口同聲指才女姓蔣，門神錯貼在金花油大本營，都唔知嬲好定笑好。那些年威風凜凜的健筆女陣容鼎盛，本地薑與過江龍百花齊放，生得遲的百靈鳥只知其一不知其二，本來不足為訓，我們都是時代產物，自然受時代局限，聽完古仔乖乖上網搜索再出聲都為時未晚，何必嘰嘰喳喳自暴其短，累蔣大姐躺着中槍？</p><p>二、才女本人我雖然素未謀面，但根據可靠消息人士多次不吝透露，乃不折不扣索女一名，不論身穿石榴裙抑或牛仔褲，都有不二之臣長拜不起，電車上的登徒子企圖以聚寶盆作餌，怎見得是因為得悉她貴為千金小姐？咦，且慢，網版那句「當時很多人知她是富家女」，為什麼隔了幾個鐘頭變成「當時很多人誤以為她是富家女」，馮君的魔法也太犀利了吧？系出豪門就系出豪門，沒什麼好諱忌的，而且富二代此一品種，向來小姐比少爺馨香，多年前有人誤以為我躋身同一行列，以羨慕口吻恭維「做富家子真係好」，我便立即更正「做富家女先至好」。證據在五十年代粵語片：身光頸靚的女一號或女二號臨出門發號施令，「阿四，同我上樓攞個手袋落嚟」，你話幾咁霸氣！</p></body></html>