<html><header><meta charset="utf-8"><title>【收市閒情】「殼王」拍檔破產了 - 千頌C</title></header><body><h1>【收市閒情】「殼王」拍檔破產了 - 千頌C</h1><p>正所謂沒有比較，就沒有傷害。TVB（511）股價早於上星期五，已被港視（1137）超越，就算噚日港視高位回吐，股價仍然高過大台，市值仍然一個double，達83億元。TVB嘅沒落，可以由「殼王」陳國強2015年正式「坐正」數起。入主前，即係2014年，全年收入近58億元，賺14億元；睇返2019年條數，全年蝕近3億。50年基業，只需要4年時間，就近乎毀於一旦，厲害程度，我會比喻為——僅次林鄭。</p><p>「殼王」退休，以往身邊紅人，似乎陸續運滯。繼劉高原6月被迫辭任南岸集團（577）主席後，噚日一份通告，令中環人又邊食花生邊八卦。</p><p>話說凱華集團（275）公佈，話葉家海因為喺8月3日被高院判破產，按公司章程必須離職，冇得做董事，簡單講，即係破產兼失業！葉家海呢個名，如果你Google佢，會見到「陳國強嘅親密戰友」、「陳國強拍檔」、「低調富豪」。佢以往嘅工作，就係同陳國強密密「合作」做刁，好似今次出通告嘅凱華，前身係錦興，隻殼亦係葉家海由陳國強手上買返嚟；佢哋仲friend到，曾幫陳國強做TVB替代董事。</p><p>喺金融界做大刁食大茶飯嘅人，你話佢生活過得好樸實，都好難令人信服。想當日，冼國林飛去濟州島出席金利豐（1031）朱太60大壽，之後染上惡菌要切除左眼，去程坐嗰架私人飛機，正正就係葉家海擁有。我曾經都同佢有過一面之緣，可以話係豪飲豪食嘅大豪客。</p><p>好啦，問題就喺度啦！一個做開刁億億聲嘅大莊家，呢類人一般對貧窮定義係點？有個曾經叱吒風雲嘅莊家，就同我朋友咁樣呻過：「唉…呢期好窮呀…得返幾千萬身家。」係好誇，但貧窮真會限制想像。</p><p>係嘅，葉家海上年已經財困，江湖傳聞佢五至六年前，發好多債券畀大陸人，等佢哋投資移民香港，到呢幾年債券開始到期但又冇錢還；上年年底，又俾華融資產（2799）入稟高院追數1億。金融圈關係千絲萬縷，一個出事，好多時表示，佢背後條產業鏈都出大事。今日表面爆嘅係葉家海，實際背後仲有幾多人爆煲？相信過多一排我哋就會知答案。</p><p>千頌C</p><p><a href="http://fb.com/winbigwok" target="_blank">fb.com/winbigwok</a></p></body></html>