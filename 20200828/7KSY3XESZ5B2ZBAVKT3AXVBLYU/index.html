<html><header><meta charset="utf-8"><title>縱容半歲姨甥踢肚掹尾當凳坐　黃心美唔教B反罵狗犯賤遭圍插</title></header><body><h1>縱容半歲姨甥踢肚掹尾當凳坐　<br>黃心美唔教B反罵狗犯賤遭圍插</h1><p>飼養4隻摩天使的黃心美，一向表現得愛狗如命，但前晚她在Ig限時動態公開短片，見她任由半歲的姨甥女豆豆向其中一隻愛犬Muffin掹尾、扯毛及腳踢，黃心美不但沒有阻止及教導豆豆，更形容寵物犬是「超犯賤」。其實她早前已試過縱容豆豆將狗狗當凳坐，連番不懂教B愛護動物的態度與行為，惹來網民狂轟「冇家教」。</p><p>黃心穎和胞姊黃心美除了痛錫約半歲的姨甥女「豆豆」外，兩人亦是養狗之人，黃心穎早前領養了一隻唐狗，而黃心美則飼養了4隻摩天使，她不時在社交網貼出跟狗狗的生活日常片段。不過前晚黃心美在Ig限時動態上載幾條短片，令不少愛犬人士睇到火滾，皆因她任由豆豆向其中一隻狗狗Muffin踢肚、扯毛及掹尾，但黃心美卻只顧拍片，完全沒有阻止豆豆或保護狗狗。</p><p>其實早前黃心美已讓豆豆將其中一隻狗狗當凳坐，前晚3條短片則先是豆豆坐在梳化上，不停用雙腳狂踢Muffin肚仔，踢了幾下後，牠頂不住起身走去另一邊。至於另外兩條片，豆豆和Muffin似坐在地墊上，豆豆則不停扯牠的毛及掹尾，拍片的黃心美不但沒有阻止姨甥女，竟然還留言：「Muffin係超犯賤㗎！」、「Muffin犯賤嘅底可以話係根深柢固！」估計黃心美所指是即使被豆豆又扯毛又掹尾，Muffin皆沒有反抗，因此形容牠是「犯賤」，但見Muffin當時默默忍受小主人糟質的委屈表情，網民們都表示我見猶憐。</p><p>不少網民還留言怒斥黃心美：「小朋友可能唔識，但唔代表大人可以任由佢咁做又唔教佢。」又有網民指：「愛護動物係從小教起㗎，隻狗個世界得你，你唔保護佢就冇人保護佢！你自己犯賤並唔係隻狗，OK？」早前黃心美也曾貼出拿着零食餵狗的相片，卻留言：「有嘢食便是娘。」也被網民指摘她賤視狗狗，《蘋果》昨日聯絡黃心美，她透過經理人表示不回應。</p><h2>獸醫指應抱開小孩</h2><p>愛護動物協會昨對此表示，當小朋友與寵物互動時，家長或大人必須從旁指導，引導他們善待及不要過份騷擾動物。獸醫陳綽姿有一對孖仔及貓狗，她贊成小朋友跟寵物相處：「但要點到即止，狗係冇可能犯賤，只有愛嘅concept，佢愛主人同佢嘅家庭，所以先容忍。」她指出大人應教育小朋友：「當佢掹毛掹尾就要教佢唔可以，同埋可以抱開佢 ，只要重複咁做小朋友係明白，但𠵱家見情況係小朋友大晒。」陳醫生指黃心美此舉未有構成虐待，只是未有好好保護寵物，長此下去更會影響狗仔對主人的信任。</p><h2>張美妮以圍欄分隔</h2><p>家中養了一隻白威及一隻貴婦的利嘉兒，昨回覆《蘋果》表示作為大人兩邊都要教導：「我大肚時已教狗仔要錫BB，囡囡出世就同佢講，狗狗係佢嘅哥哥要錫。囡囡𠵱家有時唔識，會大力掹毛掹尾，我就阻止同埋教導。」她坦言狗仔始終是動物，若不教導可能會反擊傷及小朋友。至於有貴婦犬的張美妮表示，懷孕時已教育愛犬：「話畀狗仔聽即使BB出世，我對佢嘅愛唔會改變，之後我仲抱BB去狗仔身邊，狗仔真係會明白。」張美妮指為安全會用圍欄分隔囡囡及愛犬，但亦會讓他們交流接觸，因此感情要好。</p></body></html>