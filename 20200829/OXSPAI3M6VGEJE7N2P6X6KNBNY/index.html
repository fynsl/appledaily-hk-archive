<html><header><meta charset="utf-8"><title>「帶菌者」專頁疑被政治審查　 龍小菌情歌《玻璃心》　fb拒登廣告</title></header><body><h1>「帶菌者」專頁疑被政治審查　<br> 龍小菌情歌《玻璃心》　fb拒登廣告</h1><p>龍小菌與樂隊「帶菌者」上月發佈的新歌《玻璃心》，樂隊先後想在facebook及YouTube賣廣告，不過疑被政治審查同遭拒絕。《玻璃心》歌詞講感情，MV場景亦只是在電車上及銅鑼灣街頭，似乎是歌名「玻璃心」出事，小菌曾向網上平台上訴，最終YouTube放行，但fb則上訴三次都失敗。</p><p>何韻詩的社運紀錄片《Denise Ho: Becoming the Song》日前遭兩個主要串流平台拒絕上架，她更直指：「白色恐怖威力大。」現年32歲的龍小菌與樂隊「帶菌者」成軍七年，本來打算在2月推出處女碟，可惜因疫情延到10月尾才推出。帶菌者上月推出新歌《玻璃心》，原想在fb及YouTube賣廣告宣傳，但卻同被拒絕刊登，「玻璃心」一詞疑似變成以上平台的禁語，出碟之路可謂一波三折。小菌表示︰「我用『龍小菌』個人fb專頁落廣告就冇事，但用『帶菌者』fb專頁就落唔到，佢send咗段嘢嚟，大意係話個廣告違反規定，至於YouTube經過上訴，終於落到廣告。」fb回覆的拒絕理由是「廣告違反規定，廣告不得含有明或暗示個人特質的內容」，其中解釋「個人特質」是指種族、族群、宗教信仰、理念、行為、身心障礙及健康狀況等等，未知「玻璃心」三個字是屬於哪一類？</p><h2>《我哋》講極權</h2><p>翻查帶菌者的fb專頁中，發佈的帖子主要是宣傳樂隊活動，但近日他們也為黃店寫歌宣傳，同時有上載另一首新歌《我哋》，歌詞寫極權社會︰「世代正在變，亂說話會被痛打。」小菌個人fb專頁則沒有放此歌，未知帶菌者fb專頁是否因此被關注審查而殃及《玻璃心》。小菌指︰「《我哋》呢首歌2013年前寫，當時唔係寫香港，但𠵱家就覺得同香港好似。」</p><p>其實《玻璃心》並非抗爭歌，而是講男女感情，MV的畫面亦只是在電車內談情、銅鑼灣街頭唱歌等。小菌指歌曲是她的愛情寫照，她2016年曾與外籍男友拍拖，但戀情僅維持一年，她說：「《玻璃心》同佢（前度）有關，我曾經送咗隻玻璃杯畀佢，之後唔小心打爛咗，於是我黐番再送畀佢，不過黐番都用唔番，感情唔應該等到破碎至補救，如果珍惜就好好保護。」</p><p>至於歌名《玻璃心》有否刻意玩嘢？結他手阿花表示︰「我哋玩嘢玩到做唔到宣傳，佢哋話隻歌涉種族歧視同散播仇恨。」問到歌曲可有弦外之音？鼓手阿布指︰「當初構思真係寫愛情故事，但你又可以放落任何場景中。」低音結他手阿Mann補充說︰「初時個名本來叫玻璃，但後來覺得加個『心』字好貼合香港目前狀況，估唔到出嚟真係觸碰到人哋嘅玻璃心。」</p><h2>患創作困難症</h2><p>創作人面對「以言入罪」的壓力，單單三個字就犯禁，小菌也自言患上創作困難症︰「雖然𠵱家未有人因為創作被拉，但我相信將來會睇到呢件事發生，會唔會下一個就係自己？真係唔知！」小菌無奈說︰「疫情、政治氣氛，所有嘢加埋產生嘅心理恐懼，令大家都選擇收埋自己，充滿孤獨感，作為公眾人物，我都驚俾人話。𠵱家每做一件事都要諗得好清楚，避免唔到自我監察。」曾是中文及通識科老師的小菌，對於政府打壓通識科感到十分無奈︰「當年由教書轉做填詞，係深深感受到好多學生嘅問題，係家庭或過往經歷影響。𠵱家好多議題都變成敏感，唔知點教，仲討唔討論好？社會太多對立面。」《蘋果》昨日就拒登廣告聯絡fb公關組，但至截稿前仍未獲回覆。</p></body></html>