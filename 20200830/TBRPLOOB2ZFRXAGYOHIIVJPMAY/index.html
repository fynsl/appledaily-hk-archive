<html><header><meta charset="utf-8"><title>車長︰「黨鐵」有錯　前線無辜</title></header><body><h1>車長︰「黨鐵」有錯　前線無辜</h1><p>自從港鐵去年被官媒點名批評護送示威者離開後，就變身成背棄港人的「黨鐵」，不但屢次封站阻礙市民遊行，8.31事件和事後差劣的處理手法，更令港人憤怒達到頂點。有港鐵車長說，不少同事都同意公司「唔抵幫」，亦樂見示威者攻擊車站設施，但希望港人不要再針對前線職員，「你可以敵視呢間公司，但唔好敵視啲職員」。</p><h2>斥拆彈手段差　如狼狽為奸</h2><p>8.31事件發生時，任職港鐵車長多年的Green（化名）正在車廂內當值。當時多綫列車被鎖死，無法開動，但公司完全沒有向各車長交代原因。直到Green查看網絡上的新聞才知道事態嚴重，「畫面好震撼……會嬲，同時覺得幾奇怪，點解可以發生到呢件事？」</p><p>Green認為，當日車站受攻擊，港鐵本來亦算受害人，但車廂內發生乘客被警察無差別攻擊事件，公司、特別是青衣的車務控制中心絕對有責任，「青衣嗰班人睇住成條line運作，睇住新聞直播，隔籬又有（鐵路警區）警察，基本上掌握晒所有情況，但點解個反應可以咁慢？」</p><p>Green又批評，公司事後的公關及拆彈手段太差劣，令公眾覺得港鐵和政府狼狽為奸。他指出，面對7.21事件以至葵芳站催淚彈事件，港鐵早已有演習機會，但公司完全沒有吸取教訓，到8.31事件公司依然回應遲緩，事發十日後才交出數張模糊不清的閉路電視片段截圖，「你唔好話公眾啦，我哋都覺得啲圖有冇問題㗎？份稿你係咪要同人（政府）夾？」</p><p>有市民怪責港鐵前線職員未有阻止事件發生，Green每逢以車長身份在網絡上發言，總惹來一堆人聲討。他解釋，車長及站長的權限極細，最終調度權都在控制中心手上，車長能看到的月台閉路電視片段極模糊，形容解像度只得「240p」，「嗰日咁亂咁多人，淨係判斷到有黑色人影，究竟係咩人？如果我閂門，佢係手足嘅話，我係咪可能阻住咗佢一條生路？」他認為涉事車長遇上事件只是無辜。</p><p>及後港鐵車站在示威中飽受攻擊，屢次淪為「Empty R」。對於設施被破壞，Green稱不少同事其實求之不得。他指出，兩鐵合併後，原本地鐵的管理文化控制整個港鐵，公司變成守財奴，所有設施未爛到不能再用都不會更換，「好多同事都講，多謝你打爛佢，我終於有新嘢用」。但他希望示威者遷怒於公司之時，不要攻擊前線職員，「講笑就話『我哋得件衫係黃』，但好多同事都真係黃」。</p></body></html>