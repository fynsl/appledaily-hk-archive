<html><header><meta charset="utf-8"><title>【智取大市】侵侵9月力谷舊經濟 - 晉佳</title></header><body><h1>【智取大市】侵侵9月力谷舊經濟 - 晉佳</h1><p>新經濟股之中，連蔚來都炒完第二浪升勢，納指超買亦去到臨界點，資金回流舊經濟股屬合理。</p><p>美國大選在即，特朗普要喺劣勢之中爭取選票，單靠炒高新經濟股形成大牛市似乎未夠，由於大部份選民身處舊經濟行業之中，如何製造舊經濟喺疫情之中復蘇嘅預期，對於特朗普爭取連任非常重要，喺跟住落嚟9月份以政策力谷舊經濟誘因相當大。</p><p>港美舊經濟股上周五強勢，美國航空股同郵輪股普遍沿5天線反彈，少有突破保歷加上軸上升或喺中軸錄得支持而向上，係繼6月大反彈後首次轉強。舊經濟股近日翻生，主要原因係聯儲局調整通脹目標，容許美國通脹一段時間高於2%，效果係令零息維持更長時間，甚至增加量寬、救市籌碼，對舊經濟股較利好，相信只係第一步。踏入9月份，利好疫情受累股嘅潛在因素，亦包括疫苗消息、民主共和兩黨新一輪美國救市措施達成協議嘅消息。</p><p>美國嘅航空股同郵輪股第一季大跌，其後成交大增，最誇張係AAL曾經兩日成交已達市值水平，轉手率超高，同時淡倉達到已發行股本三成，兩大郵輪股RCL同CCL情況相似但冇AAL咁誇，但仍然投機味極濃。換言之，只要有一日出現形成單邊升市嘅利好消息，就可以快速挾淡倉。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>