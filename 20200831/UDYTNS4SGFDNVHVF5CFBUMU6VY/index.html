<html><header><meta charset="utf-8"><title>【笑到最後】信鄧小平　買台積電 - 高明</title></header><body><h1>【笑到最後】信鄧小平　買台積電 - 高明</h1><p>美股三大指數都升穿年份個頂，百分百確認熊市結束，好多人會問：啲股升到咁高，買又驚高追，唔買又驚走甩咗都唔知點好？</p><p>唯一可以解決嘅方法就係買入一啲有理念支持嘅資產，令你完全忘記所有估值、技術分析等等會騷擾你持貨嘅理據。咁近排有啲咩理念值得支持呢？全球最大嘅課題就係同美國嘅關係，喺呢個課題上了解得最深嘅人首推鄧小平，佢曾經講過：凡與美國搞好關係的國家，都富起來。</p><p>由早前美國衞生部長訪台，到近日台灣開放美牛美豬入口，台灣嘅發展逐漸印證鄧小平嘅說話，相對以前台灣近乎靠內循環，未來幾年肯定有大量美歐嘅定單湧入去，情況就好似改革開放後嘅中國，唔同嘅係科技水平。</p><p>至於要買啲咩？年頭高明見台灣形勢唔錯買咗一隻台股ETF，最後升都係靠佔組合28%嘅台積電，而升幅亦不如後者，索性直接換馬台積電，因為台灣企業中，台積電名氣最大。</p><p>台積電近期先後因為（1）蘋果設計晶片搵佢做代工；（2）AMD市佔率增長，有指提前預訂明年台積電7納米及5納米晶片產能；（3）Intel 7納米生產要延期，宣佈外判生產晶片成為選項，為台積電帶嚟新生意機會；（4）台積電宣佈計劃設廠研發2納米晶片，純粹鬥細已經係世界第一，當然台積電係代工廠，設計都係由蘋果、AMD、Intel等廠去負責。</p><p>競爭對手例如三星，自己本身有消費產品，做代工會有輕微利益衝突，令台積電會較着數。</p><p>大家可能會話，上述因素你知、我知、成個市場都知，一早反映晒啦，仲點升？高明咪話咗理念囉！相信鄧小平，親美會發達！台積電係台灣經濟起飛概念嘅替代股，冇目標價，持有到2024年至檢討。</p><p>作者為證監持牌人，持有蘋果、台積電</p><p>高明</p><p><a href="http://fb.com/bigricetea" target="_blank">fb.com/bigricetea</a></p></body></html>