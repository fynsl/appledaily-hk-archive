<html><header><meta charset="utf-8"><title>【操盤手札記】記者出身的富豪 - 割柑人</title></header><body><h1>【操盤手札記】記者出身的富豪 - 割柑人</h1><p>挾「中國包裝水一哥」之名招股上市嘅農夫山泉（9633），以毛利率六成，吸引大批投資者。該股下周二掛牌，以招股價21.5元計，市值高達2,405億元；老闆鍾睒睒身家大漲，可望躋身中國十大富豪。</p><p>鍾睒睒以養生堂作為控股公司，旗下擁有超過80間公司，包括農夫山泉、萬泰生物。今年4月29日，萬泰生物挾「首個國產HPV疫苗」嘅光環，率先喺上交所上市，更連續26日漲停板。其實農夫山泉亦喺4月29日向港交所遞表，但8月16日先過關。</p><p>鍾持有農夫山泉87.45%股權，包括直接持有17.86%，透過養生堂間接持有69.59%；至於萬泰生物，則直接持有18.17%，透過養生堂間接持有56.98%。媒體估計，隨着萬泰生物、農夫山泉接連上市，佢嘅身家將達1,300億元，踏入千億俱樂部。鍾係白手興家，營商之前，喺《浙江日報》做過5年財經記者，轉行之後成為行銷高手。記者出身，晉身上市公司主席，此前較為人知嘅有龍湖地產（960）老闆吳亞軍，曾喺《中國市容報》做過記者編輯，該報由建設部城建司及重慶建委主辦。</p><p>此外，中國地利（1387）前身人和商業嘅戴秀麗，曾喺《哈爾濱日報》同《珠海特區報》任職記者，之後營商，雖非主席，公司上市亦成女富豪。至於香港女富豪，記者出身嘅有華人置業（127）董事陳凱韻，曾喺《蘋果日報》任職，遇上大劉改寫人生。</p><p>農夫山泉招股熱爆，如果抽中，若首日掛牌有雙位數升幅，宜先行食糊；如果抽唔中，則不宜首日追入，因其上市估值唔平。若今年盈利同舊年相若，市盈率約48倍，相對同樣有做包裝水嘅康師傅（322），市盈率22倍，農夫偏貴。</p><p>割柑人</p></body></html>