<html><header><meta charset="utf-8"><title> 港鐵督導證8.31警阻救護入站</title></header><body><h1> 港鐵督導證8.31警阻救護入站</h1><p>【本報訊】去年8.31，警方衝入太子站無差別恐襲乘客後，隨即驅趕記者，站內發生甚麼事無人知曉。一直以諸多理由無公開當晚所有閉路電視片段的港鐵成為眾矢之的。「眾新聞」昨報道，引述一名事發時在場的港鐵督導員，承認當時港鐵與警方關係緊張，「完全摸唔透佢哋」，並確認有警員藉詞阻撓救護員入站急救傷者。</p><p>該名港鐵職員以化名「T先生」接受眾新聞訪問，言談間把8.31恐襲責任推給警方：「我可以講返少少background，嗰段時間我哋同警察嘅關係都有少少緊張。因為點解呢，例如喺葵芳、喺太古，我哋被人圍咗好耐，後尾都冇辦法要報警，但係警察唔嚟，佢成日都話佢人手唔夠，或者係調配緊人手，所以呢嗰段時間我哋對佢哋嘅反應係無乜信心。」</p><h2>「完全摸唔透佢哋」</h2><p>T先生續說：「自從元朗7.21事件，有一段好長時間，其實我哋係完全摸唔透佢哋（警方）幾時出嚟幾時唔出嚟。所以，我哋當時真係諗住自救，車站行唔到咪疏散。我都唔知警察幾時嚟，呢個case我哋係surprise嘅，佢嚟得咁快。可能sort of原因，就係因為旺角警署就喺太子站隔籬，佢本身應該已經有重兵喺旺角警署，佢一聽到有呢件事，咪即刻可以mobilize到啲人落嚟。」</p><p>眾新聞引述T先生當晚在太子站大堂的反應，「我一去到大堂，其實就見到好驚訝嘅畫面，成個大堂已經全部係防暴警」。</p><p>8.31另一焦點在於救護人員被警方阻延入站施救，T先生證實：「守喺出口嘅嗰個警察，又係非常之stubborn，佢就不斷問嗰個救護員，你究竟係處理咩case、邊個call你嚟，但救護帶隊嘅又講唔出。大家check咗一輪控制中心，check咗10分鐘左右，終於就知道，原來係喺月台嘅消防隊長call嘅。好喇，咁就開閘俾佢哋入嚟。」</p><p>他續說：「事後睇返呢件事，當然呢樣嘢唔係我哋去in charge，因為有個警員守喺度，你話放咪放，你話唔放就唔放。但係簡單嚟講，如果呢件事我哋早啲知道嘅話，係消防處嘅救護員，你理得佢處理咩case，你開閘畀佢落嚟咪得囉，諗咁多做咩嘢啫。」</p></body></html>