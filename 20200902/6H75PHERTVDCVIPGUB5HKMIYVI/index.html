<html><header><meta charset="utf-8"><title>【智取大市】光伏強股博第二浪 - 晉佳</title></header><body><h1>【智取大市】光伏強股博第二浪 - 晉佳</h1><p>Tesla固然勁到爆炸，事實上，美國嘅新舊經濟股，近排似係炒作梅花間竹，未至於好似先前咁，資金一面倒爆買新經濟股嘅情況。</p><p>隨住11月初嘅美國總統大選越嚟越近，特朗普為爭取選票，刺激舊經濟同就業相信成為佢9月嘅一項重要部署，疫情受累嘅旅遊相關股喺今個月相信唔會太差。</p><p>港股同美股情況相若，升勢更集中一小撮股，冇小米（1810）、港視（1137），近排難贏大錢。</p><p>Tesla爆升後，比亞迪（1211）同準備A股上市嘅吉利汽車（175）亦揩到新能源車嘅浪潮，前者噚日更單日急升13.8%，後者亦升4.4%。</p><p>受資金歡迎嘅股份之中，仲有光伏玻璃股再發力，信義光能（968）一路破頂，福萊特（6865）經過近一個月整固，一記大陽燭就重上高位附近，升勢更喺噚日下晝先有大成交配合下起動，後市似會繼續破頂。</p><p>今年上半年縱有疫情，福萊特收入仍升22.7%，純利大升76%。唔少光伏項目為咗喺今年第二季完結前追返2019年未完成部份，刺激第二季需求大升。不過，行業需求似乎喺下半年持續，光伏玻璃8月價格再升7至13%，原材料多晶硅價格更加供不應求。</p><p>行業形勢繼續支持福萊特，既然股價出現第一棍，以近期港股玩法，呢類受歡迎股份可以強者越強。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>