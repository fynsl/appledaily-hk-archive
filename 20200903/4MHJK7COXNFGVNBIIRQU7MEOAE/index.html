<html><header><meta charset="utf-8"><title>【魚樂無窮】贏錢方程式再出現 - 唐牛</title></header><body><h1>【魚樂無窮】贏錢方程式再出現 - 唐牛</h1><p>捷榮（2119）周二（1日）發通告，宣佈回購111萬股，每股作價介乎1至1.05元，涉資113.9萬元，股價昨日炒高7.6%，收報1.13元。尋常老散睇到回購，當然不以為然，但本欄戰友肯定會記得，捷榮今年6月爆炒劇本。</p><p>回帶去返6月22日，捷榮啟動回購，當時回購價介乎0.91至0.94元，涉及124.4萬股，不足一個月後的7月15日，在回購盤帶動下，已炒至1.23元，累積升幅達35%，假設呢條贏錢方程式再次發揮作用，則昨日追入其實仍有水位。</p><p>不厭其煩講多次，炒回購股份要注意的地方。首先，回購盤能否推高股價，股價唔郁就講乜都冇用。其次，回購價是否夠進取，由於每日的回購價有上限（過去5日收市平均價加5%），如果回購盤追住上限價，則反映誠意十足，在跟風盤帶動下，炒風只會更熾熱（可參考另一隻曾推介的Dynam（6889）走勢），所以，最合適的做法是每日用excel計數，知道回購價上限的價格，心水清的戰友，更可以睇得出哪個買盤掛牌是回購盤。最後，當然係每日睇實回購通告，一旦停止，意味遊戲結束，屆時便要狠心分手，一股不留，然後等待下一次機會的來臨。</p><p>唐牛</p><p><a href="http://fb.com/tongcow88" target="_blank">fb.com/tongcow88</a></p></body></html>