<html><header><meta charset="utf-8"><title>【智取大市】超低折讓配股玄機 - 晉佳</title></header><body><h1>【智取大市】超低折讓配股玄機 - 晉佳</h1><p>啟明醫療（2500）罕有地出現超低折讓2%配股，反映投資者想大手搶貨？消息令股價單日搶高13%。</p><p>啟明專注做醫治心臟瓣膜疾病嘅器材，目前核心產品係經導管微創主動脈瓣植入術（TAVR），全世界大約有10間企業做緊，中國就有3間，其中一間亦包括微創醫療（853）旗下嘅Microport。往年TAVR以進口為主，但近年啟明已開始搶佔市場。雖然中國有大約20萬個高危主動脈瓣狹窄患者，但TAVR手術收費近30萬人仔，加上適合做TAVR手術嘅患者佔少數，於是舊年1至8月，中國都只係進行咗1,078宗TAVR手術，今年上半年啟明收入都只係得1億多啲，但講緊預期未來每年增幅以超過50%計。</p><p>啟明市值近300億，TAVR唔係唯一賣點。啟明目前設計TMVR同TTVR產品，Microport似乎提都未提過。TMVR嘅技術會令更多主動脈瓣狹窄患者適合進行相關手術，估計未來市場規模係TAVR嘅3至4倍。至於TTVR同樣係進化版，全亞洲仍未有公司能否進入臨床試驗階段。投資者以超低折讓搶貨，估計啟明未來係有料到的，但預咗好長遠。兩年前睇藥明（2269）係好嘢，嚟緊長線應該輪到啟明。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>