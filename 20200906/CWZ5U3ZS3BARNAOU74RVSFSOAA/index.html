<html><header><meta charset="utf-8"><title>純賽馬顯隔膜 -左丁山</title></header><body><h1>純賽馬顯隔膜 -左丁山</h1><p>今日新馬季開鑼，但沙田馬場一定人影稀疏，與過往車水馬龍，入場塞車嘅狀況相差好遠。在新冠病毒肆虐情況下，有馬跑，本港馬迷已經心滿意足，暫時不敢多求了。賽馬係香港經濟一個重要環節，不一定在於賽馬養活多少人（馬會職員、兼職員工、馬經傳媒、印刷、報攤、賽馬通訊科技），而在於無形心理狀況，讓廣大馬迷有一個心理釋放，減少宅男宅女式的抑鬱。今年一月至七月的賽馬，多閉門舉行，但投注額並無顯著下跌，跌咗3.2%，算係咁啦。左丁山看其中一個原因是以前不到馬場的市民，待家無所作為，於是在賽馬日子加入馬迷陣營，用電話電腦投注，小注怡情，以消煩悶，於是賽馬投注額得以維持。</p><p>日前行經中環一間老店，內裏夥計有五六人，三四位已年過六十。一位滿頭白髮的夥計與左丁山比較相熟，對左丁山說：「隔籬就係投注站，以往落注非常方便，但自從所有投注站關門後，我地班老嘢被迫開投注戶口，學習電話App投注，個App好易用，由銀行轉錢入戶口，一分鐘搞掂。我地以後都唔去投注站咯。」賽馬投注App方便易用，左丁山幾個月前一學即懂，這大概要多謝馬會IT部工作人員嘅研究發展進步神速，記得20年前馬會賽馬網還是冇乜料到嘅！</p><p>因疫情而令投注App通行全港，恐怕馬會投注站會逐漸成為歷史，除十個八個主要據點為馬迷服務之外，大部份投注站租約期滿後可以放棄，例如有數十年歷史的禾輋邨投注站已經停辦了，馬會call center電話投注亦會逐漸失去功能。</p><p>網上或電話投注雖然方便，左丁山和大多數馬主還是懷念馬場萬人空巷的熱烈氣氛，今年十二月十三日的國際賽馬日如在空空洞洞的沙田馬場舉行，實在掃興。暑假期間馬會轉播英國皇家雅士葛大賽，以往衣香鬢影的場面不復見，英女皇不見蹤影，賽馬純為下注賺佣，電影《窈窕淑女》，由歷士夏里遜帶引柯德莉夏萍到皇家雅士葛的貴族式浪漫場景，何時可再復見？新冠疫情的一個恐怖後果是2020年以後，全球不再有大型音樂會、演奏會和奧運開幕禮之類的集會，人與人的社交距離愈發擴大，毫無真正感情可言。2020年出生的一代，以後將如何處世，如何與陌生人交流？</p></body></html>