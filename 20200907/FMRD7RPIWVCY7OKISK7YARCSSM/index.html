<html><header><meta charset="utf-8"><title>【智取大市】大選前得分策略 - 晉佳</title></header><body><h1>【智取大市】大選前得分策略 - 晉佳</h1><p>上周美股大跌市預咗遲早會嚟。蘋果3日高位跌最多近兩成，相比2018年2月、10月同埋今年2月，今次嘅下跌同低位反彈速度遠遠誇張得多。周五蘋果嗰支超長錘頭，未能夠確認利好，波幅大，又快上快落到咁，大家應該以小時圖去觀察股價走勢，日線圖意義不大。</p><p>美股高波幅持續反而不利破頂，因為每次強力反彈至較接近上周高位，例如蘋果上返130美金左右，投資者都可能視為稍瞬即逝嘅沽貨時機，都會引嚟下一輪沽壓。倘若繼續保持高波幅，股價快速破頂嘅難度比快速破底高得多，要博反彈嘅話，都要選擇一個贏面較大嘅價錢先進場，明顯破周五低位先考慮。就當蘋果由高位跌三成，都只係去返季度業績前高位96美金水平，以3日可以最多跌兩成嘅波幅計，一場大震盪，或作為跌浪頭一波，由高位跌三成其實唔過份。</p><p>聯儲局絕對唔會容許市場出現3月時嘅危機，大家預咗佢隨時增加M2供應。螞蟻集團選擇稍後招股，照計唔會死錯人，10月應該係風平浪靜嘅時間，至少到時市場仍對新經濟股有信心。暫時估計，先跌後回穩，係大選前嘅主調，特朗普要靠經濟政策爭選票，美國舊經濟股慢升其實更坐得過，比博蘋果反彈，更易取分。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>