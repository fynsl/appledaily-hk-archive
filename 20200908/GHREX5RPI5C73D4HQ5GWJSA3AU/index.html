<html><header><meta charset="utf-8"><title>【光影漫步】八十年代戲院逸聞</title></header><body><h1>【光影漫步】八十年代戲院逸聞</h1><p>開業約28年的旺角豪華戲院去年拆卸重建，代表了傳统舊型大戲院時代的終結。其東主陳氏昆仲除了眼光獨到之外，也行大運。不自動結業重建的話，此大戲院今年遇上疫情，也會執笠收場。</p><p>旺角豪華戲院為南源公司旗下的物業之一。南源是香港戲院界大老細，由陳榮美、Raymond陳及Louie陳三兄弟打理。陳榮美外號太子陳，八十年代旗下戲院眾多，包括佐敦快樂、天后百樂、銅鑼灣總統、佐敦嘉禾（後改名為新寶）。至於旺角豪華戲院，是於九十年代初建成，但從未做過院線龍頭戲院。</p><p>太子陳搞地產出身，作風穩陣。佢認為拍戲風險高，所以早年出租戲院為主，發行也不搞。直至八十年代尾，嘉禾院綫不租佐敦嘉禾戲院作為龍頭，才成立新寶院線及新寶發行，將嘉禾戲院改名為新寶戲院。新寶院線成立初期，以佐敦新寶戲院及銅鑼灣總統為龍頭戲院，上映中文片。為此，太子陳亦成立新寶發行，並於當年的嘉樂院線挖角，找了黄樹鴻當發行經理，負責排片上畫。新寶發行成立之初，寫字樓設於中環干諾道中之舊式商廈，即南源總部（後來拆了重建，現為新型商廈）。當年這裏甚多電影人出入，總之乜人都有。後來豪華戲院一落成，發行部便嗱嗱聲「被遷去」新戲院內之辦公層。原因是和宣傳一黑社會片有關。</p><p>話說1990年新寶院綫上映《血洗紅花亭》（利星電影公司出品，柯星沛導演），新寶發行。影片出品人為尖沙嘴大佬級人馬，所以禮聘向華盛之御用宣傳王漢華負責文宣。王漢華乜水，電影宣傳界重量級人馬，早年發行台灣片《歡顏》賺大錢，後為嘉樂院線重臣。八、九十年代被向華盛賞識，大部份永盛出品，由王漢華負責廣告。王漢華宣傳《血洗紅花亭》，廣告吸引，票房不錯，但報紙廣告卻寫了一首黑詩（黑社會文宣）。當年電影宣傳，流行刊登報紙全版廣告，《血洗紅花亭》黑詩，引來了反黑組注意。反黑組睇了廣告後，搵唔到利星公司（當年十家拍片公司，九家地址冇人），但搵到新寶發行。</p><p>結果如何，係成隊反黑上咗中環南源大廈嘅新寶發行。最後，新寶當然冇事，因為出品、製作、宣傳……都唔關佢事。但太子陳乃正當商人，反黑上到「中環」公司總部，自然嚇到鼻哥窿冇肉，兼且冇面。所以豪華戲院一落成，佢便嗱嗱聲將新寶發行搬咗去電影院內之辦公樓，中環總部自始再冇電影製作人出入。</p><p>撰文：區紹熙</p><p>本欄逢周二刊出</p><p>【光影漫步】</p><p>超級戲迷，嬉笑怒罵品評新片。漫步影壇細說從頭。著有《港產片真巴閉》一書。</p></body></html>