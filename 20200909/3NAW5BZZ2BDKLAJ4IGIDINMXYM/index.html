<html><header><meta charset="utf-8"><title>【體育人訪】備戰衝奧　難回體育館　吊環王子變街頭肌OL</title></header><body><h1>【體育人訪】備戰衝奧　難回體育館　<br>吊環王子變街頭肌OL</h1><p>香港「吊環王子」吳翹充最近化身KOL，在ig教人操肌，這位名副其實的「生招牌」擁有41吋巨胸、15.5吋麒麟臂、21.5吋強勁大腿，吸引不少followers，疫情下無場館訓練，他沒怨天尤人，想辦法在家裏及公園找地方鍛煉，保持最佳身形衝東奧資格賽，那怕機會渺茫，也要拼盡無悔。</p><p>記者：徐嘉華</p><p>攝影：翁志偉</p><p>周日剛滿29歲的阿充，樣子比實際年齡年輕得多，訪問時見阿充一袋二袋，將攝影腳架帶在身，這正是他平時到公園拍操肌ig的必備品，他駕輕就熟的整理好腳架、將電話放上，然後一個個動作仔細做出來，再用電話的剪片app微調片段，最後放上網跟大家分享。</p><h2>疫情推遲退役時間</h2><p>自稱是KOL「初哥」的阿充說：「雖然近期疫情放緩，重開部份運動場所，但仍有好多人冇地方做運動，所以趁呢個機會諗一啲簡單嘅操肌訓練，可以喺屋企做或者喺公園徒手做，方便簡單，就算唔知點開始做運動嘅人都適合，希望吸引多啲人去做運動。」</p><p>1米73高的阿充身形健碩、一雙麒麟臂十分搶鏡，近七個多月的抗疫日子，大部份時間連平時體操訓練的順利邨體育館也關閉，但仍能保持這身段，真的得來不易。他也說：「我能保持呢個身形，全靠每日做運動，就算好基本嘅體能練習，我都會做，屋企唔夠大，我會去公園做，家疫情仍在，好多計劃被打亂，心態係做到幾多得幾多。」</p><p>真的計劃趕不上變化，如果不是疫情，29歲的他此刻可能已退役，但焉知非福？</p><h2>劍指2022亞運獎牌</h2><p>「其實疫情前嘅計劃，係無論攞唔攞到東奧資格，都會喺奧運後退役，由四歲開始學體操，已經喺呢一行廿幾年，邊個估到一場世紀疫情打亂所有事，我正考慮係咪留到2022年杭州亞運會，因為我嘅東奧資格賽因疫情延至明年3月，再多一年又到亞運，尤其上屆雅加達亞運我得梗頸四，有個衝動比賽至2022年，希望可以一圓亞運獎牌呢個心願。」11歲開始代表香港的阿充坦言，若真的拿不到明年東奧入場券，他也會視明年10月的世錦賽為目標，若身體許可，很大機會衝2022亞運獎牌。</p><p>阿充以「豐富」來形容他超過廿年的體操路，當中經歷高山低谷，最為人津津樂道的，是2015年獲國際體操總會認可兩個以他命名的吊環新動作，一個叫「吳翹充」（經背水平直臂拉上成銳角十字懸垂），另一個叫「吳翹充2」（前翻直臂壓上成水平支撐），永遠名留在體操技術手冊內；成績方面，阿充是香港第一個奪世界盃及亞錦賽獎牌（見附表）的體操男將，2018年雅加達亞運會得殿軍，跟獎牌只差一步。</p><h2>創新吊環動作</h2><p>回想這些高低起跌，阿充也說：「有兩個動作冠上我個名，呢個成就真係好特別，感覺係喺體操界咁多年，有一樣嘢係屬於自己，因為呢兩個動作係我創作出嚟，好似科學家研發出一啲新嘅element出嚟咁，其實我嘅身高比一般吊環選手都高，但都能創作被認可嘅動作，給予我無比信心，我鍾意體操其中一點，正係佢畀我嘅創作空間。」如果未來有「吳翹充3」、「吳翹充4」，大家不要感到驚訝，他真的正計劃中，而香港只有女將黃曉盈於2012年倫敦奧運創下以她命名的一個平衡木動作。</p><p><br></p><p>人在高處，自然信心倍添，但當在低谷，很容易被打沉、被否定，尤其是阿充在自己體操黃金期曾遭遇三次大傷，動過三次手術，包括2014年23歲時動過左肩微創手術、2015年右膝十字韌帶手術，去年3月到右膝半月板手術，換了是別人，早就打退堂鼓，他更擁有中大運動醫學及健康科學碩士頭銜，但他卻堅持下來：「就算經歷過三次大傷，要我再揀一次，我都係揀做體操運動員，好似今次疫情，停咗訓練好長時間，5、6月疫情放緩，我重回順利邨體操場，對體操嘅感覺仍係好深，感到對體操嘅初衷仍喺度。」</p><p>那怕原本鐵定不移的衝東奧資格賽程被疫情打亂，阿充還是保持爭奧初心，以不變應萬變，他上一個比賽已經是3月中巴庫世界盃，這亦是東奧計分賽之一，他在吊環初賽以第八名殺入決賽，一心想在決賽爭取更佳排名，怎知大會在決賽前一晚宣佈因疫情腰斬比賽，更糟是大會將初賽成績計入東奧排名內，他獲第8名只得14分，而原本3月底的最後一站東奧計分賽多哈世界盃，要延至明年3月，現時世界盃東奧排名第11位的阿充，要爭一個東奧席位可謂難上加難。</p><p>曾失落2012及2016兩屆奧運資格賽的阿充說：「今次好大機會係我最後一次爭取奧運席位，所以唔理機會有幾多，都會全力去爭取，我覺得作為運動員，去到奧運固然好，但好多事未必控制到，如果盡咗力，起碼都對得住自己。」</p><h2>永不放棄迎來奇蹟</h2><p>這些年在體操界，他不是未試過絕處逢生，2010年3月他為香港拿了首個世界盃獎牌後，4月參加泛太平洋錦標賽，怎知初賽太緊張影響發揮，只得第10名，想不到隔幾天後的八人決賽，只得後補第二，雖然心知要前8名有2人退賽才輪到自己重入決賽，是不太可能的事，但他也保持訓練，最後真的有兩個決賽選手退賽，他更把握機會取得一面銀牌，這事件令他獲益良多：「原本完全冇機會嘅事，只要一直不放棄，準備好自己，機會一到就好好把握。」這亦是阿充面對東奧資格賽的心態，因現時排在世界盃東奧積分榜前兩位是中國的劉洋及里約奧運金牌得主、希臘的佩特魯尼亞斯，他們的分數比阿充多出50分以上，現只剩下明年3月的多哈世界盃可以爭分。</p><p>疫情令大家愁眉苦臉，阿充選擇正向思維，他開心地化身操肌KOL，跟大家分享自己專長，亦不排除日後加入直播，疫情亦令他多出一年時間去好好加強他的吊環新落法（直體兩周轉體360度），難度分是6.2高分，他曾用此動作取得2月墨爾本世界盃第4名，樂觀面對疫境的阿充說：「呢次疫情其實係一個好好嘅學習機會，提醒我哋要無時無刻準備自己面對同接受不同轉變，好似我嘅東奧計劃被打亂，唔緊要，盡力去準備，去唔到奧運，都有明年10月世錦賽、2022年亞運會，努力係唔會白費。」</p></body></html>