<html><header><meta charset="utf-8"><title>【智取大市】冇派息　還信內銀？ - 晉佳</title></header><body><h1>【智取大市】冇派息　還信內銀？ - 晉佳</h1><p>內銀股擺到明基本因素弱，揹起民企爛賬隨時成為國家任務。建行（939）、工行（1398）市賬率0.6倍樓下，中行（3988）低到得0.37倍，基本上係破產價。而四大行加上招行（3968，五隻最高市值內銀）嘅市值加埋，都不及一隻阿里（9988）。</p><p>有國家照住，照計唔怕啩，如果一早係咁諗，就會覺得市賬率0.74倍都係超平，如果唔係點做到呢個世紀最大價值陷阱出嚟。以中行為例，賬面值1.96萬億元（人民幣，下同），截至6月底嘅客戶貸款及墊款淨額13.67萬億元，又有5.37萬億元金融投資，佢嘅貸款質素同埋金融投資，係市場覺得最疑惑之處。</p><p>大家可以睇睇業績點樣提及中行嘅貸款質素，喺10.98萬億貸款裏面，有10.56萬億或96.2%被視為正常貸款，關注、次級、可疑、損失貸款大約4,200億。假如閣下覺得佢提到正常貸款當中，其實有兩成係爛賬，咁喺你心目中，中行係一間負資產公司了。</p><p>持有中行嘅理由，最實在嘅就係股息，以中行舊年派息計，股息率係包住糖衣嘅8.27厘。咁高嘅派息率反而令人不安，似乎內銀同投資者唯一嘅信任，就係來自堅實嘅現金派息，冇咗派息，甚麼都不是。今年利潤股息勢減，但估計出年股息好唔得去邊，大弱勢其實係有道理的。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>