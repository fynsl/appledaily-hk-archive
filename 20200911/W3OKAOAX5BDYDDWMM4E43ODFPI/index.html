<html><header><meta charset="utf-8"><title>陳日君痛心學校受壓宣傳國安法　嘆教區「管唔到」憂天主教名字被消失</title></header><body><h1>陳日君痛心學校受壓宣傳國安法　<br>嘆教區「管唔到」憂天主教名字被消失</h1><p>【極權進逼】</p><p>【本報訊】政府連番對教育界施壓，近日有報道指有教會學校被迫配合政府宣傳國安法， 天主教教區榮休主教陳日君樞機直言在《校本條例》下，天主教香港教區已「管唔到」學校，對有關事件「痛心又緊張」，更不排除日後學校名稱中的「天主教」三個字會被移走，認為社會若想保留天主教學校的價值，須靠家長和教師在校董會爭取。</p><p>陳日君昨於網台節目中直言，在《校本條例》之下，即使教會學校被迫配合政府宣傳國安法，教區已「管唔到」學校，「我哋又痛心又緊張，因為幫唔到」，對於港府逼學校配合政府的鎮壓言論，陳日君說在大是大非面前，大家要問自己的良心「究竟企邊一邊」。他又指，現時很多香港人的自由被剝削，「連言論自由都冇，呢個係一個侮辱，因為喺言論自由嗰度，先能表達出人嘅尊嚴。」</p><h2>指「唔可以跟強權講大話」</h2><p>陳日君坦言現時天主教學校名稱中「天主教」三字，日後也可能會被移走，「我諗好快有一日呢，我哋可能要話對唔住，我哋唔係辦學團體嘞，（間學校）係校董會辦㗎喎。」陳日君認為，社會若想保留天主教學校價值，須靠家長和教師向校董會爭取。</p><p>對於天主教香港教區宗座署理湯漢樞機早前向所有神職人員發家書，提及神父講道非傳達講道者個人觀點，例如對某社會或政治議題的見解。</p><p>陳日君被問到神職人員就政治議題發表意見是否有問題，他反問：「咩叫做政治呢？𠵱家我哋教會話，人係應該關心政治喎，𠵱家問題係政治係有不同立場，全個香港分裂嘞，你教會可以唔分裂嘅咩？屋企都分裂嘞，係咪先？」陳日君強調宗教自由和其他自由不能分開，「如果一個地方冇宗教自由，係完全冇自由。」天主教信仰並無要求教友一定要與強權硬碰，「佢拉你、打你，你可以忍受，你抗議有自由，但唔可以跟佢講大話。」</p><p>另外，陳日君被問到民主派未來一年應否留任立法會，他直言不應該：「唔好留啊，點留？留乜嘢啊？」</p><h2>「流咁多血　留任立會有矛盾」</h2><p>他又指立會議員四年任期已完結，現應進行新一屆立會選舉，「𠵱家應該選新㗎嘛，點到你留唔留啫？」又指現時政府推出的是「非法的臨時立法會」，「我哋流咁多嘅血，之前流過汗、流過淚，要嘅就係真普選，你𠵱家接受佢嘅委任？我覺得真係有啲矛盾。」</p><p>同場主持節目、並主張民主派留任立法會一年的工黨李卓人則指，同意政府現時的安排「原則上係非法」，但稱有人擔心如果民主派拒絕延任，政府將可以在無反對下通過任何法例，「一年後可能仲衰啲」。陳日君則質疑議員留任一年的成效，「我諗任何一個簡單嘅人，睇到𠵱家嘅情形，嗰啲所謂留喺度的人，可以做乜嘢？大家企起身衝上去，咁俾佢拉幾個去，甚至告你，你做兩星期咪冇得做囉！」陳日君認為即使不進入立法會，未來亦可以在議會外進行抗爭。</p></body></html>