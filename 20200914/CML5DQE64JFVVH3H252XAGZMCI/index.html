<html><header><meta charset="utf-8"><title>【笑到最後】蘋果華為的大日子 - 高明</title></header><body><h1>【笑到最後】蘋果華為的大日子 - 高明</h1><p>即將來臨嘅9月15日，可能見證下年的一大投資主題：內循環。中美手機兩個宿敵：蘋果（AAPL）同華為都好大機會應用自主研發嘅晶片。</p><p>蘋果9月15日舉行發佈會，除咗慣性期待嘅iPhone 12之外，外間傳言得好勁，今次公佈嘅產品陣容會好強勁，包括利用自主研發晶片嘅MacBook都可能喺今次一齊公佈。</p><p>至於華為，美國政府禁止全球採用美國生產技術晶片供貨予華為，咁蹺禁令又係9月15日生效（TikTok強制賣盤又係呢日），有傳華為包機從台灣運送晶片回國，預計夠用到出年3月，同時華為出年OS冇得用Andriod。日經報道，中芯（981）嘗試今年底唔用美國設備情況下生產40納米晶片，三年後生產28納米晶片。中芯喺2011年已成功驗證40納米晶片，走回頭路或者係因供應晶片畀華為。</p><p>牌面上嘅內循環趨勢大致上係咁，對明年投資有乜啟示？</p><p>1. 中芯為咗拯救華為不惜將技術倒退返十年前，傾盡全國之力維持華為運作。不難想像為咗保持華為銷量，國內內循環只可買國產機。</p><p>2. 潮流興復刻版，任天堂出復刻版紅白機，市場一樣受落，萬一出年缺晶片，大可出復刻版，配合第一點，喺國內一樣可以銷量第一。</p><p>3. 晶片買爆用到出年3月，最樂觀情況拜登上台，連帶取消貿易戰可以任買，中芯就未必咁幫到手。</p><p>4. 經濟圈都行內循環，蘋果發佈會可能要倒退到喬布斯年代，公佈新機時冇得賣去中國。</p><p>5. 會唔會影響到蘋果賣去中國嘅銷量？咁就視乎華為嘅復刻機賣成點，銷量好，隻眼開隻眼閉任由先達經華強北路轉賣；銷量差矛頭一定直指蘋果，一旦報復，早兩個禮拜嗰種科技股跌幅，只不過係前菜。</p><p>（證監持牌人，持有蘋果。）</p><p>高明</p><p><a href="http://fb.com/bigricetea" target="_blank">fb.com/bigricetea</a></p></body></html>