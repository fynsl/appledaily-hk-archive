<html><header><meta charset="utf-8"><title>【操盤手札記】運送疫苗大茶飯 - 割柑人</title></header><body><h1>【操盤手札記】運送疫苗大茶飯 - 割柑人</h1><p>9月15日，美國總統特朗普打出嘅兩張「中國牌」—華為禁令、TikTok禁令，同日生效。截至上周五消息，特朗普拒絕延後死線。市場關注美國會否再對中國科技企業出招，戰線又會否擴至其他層面。</p><p>周一，中美關係仍困擾大市，惟科技股回勇，恒指收24640，升0.6%，受制100天線。恒指前周五跌穿由3月低位21139延伸嘅上升軌，如今重返24600關，但上升軌已延伸至近25000關，變成短期反彈阻力，要能重返其上，方能扭轉弱勢。</p><p>上周五，國泰（293）宣佈，國泰航空同國泰港龍唔會申請第二輪「保就業」計劃，變相預告裁員。管理層話第四季提交重組方案，意味最快10月炒人。員工WhatsApp群組早已流傳有機9月收信，10月離職。為免被炒，員工宜掖尿片做嘢，學火眼實驗室啲內地檢測員咁敬業！</p><p>上月中，國泰傳出裁員三分一節流。翻查本港第一輪「保就業」計劃資料，國泰僱員17,703人，港龍僱員2,581人，以此推算，大約裁員6,000人。主席賀以禮上月喺業績會講過，即使資本重組後獲得390億元，現時每月仍燒錢15億元。國泰本來上年中期同全年都扭虧為盈，點知今年被肺疫打殘。</p><p>剛公佈嘅8月數據，客運按年跌98.8%，貨運按年跌36.7%；值得注意嘅係，貨運運載率升14.2個百分點。礙於利用客機腹艙載貨運力大減，集團已改裝部份波音777-300ER客機載貨。機管局嘅8月數據亦顯示，貨機起降量按年升21.5%。國泰改客機作貨機，不失為疫市生機。疫情之下多國研發疫苗，預計最快年底開始運送全球，IATA推算，以全球78億人每人一劑計，需動用8,000架次巨無霸貨機！國泰又能否把握機遇呢？</p><p>割柑人</p></body></html>