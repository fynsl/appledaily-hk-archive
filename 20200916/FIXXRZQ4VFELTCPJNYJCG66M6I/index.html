<html><header><meta charset="utf-8"><title>【智取大市】由冷門股變武肺概念 - 晉佳</title></header><body><h1>【智取大市】由冷門股變武肺概念 - 晉佳</h1><p>上期提及嘅CryoPort，主攻生科冷凍運輸解決方案。呢個世界有好多醫療實驗之類，抽取細胞後，都要有冷凍技術去儲存運送呢啲細胞。CryoPort就係做呢啲，係極專業行業嘅領導者，為幾百項臨床研究機構（CRO）嘅項目提供冷凍儲存運輸技術支援，擁有尖端技術專利同解決方案。</p><p>本來運送疫苗唔係難度極高，但今次武肺疫苗需要最短時間內運送最多疫苗去全世界唔同地方，要冇差池之下保持品質，變成極困難嘅任務，呢個上期已略為解釋。</p><p>CryoPort喺8月一連收購CrpoPDP同埋MVE，前者係同業，主攻歐亞市場，收購可以擴大CryoPort處理唔同溫度儲存運輸方案嘅能力，亦可以擴大歐亞市場。</p><p>至於黑石幫手促成收購MVE，就係擴大業務到生產冷凍設備，其中包括-80度儲存設備，估計適合儲存Moderna同輝瑞武肺疫苗之用，兩項收購都好有協同效應，CryoPort亦似乎因此加大涉足武肺疫苗概念。</p><p>收購前後，CryoPort股價由30美金左右，衝上最高60美金。歷史市銷率計超過50倍，但可見將來收入有潛力幾何級上升，股價圖亦變成潛力圖。</p><p>市值得22億美金嘅CryoPort，本來身處極細規模嘅行業，潛力有限，但係突然因為佢尖端嘅技術，有可能令佢跳升為下一間國家英雄級嘅企業，幻想空間大幅提升。不過，股份近年由極低估值升上嚟，小注較佳。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>