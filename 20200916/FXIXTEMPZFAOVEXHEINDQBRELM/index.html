<html><header><meta charset="utf-8"><title>【中環在線】大劉下月拍賣珍藏佳釀　估值逾兩千萬</title></header><body><h1>【中環在線】大劉下月拍賣珍藏佳釀　估值逾兩千萬</h1><p>大劉喺下個月3號，會喺蘇富比搞個「劉鑾雄窖藏佳釀」專場，拍賣超過110支靚酒，總估價超過2,570萬元。大劉話今次拍賣嘅珍品，係38年來悉心收藏裏面嘅「其中小部份」，諗住同愛酒之人分享「收藏一隅」咁話。</p><p>今次拍賣焦點係羅曼尼康帝、 La Tâche及Montrachet矚目年份及罕見大瓶裝，包括48瓶標準裝1990年DRC羅曼尼康帝，以及三瓶6公升裝DRC羅曼尼康帝（分別為1996年、1999年及2002年）。大劉收藏中，仲有一系列傳奇釀酒師Henri Jayer出品，包括重要年份的Cros-Parantoux、Echézeaux及Richebourg，當中包括跨越1979年至1999年的1.5公升裝。</p><p>大劉過去豪花10億買酒，佢曾對《蘋果》話因為鍾意開party，所以不同年份、牌子嘅靚紅酒，都搏命買！聽落好奢侈，不過有錢人連興趣都可以變錢，大劉話批珍藏若然未有飲用，估計已升值到6、70億元。不過大家最感興趣既係，大劉肯割愛，究竟係咪等錢使？</p><p>李華華</p><p><a href="mailto:LiWaWa@AppleDaily.com" target="_blank">LiWaWa@AppleDaily.com</a></p></body></html>