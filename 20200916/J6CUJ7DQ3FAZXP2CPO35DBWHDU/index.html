<html><header><meta charset="utf-8"><title>隔牆有耳：聞「970士巴拿」警逃出區會（李八方）</title></header><body><h1>隔牆有耳：聞「970士巴拿」警逃出區會（李八方）</h1><p>今個月6號嘅九龍遊行，警方指一名新巴970號線車長喺彌敦道「無故響號」及「快速行駛」，仲話車長藏有士巴拿將佢拘捕，後來告佢一項不小心駕駛罪，民主黨三位油尖旺區議會議員曾自鳴、李偉峰、朱子洛噚日喺區會交通及運輸事務委員會就呢件事提出緊急討論，但與會差人一聽見「970士巴拿」即色變，急急腳話有事要拉隊走人。</p><h2>寸嘴話「大家把尺唔同」</h2><p>唔知警方係咪收到風委員會會議傾970士巴拿問題，定真係貴人事忙呢？佢哋連交委會議程都未傾完，就話有公事要走先，社區前進胡穗珊隨即提出質疑：「警方唔係應該預留咗時間畀交委會嘅咩？」佢又質疑警方係咪咁缺人，有咩公事要早走？警務處代表甄翰揚話，佢只係依照上司嘅指示離開，仲好不屑咁話：「可能大家把尺唔同。」</p><p>差人就成日話有好多人抹黑佢哋，𠵱家區議會畀你解釋，又話唔得閒要走人，正如藍絲都話齋，冇犯法怕咩嘢，究竟班警察怕乜呢？</p><p>李八方</p></body></html>