<html><header><meta charset="utf-8"><title>隔牆有耳：1.7億元捐四大學　信函呼應紅顏知己　誠哥《赤壁賦》寄意（李八方）</title></header><body><h1>隔牆有耳：1.7億元捐四大學　信函呼應紅顏知己　<br>誠哥《赤壁賦》寄意（李八方）</h1><p>首富李嘉誠上年一句「黃台之瓜，何堪再摘」，令佢被貼上「暗黃」標籤，一言一行更受關注，大家好似猜謎咁估佢言論背後係咪暗藏玄機。佢名下基金會噚日喺fb宣佈，誠哥首次同時向港大、中大、科大同教大四間本地大學捐款共1.7億元，而誠哥畀四大嘅信函，大家睇完行文，發現都幾可圈可點，同佢嘅「紅顏知己」周凱旋早前引用聖經嘅「萬物有時」評林鄭月娥，似有所呼應。</p><h2>「知識改變命運」</h2><p>誠哥封信開首一段話自己最近喜獲一幅《赤壁賦》書法，筆力曲折「盡顯蘇子刻骨之真率」，更令佢諗到天地萬物間流逝嘅「變」與「不變」中，大家點搵同展現自己嘅角色，繼而帶出蓄發創新係求存立足未來嘅力量，而「知識改變命運」雖然係老生常談，但箇中就有「取之不盡、用之不竭」 嘅永恒。</p><p>從內容推斷，相信誠哥嘅書法寫嘅係《前赤壁賦》，蘇軾夜遊赤壁時所作，借曹孟德《短歌行》寄意，即使顯赫如曹操亦僅能一時稱雄，不過更重要係最後一段四句：「且夫天地之間，物各有主，苟非吾之所有，雖一毫而莫取。」天地萬物各有其主，若不是自己應該擁有的，即令一分一毫也不能求取，似乎同周小姐評林鄭下台嗰句「萬物有時」「There is a time for everything」相互呼應。</p><p>唔止中文稿有呼應，八方再睇埋英文版新聞稿，原來以「Within Eternity, Time Passes Within Time, There Is Change」為題，同樣好似呼應緊「萬物有時」呢句，唔通誠哥真係意有所指？</p><p>李八方</p></body></html>