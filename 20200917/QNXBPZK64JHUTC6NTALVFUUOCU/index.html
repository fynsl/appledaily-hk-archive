<html><header><meta charset="utf-8"><title>【冰說聰明】新股狂潮撲水艱難 - 青冰</title></header><body><h1>【冰說聰明】新股狂潮撲水艱難 - 青冰</h1><p>新股熱潮延續，上一轉有農夫山泉（9633）在暗盤倍升，之後兩隻細股濠江機電（1408）及科利（1455）更升到兩倍，所以今轉福祿（2101）、樂享互動（6988）及明源雲（909）繼續熱爆，尤其是隻明源雲，有新一代金手指高瓴做基石投資者，戰友們都磨拳擦掌，沽定貨套現去抽，點知不少劵商都好水緊，孖展額度有限，你有錢抽、但佢無錢借，平時大把有得你借的劵商，今次都要擠牙膏式放額度，甚至有經紀戰友同青冰講，佢哋公司本來同銀行傾好要幾多，最後銀行忽然關水喉，搞到佢哋要周圍撲水，非常狼狽。</p><p>股市來到第三季尾，在肺炎疫情及中美交惡兩大利淡夾擊下，科技股仍然一支獨秀，手執ATMX，相信今年要跑贏大市唔算難，因為恒指仲跌緊12%嘛，如果要求表現再好啲，今年就真係要靠抽新股喇。</p><p>3月環球股災後，率先跑出的新股係生化及物管股，當時新股市場氣氛明顯比大市優勝，新股超購過百倍，首日升三成，已令戰友興奮，可以幫補吓個倉位，夠買多幾塊膠布貼吓。之後6、7月個浸，特別多明星股，康基（9997）、海吉亞（6078）、思摩爾（6969）及歐康維視（1477），將大家的期望大幅推高，升五成都唔太滿意，最後歐康維視超購1,895倍，上市首日高開193%，令更多股民醒覺，原來抽新股咁好賺，平時唔抽的都走去抽，未用過孖展的亦孖埋一份，結果到農夫山泉招股時，共收到70萬份申請，比歐康維視的35萬，多咗一倍。</p><p>新股必賺神話何時會爆，暫時未知，有人更話螞蟻都未上點會爆吖，青冰只認為，爆之前應該繼續落力抽，保持賺頭蝕尾的策略，上市後有賺就食糊，尤其是首日倍升嗰啲，因為誠哥教落：「不會去賺最後一個銅板」，留啲水位畀人賺啦。</p><p>青冰</p><p><a href="http://fb.com/chingbing888" target="_blank">fb.com/chingbing888</a></p></body></html>