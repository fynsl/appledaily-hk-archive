<html><header><meta charset="utf-8"><title>【add人物】時尚界從業員轉型之道</title></header><body><h1>【add人物】時尚界從業員轉型之道</h1><p>世紀疫情改變全球經濟生態，時尚圈也翻天覆地。自願或被迫轉行，怎樣好？聽聽過來人的進化之路，相信會帶來新啟發。模特兒A Jing花了幾年時間堅毅苦戰，賣樓、all in全副身家開泰菜店，日日工作17小時，開拓人生新軌道。做了十多年模特兒公司booker的素人Vanilla，將往日配對技能重新啟動，今年在觀塘開婚紗店為新娘找婚紗，「最緊要肯行出第一步 」。</p><h2>女模A Jing度掂數開餐廳</h2><p>香港禁堂食期間，曾經在網上鬧爆林鄭月娥的港模A Jing，2018年底在上環開設泰國餐廳CLICKED，開業三個月已收支平衡，面對去年逆權運動頂得住，但武肺禁堂食帶來重大打擊，幾乎倒閉。她早前在餐廳受訪時說：「疫情先係最可怕，泰國廚、菲律賓員工全部走人，餐廳一路蝕，咪一腳踢，洗碗工都唔敢請，因為冇碗洗， 咪自己嚟囉。」</p><p>A Jing爸爸是台灣人、媽媽是廣東人，她在廈門長大，大學畢業後來港生活，一邊做室內設計，一邊做模特兒。自主生活愛上煮食，上YouTube自學，更決心成為大廚，「本來已報讀Le Cordon Bleu巴黎藍帶廚藝學校，一年半學費連生活費約100萬，唔敢啦，咁我諗不如喺commerical kitchen試三個月，我投咗44張CV，冇一個feedback，唯一方法係自己叩門，我去蘇豪行一圈、去蘭桂坊行一圈，見到門口請人就入去，帶住我自己過去七年煮過嘅三千幾道菜，燒咗一隻CD，騷我嘅passion。」認真終得到回報，朋友推薦她給當時米芝蓮二星大廚Harlan Goldstein，面試時，卻要她去拳館，「 因為佢驚我體力、意志唔得，我話我好tough，咁打咗三、四個鐘，我仲健在，佢就OK。」</p><h2>三年前賣樓</h2><p>為了圓夢，A Jing在2017年賣了北角的迷你單位，加上做模特兒、室內設計師所賺的錢，all in五百萬博一鋪，成功開舖。現時仍然捱住貴租，個個月蝕錢，但賺了許多友情，員工也自願早放工為她慳工時出糧。她對創業者以過來人經驗之談，「計掂數是最重要！有啲嘢好理想、好完美、好浪漫，但條數你計唔計得掂先？你生唔生存到先？如果計得掂，你又有把握， 就搏啦，因為我估，冇乜嘢事會恐怖過呢一兩年嚟嘅事喇。」</p><h2>模特兒經理Vanilla新娘婚紗推手</h2><p>時尚行業中的booker（模特兒經理），簡單來說就是模特兒推手，為她們配對工作、推薦給廣告商、時尚雜誌等。現時KOL橫行網絡，人人都有平台自我宣傳，booker角色比以往大為改變。Honey Bird Bridal老闆娘Vanilla Yang做了十多年booker，近兩年決定轉行，今年疫情下在觀塘開了婚紗公司，素人身份和朋友合資幾十萬，買了百多件婚紗就上馬開業。</p><p>「我始終覺得，一啲想做嘅事要趁後生，仲有本錢時去做。」任職不同公司做booker期間，Vanilla照顧過的藝人，有當時未有歌派台的周柏豪，施念慈公司旗下的陳靜、混血女模Cara G.等。印象最深刻是當年成功「掘到」仍未出道的Janice Man，「做booker都想搵啲有talent嘅出嚟，記得當時喺公司個櫃度摷到Janice嗰張comp card（模特兒資料卡），就約佢上嚟見吓，覺得呢個女仔OK，跟住就試吓push多啲畀啲media去影，慢慢開始有print ad，到TVC，就開始紅到，呢個都有成就感，好開心做到一個咁多人鍾意嘅女仔出嚟。」</p><h2>更擔心新人心情</h2><p>轉業過程中，Vanilla覺得任何工作經驗都會派上用場，從自己的長處經驗出發總會有得着，「其實booker係一個中間人角色，連繫模特兒同客人，中間協調。𠵱家我就係幫新娘和婚紗做matching，配對佢哋心目中嘅dream dress，類別唔同，但性質係相近嘅。」疫情下，婚禮界大受影響，試過新娘子租好婚紗，家人卻確診要隔離，擔心生意其實更擔心新人心情，始終多年經驗「湊人」最緊要，Vanilla現時前景未明，預了最壞打算蝕錢離場，但依然鼓勵年輕人追夢，「走出個comfort zone好重要，你唔行出第一步，永遠唔會知你嘅next step會發生乜嘢事，只要做好最壞打算，係承受到嘅，咁就feel free行出去啦。」</p><p>更多精采時尚內容，盡在<a href="http://add.appledaily.com/" target="_blank">http://add.appledaily.com</a>。</p></body></html>