<html><header><meta charset="utf-8"><title>【笑到最後】TikTok賣盤之啟示 - 高明</title></header><body><h1>【笑到最後】TikTok賣盤之啟示 - 高明</h1><p>中環中心放售，同TikTok環球賣盤有咩共通點？答案就係急放。</p><p>TikTok先被Ban後再達成交易，成立新的公司TikTok環球，甲骨文持有12.5%，沃爾瑪持有7.5%，字節跳動繼續揸8成。又因為字節跳動有4成係美國投資者持有，所以解讀為美國佔TikTok大股，成功自圓其說落到台。5名董事局成員入面有4個會係美國人，總算攞返個尾彩。</p><p>暫時牌面計，沃爾瑪係最大贏家，即刻變成電子商貿。阿馬遜同Shopify今年升6成同1.26倍，沃爾瑪只升14%，明顯當佢普通傳統股看待，雖然都有網購，但有乜嘢好得過，一下子得到1億TikTok用戶。沃爾瑪嘅商品混入TikTok賣，唔單止目標客戶年輕化，呢班人亦相信係各群體中最易sell嘅一群人，直接製造盈利。至於甲骨文，文字上係「提供數據雲端安全服務」，用香港人明嘅說話，就係黨委，幫手睇場。未必有好大直接着數，但「信得過」三個字就寫咗響品牌度。</p><p>未被白宮當目標看待前，TikTok估值據稱達500億美元，限定45日內要賣盤或倒閉後，市場傳出提出嘅收購估值大約100億至300億美元，冇計，急放冇乜條件講價。今次仲未披露交易金額，但估計都唔會特別貴價搶，擺明益美國企業。</p><p>中美冷戰，一旦反制，美資科技股會否失去中國市場。TikTok賣盤模式亦都確立救生艇計劃，如果失去中國市場，取而代之就係折讓價競購中資喺美國嘅資產，彌補市場損失，重返西方價值「上帝關了一道門，必然為你開一扇窗」。推斷落去，改名做WeCom嘅WeChat，被ban都唔係死路一條，肯平賣加安插黨委，有錢一樣可以齊齊搵，「只要守法毋須擔心」。</p><p>高明</p><p><a href="http://fb.com/bigricetea" target="_blank">fb.com/bigricetea</a></p></body></html>