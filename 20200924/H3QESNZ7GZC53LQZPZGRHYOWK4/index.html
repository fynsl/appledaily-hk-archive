<html><header><meta charset="utf-8"><title>求驗客手記：莫耶斯臨陣確診　槌仔照大勝</title></header><body><h1>求驗客手記：莫耶斯臨陣確診　槌仔照大勝</h1><p>「槌仔幫」韋斯咸領隊莫耶斯、兩位球員伊沙迪奧普同祖舒古倫，周二喺球隊主場對英甲侯城嘅英聯盃第三圈賽前確診武漢肺炎，不過球隊喺施巴斯坦賀拿同耶莫蘭高分別梅開二度下，仍然以5:1大炒對手，晉身第四圈。57歲嘅莫耶斯、後衞伊沙迪奧普同中場祖舒古倫，係喺球隊準備對侯城賽前獲通知確診，兩個球員原本都列入咗大軍名單，結果雙雙退隊。</p><p>開賽18分鐘，韋斯咸就由辛迪加斯接應耶莫蘭高助攻後先開紀錄，耶莫蘭高再喺45分鐘交出助攻，由施巴斯坦賀拿射入，槌仔幫完半場領先侯城2:0。換邊後，施巴斯坦賀拿博到12碼，耶莫蘭高操刀中鵠，韋斯咸喺56分鐘領前至3:0。侯城喺70分鐘由馬歷韋奇斯追番一球。補時一分鐘，施巴斯坦賀拿接應蘭仙尼傳送後再建一功，韋斯咸將比數拉開至4:1。一分鐘後，耶莫蘭高亦射入個人今場第二球，助槌仔幫以5:1大勝侯城晉級。</p><p>另一支英超球隊熱刺原定周二喺英聯盃作客英乙奧連特，熱刺賽前資助對手球員接受病毒檢測，結果確診嘅奧連特球員多達雙位數，賽事被迫取消，據報奧連特將宣佈棄權，熱刺自動晉級。</p></body></html>