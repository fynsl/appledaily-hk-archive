<html><header><meta charset="utf-8"><title>唔教五加一 - 左丁山</title></header><body><h1>唔教五加一 - 左丁山</h1><p>星期二晚到馬會食晚飯。只見中餐廳坐滿會員，張張枱都係四人一枱，有不少細路及年輕人㖭，應該大多數係一家四口共吃晚飯，餐飲界爭取到兩人一枱放寬至四人一枱，對生意係有好大幫助嘅，兩人世界即係規定兒女不能跟父母出街，父母咪索性留在家裏，不出外晚膳囉。</p><p>坐低不久，見到朋友夫婦及兒子三人坐在不遠處，兩人都是教師，走埋去傾兩句，笑問朋友P：「係唔係慶祝明天不用Zoom，回校上課？」朋友P答：「唔係，你知我係教歷史兼通識嘅，正一吃力不討好，我一夠資格提早退休，立即辦理，今個九月開始，唔使再教書，一身鬆晒！」可惜啲噃，未夠60歲就退休，以後做乜好？P太又係通識科老師，不過年紀細朋友P幾年，未退休住。P太話：「依家有梁振英鼓勵嘅舉報風氣，教通識科教到驚，討論時事，講解中國近代史，上個學年講解中美貿易戰，事先校長都叫我小心處理，唔好放言高論，以免有學生投訴，嘈到去楊潤雄嗰度。」</p><p>唉，英基與若干國際學校都發勸喻，叫老師在班上不可發表自己嘅政治見解咯，本地學校更受教育局注視，教師上堂點敢放言高論呀！朋友P話：「廣東話俗語有輸波姓賴一句，現在教書碰到不少家長唔高興就姓屈，對老師屈得就屈，我聽到一間小學老師教小學生數手指計四加一、五加一、六加一等如幾，居然有人講五加一係禁忌，你話係唔係好荒謬？」</p><p>左丁山聽見幾乎噴出口內壽眉茶，香港學校以後有自律，自我審查，皆因教育局有意無意咁改咗姓屈，香港學生還講甚麼獨立思考、言論自由？竟然咁驚青，不如廢咗科通識教育啦，留低呢科，只會向藍絲建制派提供藉口，將青少年之爭取民主運動抹黑為教協黃師荼毒白紙一片嘅中學生。藍絲其實姓賴兼姓屈，輸波不止賴地硬，更加屈教協老師教壞人。朋友P話：「我兩公婆係教協會員，楊潤雄蔡若蓮兩人不妨認真深入研究吓，點解教聯教評及同類嘅建制教師組織，多年來都冇法子吸納更多教師做會員，讓教協日益壯大！」使乜研究吖，楊蔡兩位隨時可以搵到姓賴姓屈嘅理由，當今政府邊會承認香港學生傾向爭取民主㗎！</p></body></html>