<html><header><meta charset="utf-8"><title>【智取大市】有疫情就有升市 - 晉佳</title></header><body><h1>【智取大市】有疫情就有升市 - 晉佳</h1><p>近期美股同港股強勢，可以歸功於武肺疫情再度升溫，同埋美國FDA不受制於特朗普，按部就班推出疫苗（雖然小弟認為係雙方扯貓尾嘅結果），美國再因應疫情同疫苗進度未如預期而加大放水，對市場嚟講絕非壞事。</p><p>早兩日特朗普拉倒新一輪刺激經濟措施嘅談判，市場借機急回，但周三道指再回升530點收復失地。傳美國對支付寶同微信支付交易設限，壞消息對阿里（9988）股價影響同樣稍瞬即逝。任何壞消息都成為撈貨機會，買需相當強。</p><p>美股裏面嘅抗疫概念股由Zoom先行破頂，早排Twilio配合收入數據勝預期而爆升創新高，最新有Fastly單日急升兩成，大半個月已升五成，緊接落嚟，仲有Cloudflare、Zscaler等等仲未大成交破頂。觀乎Zoom破完頂隨即進入整固，睇嚟未買破頂嘅抗疫概念股，好過高追已爆升股。</p><p>港股嘅抗疫股選擇走唔甩港視（1137），周初本來反彈好地地，點知早兩日公佈HKTVmall 9月GMV按月跌11%，拖累股價星期三單日一度急挫9%，點知噚日就拗腰破埋今個星期高位，全日升11%，壞消息震倉已完。按照資金重新掃上美國抗疫概念股嘅套路，後市破頂阻力不大。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>