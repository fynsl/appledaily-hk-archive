<html><header><meta charset="utf-8"><title>華富凶宅鄰居：半夜敲門也不怕</title></header><body><h1>華富凶宅鄰居：半夜敲門也不怕</h1><p>【本報訊】今期特快公屋編配計劃不乏凶宅，數量更是近年最多。其中在港島華富二邨華生樓9樓一個單位首次上榜，單位曾發生雙屍命案。本報記者昨日前往觀察，大廈屬舊式的天井設計，明顯有多處地方失修及殘破；即使昨日陽光普照，該處亦顯得較昏暗。現場所見曾發生命案的單位在角落位置，單位大門及鐵閘門都明顯較新淨，料房署已進行翻新，準備好再出租。</p><p>與凶宅相隔數個單位的余婆婆，80年代末遷入華富邨，她記得當年的命案，男戶主「幾好」，每次在電梯大堂或走廊相遇，大家都會互相打招呼，「（佢）好多時話你啲仔女幾乖。見到打招呼、街坊街里」。</p><h2>兒子輪候多年「住都無所謂」</h2><p>余婆婆說該單位自命案發生後「都唔多覺有人出入」，當年子女曾問她：「啲後生問我驚唔驚，我一向都唔驚呢啲」。婆婆更說：「平生不作虧心事， 半夜敲門也不怕。我呢啲係唔驚，一切由天吩咐。」她的兒子已輪候公屋多年，正在同區租住私樓，月租約一萬元，正輪候公屋，並曾申請特快公屋計劃，「我哋家人唔驚呢啲嘢，打個比喻，就算（住）嗰間都無所謂」。</p><p>黃大仙竹園南邨華園樓15樓一個單位亦都是新上榜，今年6月曾發生債仔遭債主斬殺兇案，現場電梯大堂及走廊冷清。而被斬死的死者單位，原本鐵閘有布簾，現已「消失」。</p></body></html>