<html><header><meta charset="utf-8"><title>DQ教師 - 左丁山</title></header><body><h1>DQ教師 - 左丁山</h1><p>過氣特首CY連續炮轟教育局長昔日舊部楊潤雄之後，教育局在9月下旬採取行動，將一名九龍塘小學教師「釘牌」，罪名是嚴重專業失德，去年三月向小五學生灌輸港獨意識云云，那位老師的工作紙已在網上廣傳，究竟如何失德，大家可以判斷。此例一開，所有教師為了飯碗（尤其是年青供樓一批），以後必定在課堂上朗誦課文便算，那敢表達意見或引導學生討論課文及提出不同論點？何況工聯會已設立報料專綫，經微信或WhatsApp檢舉「不良教材」及「不當教學行為」（見星島日報10月7日A13版），藍絲學生家長檢舉成風，是可預期，香港學校由小學到大學，自由討論氣氛勢將蕩然無存。</p><p>喂，小學生唔准講啫，林鄭、楊潤雄都話在大學可以討論嘅噃？呢個係攞嚟講，本欄早已引述消息人士話，有港大外籍教授被勸喻不要在課堂上講太多個人政治意見，又有外籍中大教授怕畀國安法對付，大家要聰明啲！楊潤雄在10月5日記者會上講到好仁慈咁：「因事情發生在國安法實施前，不會引用國安法處理。」言下之意，即以後若有宣道小學黃師事件再發生，便有「國安法」侍候！問一眾老師驚未？10月6日明報揭露香港大學公共衞生學院院長福田敬二教授明年約滿，其教研表現，已透過學術委員會審核，推薦續約；點知道「隱形校長」張翔否決咗，於是引起學院中人議論：「想搵個大陸學者做院長？」福田敬二到港大前，係世衞助理總幹事，世界知名，有佢坐鎮，香港大學公共衞生學院之世界聲譽，自是不同，佢今年又係政府委任之四位抗疫專家之一（其他三位係袁國勇、梁卓偉、許樹昌），咁嘅資歷都不續約？張翔校長或者想請政治正確之人，例如前世衞總幹事陳馮富珍，或現任食衞局局長陳肇始做呀？呢啲看似不相關嘅事情，在同一時空發生，令人聯想到北京要整頓香港教育界，不是和風細雨式，而是一股時速100公里狂風，務求橫掃教育界，一次過拔起所有「牛鬼蛇神教育毒草」！CY已經不耐煩了，連以前部下（教育局副局長楊潤雄）都要大罵一輪，可見其焦急之情！</p><p>離任下台特首對社會情況不斷評論，不惜得罪現屆政府，香港前所未見，唔好講港英時代嘞，回歸後董建華、曾蔭權退任後何曾對政府公開批評半句？此乃官場傳統，點解有人蓄意打破？難明。（按：DQ教師影響極大，其他專業人士不妨細讀沈旭暉之網上鴻文「突發時空」。）</p></body></html>