<html><header><meta charset="utf-8"><title>【笑到最後】保衞資產買台積電 - 高明</title></header><body><h1>【笑到最後】保衞資產買台積電 - 高明</h1><p>8月30日，本欄推介台積電（TSM），當時股價79.25美元，上周五收報88.79美元，上升12%，同期納指跌緊1.7%。</p><p>有乜嘢好得過股價上升？就係唔使點捱之下股價上升。成個9月跌浪，高估值科技股跌到喊，同期台積電基本上橫行，最低都只係77美元左右，冇跟跌浪一齊跌。因為台積電喺半導體板塊之中，估值相對最平，甚至仲低過中國巨大晶片企業中芯（981），而台積電嘅技術係全行最高，變相喺呢個跌浪之中防守力最強。</p><p>蘋果、AMD呢啲企業搵台積電做代工，爆產能就唔在講，上次講到，因為競爭對手三星有做消費產品，做代工有利益衝突，台積電純粹做代工較着數。最近有傳Nvidia新顯示卡RTX 30系列，本身採用三星做代工，到2021年就會轉用台積電7納米製程。做綜合企業定係代工，本身各有各好，但現時股市比較獎勵業務集中嘅公司。</p><p>今年咁啱唔同產品都出新款，所以晶片先至咁搶手，例如蘋果將會出iPhone 12、Nvidia同AMD各自有新產品推出、Xbox Series X同PlayStation 5又一齊出，加上在家工作，焗住要買部新機，所以令台積電做唔停手。嚟緊幾年會唔會一樣咁好數？就要睇啲產品好唔好賣，初步睇Nvidia嘅顯示卡同PS5賣到有炒價，估計iPhone 12推出，都會大賣。</p><p>但台積電真正成功嘅源頭唔係人哋啲機幾好賣，而係鄧小平嗰句：親美會發達。台灣親美，台積電直接成為接美國定單最受惠股。身處香港，喺一個普通人控制唔到嘅範圍，冇跟到鄧氏發達方程式，唔單只令我哋冇得簡單發達，資產價值隨時不保，惟有將控制到嘅資產盡量接軌，就係買台積電，繼續冇目標價，揸到2024年！</p><p>高明</p><p><a href="http://fb.com/bigricetea" target="_blank">fb.com/bigricetea</a></p></body></html>