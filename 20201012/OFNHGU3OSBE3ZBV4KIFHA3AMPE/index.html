<html><header><meta charset="utf-8"><title>剷除教協 - 左丁山</title></header><body><h1>剷除教協 - 左丁山</h1><p>左丁山畢業已數十年，認識不少教師、校長由小學到中學都有，不少已經退休，還有一啲正在向上爬，希望做校長。奇怪嘅係，咁多年來全部認識嘅教師，都係教協會員，冇一個係教聯會員；三十年前上過旺角教協總部見司徒華，印象深刻嘅係教協之售貨部門，以便宜價錢賣貨畀會員，儼然是一個超級市場，經營十分成功。司徒華等老領導，幾有預見，一早籌錢自置會所，不怕業主加租，不會被業主趕走（理由係乜唔使知），加上合作社嘅形式營運得宜，教師捧場，每年有現金流支持會務，支持更多教協活動。1991年壹週刊辦一份「教師月刊」，透過教協免費派發畀教師，初期當然蝕本，但後期廣告商發覺在教師月刊賣廣告，可以招徠消費（因教師職業及收入穩定吖嘛），教師月刊廣告漸多。不過肥佬黎志不在此，「教師月刊」突然煞停。</p><p>點解講教協？因為當今有大人物竟然稱呼教協為陀地工會，陀地係黑社會名詞，教師上堂常教導學生不可使用黑社會詞語，今有人自失身份，顯然係故意侮辱教協係黑社會，當教協會員老師係黑社會份子，用心狠毒之至。且有黨媒大字標題：「教協不除，黃師難滅」，顯見教協已成黨的眼中釘，DQ個別黃師之餘，誓要斬草除根，剷起教協。</p><p>咦，教協係有悠久歷史嘅合法教師團體，要剷除唔係咁易呀嗎？想來以後還有招數可出，就係羅織莫須有證據，引用國安法指教協係非法組織，拘控所有理事，訴諸法庭，將教協踢倒在地，不得翻身。</p><p>建制派藍絲之大弱點係永遠不檢討自己點解做得差，不得人心。例如幾十年前有掛青天白日旗嘅「中國學生周報」，對香港中學生影響力巨大，直至今天香港文化界還有周報舊人影子。當時左派吳康民搞一份「青年樂園」與之抗衡，但讀者數量與影響力差一大截，輸九條街。現在香港有教協，左派亦組織了教聯，點解教聯發唔大呢，不能與教協抗衡，次次選舉功能組別立法會議員，教協候選人都贏幾萬票呢？教育局副局長蔡若蓮曾任教聯副主席，有無恨鐵不成鋼嘅心聲呀？反正教聯一定會得到華潤超市支持，華潤又收購city’super，兩大超市向教聯會員發8折優待證，商務三聯向會員發七折優待證，相信可以擴大會員數目啩?!搞大教聯，就可以陰乾教協眼中釘啦！教聯中人有無如此報國魄力？</p></body></html>