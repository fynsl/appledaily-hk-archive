<html><header><meta charset="utf-8"><title>【智取大市】A股大戶唔騷林鄭 - 晉佳</title></header><body><h1>【智取大市】A股大戶唔騷林鄭 - 晉佳</h1><p>習近平選擇五中全會之前南下深圳搞大龍鳳，越係想會前立威，越顯示內部信心不足，所以先要選擇喺會前強勢維穩。林鄭前仆後繼做定契弟，將自己地盤矮化再政治all in，精明嘅A股投資者就睬你都儍，睇定形勢先算，至少A股只幫習主席立威一兩日咁大把而已。</p><p>之前話搞國企統戰民企，外間劣評如潮，𠵱家又話民企主導嘅深圳做大佬加大開放，一時一樣邊套先係啱？係雙軌制定係朝令夕改？莫非未來係想將上海定位為中央主導，深圳變市場主導？一切未有答案，未大手押注似乎上策。</p><p>港美股齊齊進入調整，近期強勢科技股出現沽壓，疫情受惠嘅Cloudflare、Fastly等等升勢已多，紛紛回吐，即使後市繼續升，亦應當另覓他選。香港炒智能家電概念，JS環球生活（1691）同海信（921）齊齊起動，固然係唔錯選擇，美股嘅話亦可以留意iRobot，近期創今年高位，穩步上揚。</p><p>iRobot主要產銷掃地機械人，是高價路線，疫情底下表現唔錯，今年第二季收入升8%，第二季非GAAP每股盈利1.06美元，按年升1.2倍，年度化市盈率21倍，有智能家電概念，長遠相信唔會係呢個價。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>