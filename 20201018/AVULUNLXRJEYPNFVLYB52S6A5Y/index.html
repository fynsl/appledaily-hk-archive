<html><header><meta charset="utf-8"><title>【娛樂人物】功成身未退　麥浚龍</title></header><body><h1>【娛樂人物】功成身未退　麥浚龍</h1><p>這三年來，麥浚龍多了另一個身份，他也是董折。 有時候其實替他辛苦，不是好地地唱首歌就可以了嗎？偏偏搞得翻天覆地，還要搞足三年，每年總在12月推出專輯（這比《風林火山》準時！），《The Album》今年是最終回，麥浚龍的董折，謝安琪的浦銘心，圓滿了結。</p><p>「呢一刻感受係去到一個功成身退時候，三年絕對唔係一個短時間，我覺得係一個好圓滿嘅企劃！」麥浚龍說。</p><p>入行18年，麥浚龍當然早已不是當年的金毛小子，歌手、導演、經理人、老闆……他的唱片，他的電影都是大製作，合作的人是黎明、古天樂、謝安琪、林嘉欣……你說有錢就是任性也可以，但起碼他就身體力行做了出來，做點不一樣的，「所以係幾可一不可再，幾夢幻嘅一個實驗囉！」</p><p>功成身未退，36歲的麥浚龍說：「反而只係想一路走落去！」有排玩。</p><p>撰文：文嘉龍</p><h2>好少有唔代表唔可行</h2><p>人做我唔做，的確可以殺出新血路。麥浚龍說：「我覺得每一個企劃都好似一個實驗，前提就係唔想複製以往熟悉做法！我拍完《風林火山》之後開始諗《The Album》呢個企劃，本身超越咗做一張專輯，亦超越咗去做一部電影，透過音樂講故事，想做市場上好少有，好少有唔代表唔可行！」</p><p>董折是麥浚龍，謝安琪是浦銘心，還有穿插多位大卡出聲出戲，古天樂、黎明、林嘉欣、韋羅莎等人坐鎮，這個陣容已經是可一不可再，還有幾千幾萬字的文案，全部出自麥浚龍手筆，「首先我對文字係希望大家對閱讀產生返興趣，所以糅合影像、音樂、文字，去做一個超越三年嘅企劃，樂壇上面好少㗎！」</p><p>可以做自己想做的事，當然開心，有否擔心香港樂迷和觀眾未必消化得了？「實驗嘅意思就係一定有冒險成份，但我對觀眾嘅消化能力好有信心！其實每一個單位都有佢好獨特長處，譬如Leon（黎明）嘅參與、古仔（古天樂）就係我哋喺《風林火山》拍電影合作嘅時候，相處過一段時間，我邀請佢去參與呢個音樂企劃嘅時候，佢唔止去聲演，佢有一個角色設定，其實係一個電影劇本，我好開心唔同範疇單位加埋喺裏面。」有網友真的為董折和浦銘心的故事整理好整套文案，又分析又解讀，那應該是晚晚看《愛．回家》的人看不懂的。</p><p>故事發生在1986年，切爾諾貝爾發生核洩事件，同時間地球的另一端就是17歲的董折和浦銘心相遇。麥浚龍說在13年前已對切爾諾貝爾這個地方念念不忘，「首先對呢個地方已經好好奇，覺得呢個地方好多荒廢嘅色彩，有好多故事，好有一種失落感，我一路都想去進行拍攝，但係以前去唔到，因為未公開畀遊客，就算近年去觀光絕對有，但去進行拍攝相對比較少，我之前嘅認知就係唔可以喺嗰度逗留超過48小時，拍嘢會相對困難。」</p><p>悲劇人物就是浪漫，「悲劇往往容易帶有一種浪漫色彩，當然浪漫都分好多種，晏晝嘅浪漫，同夜間嘅浪漫係唔一樣嘅！呢個角色由佢哋17歲講起，每一個時代變遷、年紀進化，佢哋有乜嘢改變呢，所以除咗係一個創作，亦都係一個商業產品，商業裏面其實都有藝術，商業嘅藝術就係一種計算，計算嘅意思就係呢一首歌點樣符合嗰個世代，計算到點樣同觀眾關係嘅建立！」</p><h2>呢三年謝安琪嘅轉變</h2><p>女主角謝安琪，同樣在三年前，麥浚龍簽下她成為旗下首個女藝人，兩人緣份始於2015年的《羅生門》，之後謝安琪宣佈暫休樂壇，生完小女兒後再回歸，一切重新出發。這一次，亦是麥浚龍第一次成為經理人的重擔，管理藝人之餘，更重要是重新將謝安琪改造上市。</p><p>「因為合作《羅生門》認識，所謂嘅artist management，我覺得作為一個歌手最重要就係唱好歌曲，我覺得Kay（謝安琪）呢一個部份做得好好！我想將以往一個藝人既定或者之前做落，我想全部推翻佢，我想重新打造！當決定咗要喺呢個藝人管理上面去打造阿Kay，以往佢嘅音樂作品，或者佢以前嘅形象，我全部都想擺低晒佢，重新開始，所以大家會見到呢三年嚟謝安琪嘅轉變，同埋對我自己嘅創作都係一個挑戰！」</p><p>如何看真實的謝安琪？「佢係一個好需要身邊團隊畀信心佢嘅人，當然佢喺唱歌上有好多好好嘅地方，呢方面從來都唔擔心，但係藝人管理上或者形象打造，我好多謝佢好信任我同我嘅團隊，要打破好多框框，因為我相信每一個藝人都有自己嘅框框，點樣可以擺低呢個包袱再重新出發，再去綻放，我好慶幸能夠有呢一個成績。」</p><p>麥浚龍說，其實謝安琪最初並不是浦銘心的唯一選擇，她都要經過一番casting才被選上。以往的謝安琪，是高登女神、是靚媽人妻；但當浦銘心上身之後，是個會食煙的，會出軌的，會爆粗的女人，「佢配合度好高㗎，佢一路未試過新嘗試，呢段長時間裏面大家都會感受到佢同以往係好唔同，我成日都覺得應該喺適當嘅年紀去做適當嘅事情，譬如《The Album》呢個企劃會唔會喺我18歲嘅時候可以做得到呢？係冇咁嘅可能，我覺得呢個係我自身嘅一個路程！」</p><p>適當年紀去做適當的事，「因為1986年嘅我，唔係17歲㗎嘛，所以寫作嘅方式要回到過去，但係你慢慢又要諗埋未來喎，我真實年齡同董折唔同，所以佢1986年係17歲，變咗當其時發生緊乜事，進入咗今日呢個年代佢係幾多歲！我係1984年出世，所以呢個寫作係一個幾科幻嘅事情！」</p><h2>我嘅生活都係幾悶</h2><p>麥浚龍的17歲，已經簽約環球唱片準備入行，那一年正在日本進修，「17歲我係去咗日本實習，當其時個實習都好奇特，因為嗰個年歲，身邊所有朋友基本上準備去外國讀大學，但係我就反而冇去到讀大學，我去咗日本，雖然都係返學，但就好似開始咗另一個行業、另一個世界嘅訓練，嗰時我有一種唔知呢個世界係會點，但係選擇咗去行，簽咗環球，但我去Avex母公司受訓，當所有朋友都去晒外國，自己就要隻身去展開呢個旅程！」</p><p>2002年，18歲的麥浚龍正式出道，一頭金毛個子瘦瘦地唱住《愛上殺手》。真的今時唔同往日，會很介意提起《愛上殺手》時期的自己嗎？「我唔介意㗎，好似時裝咁樣，時裝其實有佢過時嘅時候，如果唔係你唔會稱之為時裝！如果你要拆解一個公式，你必須要接觸過、要經歷過，你先至知道點樣去拆解，拆解咗之後，你要懂得去創造！點解我話我唔會介意，就係如果冇當日嘅路，佢又唔會衍生到我一步一步咁去行自己嗰條路出嚟囉！」</p><p>路是人行出來的，真正可以做自己，是離開環球以後，成立自己唱片品牌自己話事，「本土文化其實從來都係依照曾經成功過嘅例子去複製，係咪只係得呢一條路呢？我自己抱有一個問號，除咗有呢個問號之外，你就要去試驗囉，所以先至慢慢自己去摸索，跟住發覺做到自己嘅音樂，講到我自己，或者我同音樂人有一個直接溝通，以前大公司係相對少啲！」</p><p>今時今日，麥浚龍多種身份在身，歌手、導演、製作人、經理人、老闆，除了音樂和電影可以接觸他，現實生活麥浚龍都很低調，他說，在幕前已經夠複雜了，現實中，還是簡單一點好，「我覺得創作可以好複雜，創作以外嘅嘢，可以好簡單，所以其實我嘅生活都係幾悶，冇乜咁值得講！首先工作已經佔用咗好多時間，工作以外嘅我，反而最大嘅反差係我好少睇影像上面嘅嘢，我睇文字多，因為工作已經成日遇到要睇片剪片，反而工作以外就係睇書多啲！如果你話刺激到我嘅創作，反而係文字，因為文字每一刻都需要你去幻想。我諗所有虛構fictional嘅書我都鍾意；同埋貓囉，貓都係一種好簡單嘅相處，簡單嘅事情係我工作以外最吸引到我！」</p><p>董折17歲就和浦銘心結婚了，今年36歲的麥浚龍，雖然與中英混血模特兒女友Janine（戴庚玲）感情生活穩定，卻完全未有結婚計劃，「反而冇刻意去諗（結婚）！我覺得如果你係好愛嘅話，又唔使在乎一個實際要去簽字各樣，我覺得順其自然，從來都冇話有一個框架幾多歲就要去結婚或者點樣！」不工作的時候，麥浚龍只待在家中，「好悶㗎！想像唔到咁悶。每個年紀都有佢美麗嘅地方，適當年紀做適當嘅事情囉！我學會點樣用一個平淡嘅心處理每一件事情，反而呢個緊要過有冇嘢大起大落嘅事情發生，平淡，我覺得會畀到多時間我去創作，而唔係話我人生有幾複雜！」</p><p>真實世界不用轟轟烈烈，平淡是福。</p><h2>後記：閃電</h2><p>人在麥浚龍觀塘的舊辦公室，現在人去樓空只作拍攝之需，燈光微弱加上水泥牆鋪出一片灰暗，物似主人形，一看就知是麥浚龍的風格。</p><p>三年的大project，終於完了。麥浚龍說靈感總在一觸即發間，「好似閃電，突然之間出現咗，公司同事成日都見到呢啲情況，突然間會寫咗幾千字出嚟啦！我反而覺得唔會因為市場上面冇，而我就要特登去諗，其實我相信有稜角同特色，觀眾應該去享受，如果你要去開發呢一個意念，你必須要有你獨特嘅睇法，呢件事先至有意思！」</p><p>現場沒有閃電，昏暗之下完成訪問，鏡頭後的麥浚龍，笑容多了，真實中的麥浚龍，其實不太董折，不複雜不戲劇性，如他說，幾簡單。</p><p>化妝：Janice Tao</p></body></html>