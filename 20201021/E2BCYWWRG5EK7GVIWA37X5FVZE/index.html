<html><header><meta charset="utf-8"><title>隔牆有耳：挑機689「教師非唯一激進源頭」劉鳴煒：社會不穩源於某官（李八方）</title></header><body><h1>隔牆有耳：挑機689「教師非唯一激進源頭」<br>劉鳴煒：社會不穩源於某官（李八方）</h1><p>早排全國政協副主席、前特首梁振英加埋政府連環出手打壓老師，將反送中年輕人上街、學生對政府不滿瀨晒落老師度，以為咁就可以向中央交到貨，不過青年發展委員會副主席劉鳴煒就唔係好認同689等人嘅做法，認為將青年人激進嘅源頭講成係教師，係單一化同過份簡化，又話普遍市民同青年覺得，香港社會不穩源於特區政府或者某位官員，好多網民猜測，劉鳴煒講嘅某位官員係邊個呢？</p><p>劉鳴煒噚日接受民主黨前主席劉慧卿嘅網台節目訪問時，話作為商界、建制派，覺得林鄭押後施政報告出台，因為要加入惠港嘅大灣區政策係好事，但重點係市民要感受到有好處、要打工仔buy-in（接受）、感覺到、共同受惠先得。</p><h2>稱社會復和要睇時機</h2><p>佢又話港版國安法立法後示威暴動係減少咗，短期社會安定咗，但要長期穩定就要解決人心問題，但要社會復和係要睇時機，要揀啱時機去做，對於689話青年人激進的源頭係教師、仲公開教師資料，劉鳴煒就唔多認同，佢承認教師對學生有好大影響力，要做好本份，但香港咩青年都有，激進、深藍都有，所以唔可以單一化或過份簡化分析，其他地方被激進化過程見到，通常源頭有好多，例如網上資訊、其他人煽動等，唔係一個半個源頭，佢仲話普遍市民同青年覺得，香港社會不穩問題或者係源於特區政府、又或某位官員。</p><p>劉鳴煒冇講某位官員係乜水，好多網民猜測佢係講777定係保安局局長李家超？定係俾好多人鬧嘅政務司司長張建宗、教育局局長楊潤雄、定係一哥鄧炳強呢？</p><p>李八方</p></body></html>