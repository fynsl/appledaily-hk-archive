<html><header><meta charset="utf-8"><title>【智取大市】國泰攬炒員工股東 - 晉佳</title></header><body><h1>【智取大市】國泰攬炒員工股東 - 晉佳</h1><p>一場疫情令全球經濟大洗牌，老細終於發現員工可以用Zoom唔使搭飛機，可以cut成本之餘，又提升效率。</p><p>提升效率之後，輸家必然係航空界。國泰（293）減8,500個職位之中，香港裁5,300人，海外裁600個，之前關閉美國同溫哥華基地，真正裁員數目介乎6,300至8,500人。今次重組開支22億當中，絕大部份用作裁員賠償，每位被裁員工涉及重組開支平均介乎26萬至35萬元之間。</p><p>假設係一個年資淺嘅員工，1個月代通知金、1個月人工嘅補償金同埋遣散費（冇強積金對沖，假設做夠3年），再退返約個半月無薪假金額，走就至少拎走舊年嘅3個月人工，但留低就俾人cut人工，真係矛盾大作戰。</p><p>國泰拎完273億元之後，掟出22億元嘅重組開支，相比最基本炒人1個月代通知金同埋以強積金對沖嘅遣散費，估計嘔多十幾億出嚟。經過裁員同現役員工嘅新制之後，可以慳返每個月5億元。疫情過後，國泰收入因為商務客大減，同時員工數目又大減之下，規模細咗，疫情過後，股價要返去疫情前嘅9至10元水平，似乎已經冇可能了。留得低喺國泰嘅員工、股東，從金錢角度的確好難成為贏家。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>