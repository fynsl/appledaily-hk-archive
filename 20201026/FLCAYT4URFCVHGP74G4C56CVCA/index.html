<html><header><meta charset="utf-8"><title>門外漢聽音樂 - 左丁山</title></header><body><h1>門外漢聽音樂 - 左丁山</h1><p>左丁山對古典音樂，絕對係門外漢，當然與自小缺乏音樂教育有關。在小時上音樂堂，去到小六程度啫，嗰陣邊有錢去學樂器吖。到咗中三暑假，先父買咗一個原子粒收音機，高科技也，放暑假中午時份睡在冷巷碌架床，天氣悶熱，滿頭大汗之下，無意中聽到香港電台一個節目叫做「醉人的音樂」，主持人陳浩才，於是第一次接觸到古典音樂，聽聽吓，心靜自然涼，放完暑假返到學校，粗口都講少咗，古典音樂可以陶冶性情，係左丁山第一手經驗。</p><p>今年有咗C19疫情之後，在家時間多咗，出外應酬少咗，於是經常開着電腦聽香港電台第四台，有時聽聽吓就瞓着咗，十分舒服。親戚問：「你駛唔駛買部靚Hi-Fi嚟聽唱片呀？音色好過電腦好多噃！」唔駛咯，記得1987年股災前，左丁山還有錢搞住宅大裝修，用萬幾兩萬蚊買一套日本音響返屋企，請教已故老友吳仲賢，Hi-Fi達人也，問佢：「應該點樣擺放先至有最佳效果？」吳仲賢反問：「套音響買咗幾多錢？」答：「萬幾」，吳仲賢大笑：「咁有乜好問呀，亂擺都得啦！」從此左丁山不敢再買音響。近年認識著名經濟師梁兆基（Chris Leung，星展銀行），講起嚟，原來佢係音響高手中之高手，佢講音響配套，高深過分析經濟大勢，聽完更加唔敢買音響，只係用千零蚊買一個微型Bose擴音器，用藍牙接駁手機聽Radio 4，效果當然不入高人法眼，自己就已經夠晒。</p><p>古典音樂愈聽愈覺得不可思議，巴哈，布藍姆斯，貝多芬，莫扎特……等等，點可能用音樂符號創作咁複雜，前後呼應動聽悅耳，聽極不厭嘅作品㗎？我哋呢啲凡夫俗子，簡直無法想像呢類天才嘅腦袋係如何構造，能為各種不同樂器編製出統一互相和諧配合之樂音。前星期睇到蘋果邵頌雄痛批郎朗彈奏巴哈「哥德堡變奏曲」，方知天下之大，原來聽音樂有咁多深刻學問。呢日中午飯局碰到公子L，問佢郎朗如何？公子L曰：「梗係差啦，佢彈琴技術好高，但一彈哥德堡變奏曲就知佢文化修養唔夠！」喂，郎朗係中國鋼琴面孔噃，公子L話：「唔係噃，快啲上YouTube搵Yuja Wang，王羽佳，我認為佢先至係中國鋼琴面孔！」返到屋企，急急上YouTube欣賞吓，呢位穿着超短裙、六吋高跟鞋，露背低胸之33歲北京女郎（長居紐約）果真係世界級！</p></body></html>