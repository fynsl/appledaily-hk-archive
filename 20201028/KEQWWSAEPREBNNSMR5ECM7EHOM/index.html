<html><header><meta charset="utf-8"><title>體育人訪：李慧詩師妹　張家朗戀人　中大生體記　馬詠茹踩入東奧撐男友</title></header><body><h1>體育人訪：李慧詩師妹　張家朗戀人　中大生體記　<br>馬詠茹踩入東奧撐男友</h1><p>今集主角又哭又笑，她曾是「女車神」李慧詩的小師妹、偶爾客串幕前的體記，樣子甜美，現在是中大學生，男友是準東奧代表、「少年劍神」張家朗，她是23歲的馬詠茹（Vivian），短暫的單車生涯帶給她笑聲與哭聲，她說：「踩單車係我廿幾年人喊得最多嘅日子，亦成就咗𠵱家嘅我。」明年東奧雖未能以運動員身份參加，但也期望以女朋友身份到東京為男友打氣。</p><p>記者/攝影：徐嘉華</p><p>場地提供：eliment FitLax</p><p>訪問這天，Vivian剛從中大放學趕來銅鑼灣一間健身中心，化了淡妝，長髮披肩，臉上深深的梨渦、白白的皮膚，一舉一動散發着青春氣息。眼前的她比以前當運動員時瘦了點，她即時用手比了一個大腿的手勢說：「做單車運動員嗰時，我兩隻腳都咁粗，嗰陣怕我太瘦容易俾人撞跌，所以就食多啲，高峯期重59公斤。」難怪，現在體重回落至52公斤的她看起來纖瘦了，更難得她的body fat（體脂）仍能保持運動員水平的15-16%。</p><p>不經不覺，Vivian退役已接近18個月，去年1月參加完香港世界盃場地單車賽後，到2月靜悄悄退役，重返中大讀書，沒多少人知她已離隊，這天只是輕描淡寫問她在單車圈得多還是失多，沒想過她竟然忍不住眼淚，連她自己也說：「我以為過咗咁耐，再提起呢件事唔會再喊。」她邊拭着眼淚邊說：「我之後仲有訪問，唔可以第一個就變喊包。」</p><h2>短暫復出講到眼紅紅</h2><p>做單車運動員時，常被記者冠以「溫室小花」的Vivian於15歲才騎單車，中六因應付DSE中學文憑試而退出青年軍，順利考入中大酒店旅遊及房地產系讀了一年多後，港隊總教練沈金康游說她入隊，2016年11月回歸單車隊，原本以2020東京奧運為目標之一，可惜只維持短短26個月就退隊；問她是否後悔停學再入單車隊，Vivian想也不想就說：「我絕對冇後悔，再揀一次我都會咁揀，𠵱家睇番，我係要經歷呢啲先會成長得咁快，雖然當中唔係我想像中咁好，但都係寶貴嘅一課。」</p><p>Vivian的短途項目跟大師姐李慧詩一模一樣，2016年底入隊後3個多月，已可以夥拍慧詩奪得2017新德里亞錦賽女子團體爭先賽銀牌，這亦是她至今最珍而重之的一塊獎牌，近期見她不時在ig放了一些以前單車隊的照片，她解釋說：「其實呢啲單車相全部都係我重返單車隊頭三個月嘅相，好懷念呢段日子，我練得最開心、最單純，一心只係諗單車，無論訓練幾咁辛苦幾咁攰，每日起身都會感覺好開心。」</p><p>訪問時，由眼紅紅到用紙巾拭眼淚，相信小妮子在那兩年多的全職運動員生涯有非一般的經歷，正如她所說有開心也有不開心，前事不願再提，最重要是未來活得更堅強。她續稱：「其實整個退役過程都唔係好愉快，教練團放咗好多資源栽培我，想我留低，但自己喺隊入面，唔一定只係訓練上嘅問題，有時大家睇嘢嘅方法唔同，會受到啲傷害；加上自己表現唔係特別突出，一直都去唔番亞運嘅狀態同成績，又覺得自己唔一定永遠做運動員，可以再讀書，試吓唔同領域。」Vivian曾於2018年雅加達亞運女子團體爭先賽4強，夥拍李慧詩造出33秒484的新香港紀錄，最後決賽跟同期的李燕燕合力奪銀，大家看好Vivian有機會拍李慧詩闖入東奧，亦可以跟已奪東奧入場券的男朋友張家朗，一起同場見證體壇盛事。</p><h2>客串體記採訪唔夠高</h2><p>上一次遇見Vivian是去年一些本地賽，她為電視台客串當體育記者，當時她已重返校園，以玩票性質當記者迎來不少掌聲，原來她小時候有想過讀新聞系：「真係想讀，但媽咪唔畀，佢話做記者又辛苦賺錢又少，講笑啫，我想喺唔同領域都試試，唔使規範自己未來一定要做邊行，我咩都好有興趣，好似上年電視台搵我做體記就覺得好過癮，做過之後先知做記者都幾辛苦，事前要做好多準備工夫。」</p><p>去年當體記期間，Vivian試過採訪乒乓球、羽毛球、劍擊，最有趣的一定是劍擊，面對一班1米8、1米9的高大劍擊手，身高1米69的Vivian變得矮小，她說一班大男孩每次接受她採訪，都會伸出「禮儀之腳」，更不用說身高1米93的男友張家朗，回想起這些片段時重露笑容的Vivian說：「男子劍擊手大部份都好高，佢哋成日笑我矮，每次做訪問佢哋都要伸出『禮儀之腳』，劈大雙腳企就我嘅身高，大家都覺得好好笑，佢哋又話平時家朗接受訪問都係一句起兩句止，但同我做訪問就會講多少少。」</p><p>家朗與Vivian拍拖近三年，天生一對，更不時在ig放閃，一時自駕遊、一時無繩滑水，二人都是1997年生，各自在自己的賽項都有卓越成績，尤其是張家朗，是香港男花難得一遇的人才，創下不少歷史，包括世界排名曾高至第五位、是世青冠軍、亞洲冠軍、4年前19歲已踏足里約奧運，今年更不得了，跟一眾男花師兄弟一齊歷史性取得東奧團體及個人入場券，兩小口曾想過一起去東奧比賽，Vivian說：「我同家朗唔同項目，只有綜合運動會可以一齊去，以前一齊去過2017全運會、2018亞運會，有諗過一齊去2020東京奧運，但唔緊要，我可以唔同身份去。」</p><h2>女友身份支持張家朗</h2><p>今屆奧運在東京舉行，Vivian原已計劃好今個暑假不安排大學實習，去東京支持家朗，怎知一場疫情令奧運延期至明年，問她想以記者還是女朋友身份去東奧，Vivian說：「相信電視台好難有奧運證畀我去採訪，而且做記者未必可以專心去睇佢比賽，以女朋友身份去會仲享受。」</p><p>年輕、有衝勁、勇於嘗試正正是Vivian的本錢，就如她上月接受香港運動攝影大師程詩詠邀請，拍攝一輯名為《撐．港女》的型格相片，相片於一間健身中心展覽；問她可會有一天真的在電視台做新聞小花或者體育主播，馬詠茹說：「我仲後生，對所有機會都好open，之前幫電視台採訪比賽，我都覺得好有趣。」</p></body></html>