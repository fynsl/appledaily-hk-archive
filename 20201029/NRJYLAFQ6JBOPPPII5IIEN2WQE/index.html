<html><header><meta charset="utf-8"><title>航權算盤政治化 - 左丁山</title></header><body><h1>航權算盤政治化 - 左丁山</h1><p>國泰為了重組架構，將港龍航空執笠，自動放棄46條航線，其中22條係飛內地嘅，照計航空公司最珍貴資產係航權，冇航權，買飛機嚟做乜？左丁山唔識嘢，對此感到疑惑，問吓朋友，朋友A寫短訊解畫：「國泰相信係有下一步棋嘅：政府已洗濕個頭，大力支持國泰，國泰必會以國泰名義再申請攞番呢46條航線，政府已是國泰最大持份者，冇理由唔益佢！」</p><p>諗落好似係，政府已派咗兩人入國泰董事局做顧問（即唐家成與袁國強），國泰早前唔申請第二輪保就業計劃，已露風聲11月會大裁員，咁重大之重組計劃，在董事局開會時，政府顧問雖無投票權，但如果兩人唔同意，國泰邊夠膽推行呀？袁國強係前律政司，熟悉特區法律及政治，唐家成係前畢馬威及證監會主席，對財政安排係高手中之高手，邊會唔睇清楚國泰之重組涉及多少金錢及利益損失？封咗港龍而失去46條航線，其中利弊，必然已想清楚。按道理，政府應該會有默契地將港龍航權分番畀重組後之國泰航空嘅，何況香港還沒有其他航空公司與國泰爭航權！</p><p>點知會殺出一個程咬金，就係黃楚標！佢嘅深圳東海集團有一間東海航空，以深圳為基地，係內地民航總局監管嘅航空企業。但黃楚標最近籌備成立一間香港註冊嘅大灣區航空公司，以香港為基地，受香港民航處監管，獨立於深圳獨立航空。既有此重大利益關係，當國泰一宣布港龍停業，黃楚標立即接受明報（10月23日）訪問，聲稱一定盡能力申請22條內地航權，希望政府公開透明，不要「私相授受」。運航局嘅回應係大打官腔，重申「會按既定指引處理申請，考慮包括鼓勵良性競爭，是否對香港作為國際航空樞紐地位有利，香港航空業整體發展等利益因素，而每宗申請處理時間不能一概而論。」人大常委譚耀宗，也開口幫忙，稱政府可待大灣區航空取得許可證後才展開航權申請，甚至要良性競爭，會將航權傾向批給新成立的大灣區航空……睇嚟一場大戲即將上演，國泰董事局編好之重組劇本，未必會咁順利展開，目前黨媒及藍絲對國泰困境幸災樂禍，直言「抵你死！」，相信好快就有不少言論支持大灣區航空，製造民意，林鄭再次發現身在夾縫中，不知如何是好，益番國泰吖，還是向深圳勢力低頭呢？</p></body></html>