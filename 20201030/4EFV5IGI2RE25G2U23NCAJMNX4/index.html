<html><header><meta charset="utf-8"><title>【智取大市】飄忽市況低撈好股 - 晉佳</title></header><body><h1>【智取大市】飄忽市況低撈好股 - 晉佳</h1><p>美股大跌猶如熊市開始，但港股喺恒指下跌之下，炒到曉飛，美團（3690）、比亞迪（1211）、光伏股，炒到short咗，你以為港股強、美股弱趨勢正式形成？大家要回顧早兩星期資金炒舊經濟、美股喪炒拜登概念嘅教訓，當一個趨勢變得明顯嘅時候，隨時成為終結。</p><p>美國大選當前，預咗資金喜好飄忽到暈，見弱勢即沽然後換馬買當時強勢股，絕非上策，資金留意優質弱勢股更佳，唔好唔記得周初美團跑輸晒畀騰訊（700）、阿里（9988），只係短短3日股價又炒到亢奮。</p><p>如果留意優質弱勢股，就再睇返之前推介過嘅JS環球生活（1691），上個月14.12元配股，股價跌到配股價附近潛伏一排，炒上到接近高位，連續3日急回十幾廿巴仙，要留意呢隻股走勢飄忽兼波幅大，趁回吐分段吸，好過破頂高追。</p><p>之前瑞銀發報告，畀JS目標價20.2元，主要因為對手iRobot第三季業績好，再之前亦講到中國9月份家電出口表現強勁，吸塵機同攪拌機增長達42%，表現比其他家電類別強勁。長遠嚟講，智能家居快將成為全球趨勢，JS開發能力強，足以pick up行業大趨勢，長短皆宜先有信心坐貨落去。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>