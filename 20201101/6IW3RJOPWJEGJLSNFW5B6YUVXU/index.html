<html><header><meta charset="utf-8"><title>【娛樂人物】世事如浮雲　于洋</title></header><body><h1>【娛樂人物】世事如浮雲　于洋</h1><p>于洋由小生演到甘草，《真情》做到《過街英雄》，9月中約滿離開無綫，老臣子有老臣子的情義，應承了要幫老友監製，完了約仍為《今宵大廈2》開工，他說：「錢另計，同出面開工一樣，冇固定薪水梗係要高啲啦！」講心，都要講金。</p><p>這次離開，「唔捨得啲同事，其實冇乜所謂，江湖再見，呢度唔見，出面見囉！」</p><p>71歲的于洋做人最冇所謂，生活逍遙愛自由的他，現在朝朝游早水，「去大環山游，泳池靚又有太陽，我哋呢個年紀，要曬吓吸收啲鈣！」也愛打拳，不過早前練踢腿時扭親，現在腰間要敷中藥。「未傷之前keep住有打沙包，上年仲OK，今年覺得好吃力，氣喘呀！」</p><p>總會敵不過歲月，于洋對名利生死看得淡，「做人就係咁，『食飯有啲餸，瞓覺有陣風，出街有啲零用，千祈就唔好有病痛』，四大名言！你諗通，個人就會好舒服！閻羅王要搵你就搵你，生又係咁，死又係咁！」</p><p>于洋不只是電視上的皇帝、阿爺、富豪，他是現實中笑看江湖的大俠。</p><p>撰文：文嘉龍</p><h2>開心死定係痛死</h2><p>于洋其實離開過無綫兩次，早在7、80年代，他曾跳槽佳視和為了移民加拿大而解約，這次，是自1998年回歸無綫後留得最耐的一次。22年光陰，于洋很看得開，「我哋關係一路都好好，𠵱家唔知做乜突然之間公司好多人都『一個騷』（一年一騷合約），我有乜所謂啫，你一個騷又係咁，10個騷又係咁，我都冇所謂，唔使再簽囉，唔好綁住自己！」</p><p>反正沒有月薪，無謂被張合約綁死，于洋自由慣了，老婆和兩個仔在多倫多，一個人在香港輕輕鬆鬆，「自由啲囉，可以話係冇王管！」二十多年來在無綫劇接劇，于洋自有一套甘草生存法則，以應付攞你命的工廠式製作，「自己爭取休息時間囉，一知道佢打光，自己瞇埋眼瞌一瞌先，瞌10分鐘都好緊要㗎！有啲後生又唔係喎，一打光，吞卜吹水，好多都係咁，我哋年紀大就盡量自己去爭取休息時間，如果唔係你好攰㗎！」</p><p>于洋說：「有時真係做到你暈㗎！」不是開玩笑，有一年于洋劇接劇，一年拍足八套劇，結果搞到要「通波仔」，「又古裝又時裝，好似係2008年，古裝突然間去第二組又時裝，嗰時最慘囉，做完就喺枱底挨喺度！」</p><p>拍完場戲，于洋覺得唞唔到氣，他和同劇的劉江說：「大鑊，𠵱家真係年紀大，老咗啦，換件衫，氣都喘埋！」第二日，他約了白彪和金童飲茶，出事了，要立即「入廠」，卻是到醫院，不是到無綫入廠。「飲完茶之後唞唔到氣，好彩我醒目，我哋玩慣運動，用個鼻呼吸，呢度就唞唔到氣，有支針係咁拮你（指住心口），白彪同金童嗌我，『喂，于洋，你冇事吖嘛？』突然間臉都青晒，就叫架車去伊利沙伯！」</p><p>入到醫院，立即進行「通波仔」手術，「佢（醫生）問我，你有冇屋企人呀？我話冇喎，我唔想嚇親老婆，我話總之我『釘咗』，你就打呢個電話，佢話乜你咁睇得開，我話有乜所謂，人生就係咁，𠵱家都係等死，睇吓你係開心死，定係痛死？我話梗係開心死好過啦，最唔好就係有病痛，開開心心最好！做人好簡單，好似我哋諗返幾廿年前，嘩，以前又打又傷，啲車撞你又翻低，又打觔斗又盛，𠵱家我跳上嚟都唔得，以前，竄一聲就跳咗上嚟，𠵱家一下都唔得！」</p><h2>我人生平平穩穩</h2><p>很多人不記得，于洋是拍打片出身的，早在70年代已經成為香港動作特技演員公會會員，他20歲學泰拳，最愛打沙包和踢腿。于洋這個藝名，是他在1972年第一次拍電影當上男主角，在《蕩寇灘》中的角色名字，于洋本名叫龔子超。當年上映的《蕩寇灘》大收170多萬，是全港票房冠軍。</p><p>于洋是台山人，1972年全家移民加拿大，到了1977年再和妻兒到當地定居，是最早期移民加國的一代人，「第一批，七幾年，可能因為我哋係台山人，台山人屋企個個喺晒金山、紐約、羅省、溫哥華、多倫多，全部都係台山人，嗰時你唔識講台山話，你冇得撈㗎！我第一次去嘅時候未結婚，我去睇吓個環境先，後尾結咗婚，為咗啲𡃁仔又帶埋佢哋過去，又再過多次，因為呢行都唔穩定，上上落落！」</p><p>他在加拿大開過餐館和的士高生意，80年代初重返無綫，「嗰時發仔（周潤發）同林嶺東都有過嚟搵過我，佢哋過嚟話，『于洋，無綫𠵱家冇人呀！返嚟啦！』我咪又返嚟玩咗幾年囉，一入咗籍就返嚟！」那時候，很多藝人都是「加拿大幫」，「佢哋喺溫哥華，秋仔（鄭少秋）、肥肥（沈殿霞）、姜大衛、李琳琳、秦沛；我就同何B（何守信）佢哋喺多倫多，但係都好少見，因為唔同職業，嗰時喺多倫多有好多都話想訪問我，我話唔好喇，因為唔同職業，我比較低調，覺得自己已經脫離咗呢個圈！做生意唔好到處騰，做生意你到處騰，你就玩完，除非上晒軌道！」</p><p>在加拿大的的士高生意，最終結業收場，「我哋頭嗰幾年都爆晒，但係都冇乜錢賺，反而餐館有錢賺，disco全部都係出嚟蒲嗰班𡃁仔，飲到飛哩啡呢，我樓上全部都係做高級（餐廳），嚇到高級嗰班都唔夠膽去，驚㗎嘛，你又隊大麻又盛，後尾捱吓捱吓都四年，跟住頂唔順，走人，又再返嚟囉，餐館照做，不過後期都係麻麻，我阿叔頂咗嚟做！」</p><p>妻兒安心在加拿大，于洋回流拍劇賺錢，由1971年拍第一套電影《拳擊》至今接近50年，于洋始終最愛打片，「我套套都係咁，冇話高冇話低，好似我人生，平平穩穩咪算囉！嗰時同胡燕妮拍嗰套戲拍到一半，1972、73年，股票跌得好犀利，跌到個老細破晒產，冇開到！嗰套過癮㗎，有好多飛車，因為冇得用替身，靠自己，一個背擒上去打兩個觔斗落嚟，最過癮刺激！好過啲情情塔塔，我哋拍開動作片，我情願拍打一場戲，好過拍談情說愛囉！」</p><h2>結婚前要坦白從寬</h2><p>情情塔塔，于洋其實都拍過不少，當年很多當家花旦如汪明荃、李司棋和李琳琳等都與他演過對手，與他既是中學同學又一齊拍過電影的薛家燕，于洋曾經力追她，不過後來因薛媽媽反對，兩人戀情才無疾而終。其後，于洋1977年與圈外女友在美國舉行婚禮，婚後老婆對于洋十分信任，于洋坦言：「未結婚之前玩得太犀利，日日有啲女仔嚟搵你，晚晚出去蒲，哈哈！人哋問我老婆，你唔驚你老公出去拈花惹草，佢話，唓，我老公紅黃藍白黑乜都見過啦，使乜驚呀！未結婚之前乜都要坦白講，坦白從寬，所以冇乜所謂！」</p><p>于洋太太在加拿大專心照顧兒子，大仔早期做過酒吧生意，現在經營凍肉批發，細仔則是經濟分析師，事業有成。大仔娶了個愛爾蘭裔太太，為于洋添了兩個混血孫，提起兩個可愛混血孫，于洋就開心，「兩個都好靚，靚仔靚女。喺外國要有童真，我發覺喺香港冇乜童真，全部喺一間大廈，你又唔出得到去玩喎，人哋外國間間學校大大個操場任你跑，所以發育健全啲呀！嗰時我個仔喺香港讀書，掟嘢呀，忟呀！嘩，去到嗰邊幾happy，日日喺操場打波任得佢哋玩！」</p><p>自己一個在香港搵錢，于洋這20年間在無綫可說營營役役，由98年回歸演《真情》做到近期的《過街英雄》，完埋約都仲拍緊《金宵大廈2》，小生做到甘草，無綫的山頭文化一於少理，「我係演員，總之我係演員，你話呢邊阿姐（曾勵珍）嘅戲，我都唔識分，話我係呢邊喎，你哋咁多瓣，我唔知呀，總之有，我就拍！𠵱家唔使度期幾好，自己鍾意點就點，以前日夜拍到5、6點（凌晨），聽朝08又外景，大佬，我唔後生㗎喇，冇時間瞓！」</p><p>多年間莫說有獎攞，連提名都冇，于洋一樣看得開，「你知我不嬲都低調，冇所謂，唔爭嘅，你千祈唔好頒畀我，因為我唔識講嘢，我有嗰句講嗰句，畀個獎你，都唔知講乜！有啲人好鍾意爭，睇吓你自己個心啦，邊個做得好，鍾意睇佢咪睇佢囉，使乜咩嘢獎啫？使乜人哋認同，我唔鍾意睇嗰個，你叫我認同，我會唔會認同吖？爭嚟都冇用，人哋捧你上去，話齋係有啲山頭捧你咋！我哋唔需要嗰啲嘢，自己鍾意玩咪玩，唔鍾意玩，返去湊吓孫囉！」</p><p>以往一年總會返加拿大三、四次的于洋，今年因為疫情已經快一年未回加國見家人，于爸爸90多歲也在多倫多四代同堂，「我啲仔話，老竇，你玩到幾時呀？我話玩到唔玩得，我啲仔好open好過癮，成日講笑鬼佬style！今年冇啦，因為疫情麻煩，呢排嗰邊又多咗疫情！差唔多一年，最耐呢次，疫情靜咗我即刻返去，夏天嗰邊一流，曬係會曬，但係一行到去樹蔭，清涼㗎，仲好過冷氣呀！因為我好少夏天喺嗰邊，夏天多數喺呢邊捱世界囉！」</p><p>𠵱家應該唔使捱，可以嘆吓世界！</p><h2>後記：官人我要</h2><p>原來于洋都曾經「暗黑」，話說李小龍死後，全個電影業幾乎停擺了，「李小龍死咗之後，全個行業冇晒，冇人拍動作片，直情死咗幾年，武師全部都轉晒行，有得走就走，嗰時我自己都走咗去外國，成龍都走咗去澳洲㗎！」</p><p>就在1975年，吳宇森開拍動作片《鐵漢柔情》，找了于洋做男主角，女主角是胡錦、恬妮。問于洋有冇好似修哥胡楓，走咗去拍艷情片？于洋話：「《官人我要》囉！哈哈哈，𡃁仔嗰時乜都拍，玩咋嘛！」同邵音音好火辣？「嗰時嘅程度算係啦，要做嗰個動作你要嗰個反應。」激過修哥？「我又冇留意喎！」</p><p>都算「動作片」吧，「好出名㗎，嗰套好收得！」暗黑于洋說。</p></body></html>