<html><header><meta charset="utf-8"><title>籲勿讓情緒影響決定　Day：香港人要笑多啲　抗爭中伸手　危難裏相交</title></header><body><h1>籲勿讓情緒影響決定　Day：香港人要笑多啲　<br>抗爭中伸手　危難裏相交</h1><p>8.31灣仔暴動案，八人被控，審了足足17日。牆壁棗紅色的法庭上，眾人總是專注在投影器投射出來的光影，重組當日案發情況。其中一幕閉路電視片段多次重播又放大：在軒尼詩道上，眾人奔跑之際，一人被防暴警撲跌地上，另一人跑着跑着卻停下來，回頭向跌低的人伸手，隨即亦遭速龍撲倒。</p><p>回頭伸手的人，是本案第三被告鍾嘉能；跌在地上的那位，則是第四被告龔梓舜。兩人同被起訴，究竟如何面對最高判囚七年的檢控？</p><p>一個說：香港人要笑。</p><p>一個說：我沒有情緒。</p><p>一個說：如果入獄，大家不用擔心我。</p><p>一個說：如果入獄，同𠵱家都冇分別。</p><p>一個說：我從未後悔，港人要放低怨恨。</p><p>一個說：當下法律覺得我錯，打就企定。</p><p>同一宗暴動案件，兩個互不相識的年輕被告，看似平行的命運於當日相交，隨後卻有着截然不同的想法與經歷。且聽他們在裁決前受訪說出心聲。</p><p>記者：袁楚楚</p><p>去年8.31晚，防暴警及速龍在一聲令下，衝前驅散人群，本案其中一名被告Day於人潮狂奔的軒尼詩道停步回頭，向跌倒的男子伸手，惟未及救人已被捕。他裁決前接受訪問，自言對所做的事從未後悔，更形容自己被控只是如芝麻綠豆般的小事。不過，他認為社會撕裂的傷口，應讓它慢慢復原；假如至今六百多名被控暴動的被告全數遭定罪，會對社會造成極大影響。27歲的Day嘆謂，廿幾歲的年輕人「唔應該係諗點擋子彈」。他寄望港人不要讓情緒影響決定，反而應放低怨恨，重拾笑容。</p><p>伸手救人的被告Day鍾嘉能憶述，案發時人群正撤退往銅鑼灣，現場情況頗危險，地上有不少橡膠子彈。他見有人跌倒，於是慢下來，「我覺得安全最緊要，所以想伸手救一救人」。</p><h2>唔應該廿幾歲就諗點擋子彈，後生應該諗一陣去邊打機，社會會開心啲。</h2><p>他沒有想過，一伸手便令自己被捕、亦為他帶來一連串司法程序，「當時一有去救佢嘅諗法，就已經被拘捕，過程太快」。他被控暴動罪，但仍堅定地說：「到𠵱家，冇任何後悔過呢個決定。」</p><p>Day說伸出援手只望降低現場充滿憤怒的感覺，「當時運動維持一段時間，明明應該和平解決嘅事，但面對緊嘅政權唔聽人講嘢，所以用武力解決，甚至演變成暴力。現場有催淚彈嘅出現，可能會令人控制唔到自己情緒同理智，但我希望大家冷靜」。</p><p>被捕後，Day的電話被沒收、每周向警署報到、被解僱、至最近審訊每日出庭。他說最大的困擾，是幾個月的計劃都不能預計。但他以最平淡方式面對，「生活上係有啲改變，但態度上冇改變。需要做重要決定時，就更加將自己嘅情緒整理好」。</p><p>他稱認真審視證據後，形容這宗官司就如「唔知點解踩中地雷」，「我俾人撳低，將身上有嘅物品倒出嚟，有用嘅拎晒，然後唔畀返我，好似打劫咁」。他又指，「平時被打劫係報警話有賊，但𠵱家班賊就係警察，呢個就係被捕者面對嘅情況」。但他仍然冷靜，「我唔會話憤怒，亦提醒自己唔好憤怒」。</p><p>Day希望大家不用擔心他，亦希望大事化小，「好小嘅事，喺呢個司法系統，都可以話你係暴動，咁其實反映咗呢個社會治安都幾好」。他說了一個比喻：「好似你落街買紅豆就係犯法，政權要你一定要買綠豆。呢啲都係芝麻綠豆嘅事。『好嚴重』嘅罪行，其實都係好小嘅事。」Day認為，他的案件正正是小事一樁，只要大家不擔心，就可以紓緩社會壓力。</p><p>不過，Day認為經過去年，港人已學懂一個道理，「用和平手法政權係唔會理你」。這年來，很多人正等待政權或司法制度回應，他認為運動未完，「人民唔應該怕政府，應該係政府怕人民。香港呢個魚蛋咁細嘅地方都好，都唔係一個人可以話晒事」。</p><p>Day大學時主修電子工程，副修創意媒體。被捕後，任職電子工程的他被解僱，卻反令他清楚自己對藝術的興趣及動力較大。他現時從事電影行業，「呢單官司可以話輕輕推一推我，真係需要為自己做返多啲嘢」。他形容這是追隨初心。</p><p>他說，「初心」不會被遺忘，「唔係因為做咗某啲嘢，先搵返個初心；而係有呢個初心，先會去做某啲嘢。中間可能會擺低咗，可能需要努力完成某啲目標先，但係你個出發點唔會唔記得」。</p><p>不苟言笑的他忽爾吐出一句：「識耐咗，我都係有無厘頭嘅一面。」他自言喜歡喜劇，「加啲幽默，特別係周星馳啲無厘頭文化，呢種處事方式應該真係我哋要有嘅。」他續謂：「我哋唔係應該廿幾歲就諗點擋子彈，後生仔應該諗吓一陣去邊打機，咁樣成個社會會開心啲，個社會應該要返呢啲。香港人，要笑多啲。」說時，他依然一臉認真。</p><p>訪問一刻，裁決未揭盅，他指是否入獄已不是他可左右或決定。當然，他有想過自己或會入獄，「你睇返當時社會環境，去深水埗買支雷射筆已經會被控，告你危害社會安全，係咁唔合理嘅社會下，我單官司可能可以話係正常啲」。</p><p>希望未來向電影美術指導發展的Day，現時在行業中已找到一個小崗位，一旦真的要坐監，「可能暫時放低囉。真係咁唔好彩入獄，完晒成個刑期，我都仲有機會嘅，可以拎返事業上嘅目標」。</p><p>記者問他是否不怕坐監，他思索一會，說他仍相信法治：「睇證據我覺得自己唔會入罪。如果咁簡單都入嘅話，跟住六百幾人都咁判，會對成個社會好大影響。社會撕裂嘅呢個傷口，唔應該再郁佢，傷口最好就等佢慢慢復原，唔應該咁樣加一腳。」</p></body></html>