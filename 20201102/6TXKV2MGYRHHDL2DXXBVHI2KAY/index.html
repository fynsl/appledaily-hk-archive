<html><header><meta charset="utf-8"><title>近280磅心臟不適　見暈跌倒起唔返身　72歲秦煌膊頭骨裂　急送院做手術</title></header><body><h1>近280磅心臟不適　見暈跌倒起唔返身　<br>72歲秦煌膊頭骨裂　急送院做手術</h1><p>現年72歲的老戲骨秦煌昨日到電視城為劇集宣傳，惟昨午12時許，他準備入電視城之際，突然跌倒地上，近280磅的他未能自行企起身，最後要由在場四名保安人員扶起，並召救護車送入醫院。有指他突然暈一暈跌倒，但秦煌自稱跣倒，一度表示心臟位置覺得痛。入院後秦煌接受訪問時表示：「膊頭骨裂咗，要施手術，醫生話要留兩三日院。」</p><p>甘草演員秦煌昨日到將軍澳電視廣播城為劇集宣傳，中午12時許，秦煌在電視城門外突然失足跌倒地上，需召救護車送入醫院。據了解，近280磅的秦煌跌在地上未能自行企起身，其後在場四名保安人員趕到將他扶起，並安排輪椅讓他坐下休息。有指他突然暈倒在門口，但坐上輪椅的秦煌就自稱跣倒，初時他仍想繼續參與宣傳，但為安全起見最後召白車送醫。</p><h2>要留院兩三日</h2><p>現場有人問坐在輪椅上的秦煌哪裏不適？他說：「個心。」隨後他接受電視台訪問時續說：「膊頭有啲痛，我未食早餐，所以見暈，冇乜事。」問到會否去記者會？他自嘲說：「我𠵱家咪宣傳緊。」雖然秦煌一直表現清醒，但其間亦難掩痛楚神色，約15分鐘後，秦煌由擔架抬上救護車，他還不時對鏡頭揮手。</p><p>其後，秦煌接受醫生檢查情況才穩定下來，他在黃昏接受傳媒電話訪問表示：「照咗X光，膊頭骨裂咗，要施手術，醫生話要留兩三日院，其他全部冇事。」問到心臟有否不適？他說：「冇呀，從來個心都冇事。」至於為何跌倒？他說：「因為入門口有少少斜，我踩落去失平衡跌落地，隻手撐住地下，無情力整到近膊頭條骨，係咁啫，冇嘢，醫生唔畀我走，應該明天做手術。」問到要做甚麼手術？秦煌說：「我都唔知呀！」</p><h2>曾墮海陷昏迷</h2><p>而昨日的劇集記者會上，眾主角王浩信、張曦雯、蔡思貝、張振朗等都有出席，張振朗稱看到新聞才得悉秦煌跌倒：「聽聞佢已安全，希望佢冇事，前輩好好，佢行動不便都要撐住枴杖返嚟宣傳，態度好值得學習。」至於在劇中飾演秦煌女兒的蔡思貝表示非常擔心，兩人戲外也建立了深厚感情，會互通短訊關心，她說：「係監製同我講老竇有事，突然間我分唔到係現實定拍劇，因為劇中有一幕都講佢有危險，我都擔心佢，希望佢盡快冇事出院，做完嘢會傳短訊慰問。」</p><p>秦煌入行逾40年，曾五次飾演「老頑童」周伯通，成為經典角色。2008年，秦煌曾醉酒墮海死過翻生，當年他乘天星小輪時因醉酒失足跌落海，當時體重近300多磅的秦煌被水手和消防員合力救起，秦煌一度陷入昏迷，幸最後沒有大礙。至於當時與秦煌同行的李家聲，事發後陪同秦煌送院，他指事發時自己去了廁所，故不知道秦煌為何失足墮海，只是登船時才看到多名船員正合力拯救秦煌。</p></body></html>