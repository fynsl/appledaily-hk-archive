<html><header><meta charset="utf-8"><title>【智取大市】Zigzag市撈好過追 - 晉佳</title></header><body><h1>【智取大市】Zigzag市撈好過追 - 晉佳</h1><p>市場怕拜登一旦勝選後，特朗普會搞乜出人意表嘅嘢，加上疫情升溫，令美股避險情緒升溫。喺無限量寬防止市場出現類似3月嘅系統性危機之下，跌市唔會好似3月咁急咁深，而大選陰霾自然會因應進入大選周而逐步釋除，所以暫時估計美股進入zigzag市況，多過單邊跌市，當然持貨要預咗能抵受到近期波動性。</p><p>至於早已跑出嘅科技股，估值天花板已見，相信嚟緊會跟隨指數大波幅上落，普遍會變成賭大市嘅工具，撈好過追。</p><p>近期少有強勢嘅雲端概念股有Inphi，皆因公佈季績後爆升，單日成交佔市值接近四分之一，一下子貨落強者。受惠疫情令雲端以至數據中心需求上升，令單季收入勁升近1倍，遠遠跑贏數據中心行業增長，並且開始錄得經營利潤，其間唔計銷貨成本嘅經營成本上升幅度唔夠五成，收入增長快過成本，絕對係好兆頭，未來仍然享有經營槓桿，刺激業績轉盈之後再大幅增長。</p><p>由於Inphi開發嘅產品係尖端質素、傳輸速度高嘅數據中心硬件產品，所以仍然享有高毛利，達到五成以上，概念同NVIDIA相近，但好處係產品唔受晶片戰影響。Inphi市銷率大約10倍，雖然硬件股唔會享有軟件股嗰種高估值，但仍然係唔錯選擇。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>