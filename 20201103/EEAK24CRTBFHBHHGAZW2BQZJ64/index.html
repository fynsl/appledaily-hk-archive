<html><header><meta charset="utf-8"><title>【操盤手札記】後疫情逆轉勝之選 - 割柑人</title></header><body><h1>【操盤手札記】後疫情逆轉勝之選 - 割柑人</h1><p>五中全會上周四閉幕，落實「十四五」規劃，公報洋洋6,000幾字，多為口號式大方向。簡單嚟講，喺經濟上有「三提」、「三不提」。三個提到嘅重點係科技創新、新型製造業、內需為主嘅雙循環；三個冇提到嘅係經濟增長目標、房地產、金融。</p><p>揀股趨吉避凶，可參考下。本周繼續好戲連場，周二上演美國大選，周四上演螞蟻集團（6688）上市、阿里巴巴（9988）放榜。美國大選預咗亂局，美股難免波動。至於螞蟻上市，恒指公司上周五修例，螞蟻最快月中可入國指、科指、綜指，加上可入富時、MSCI指數，被動資金追貨，條數都幾襟計。持有32%螞蟻股權嘅阿里，喺螞蟻上市同日放榜，市場估計上季Non-GAAP按年多賺兩成。</p><p>螞蟻雖未掛牌，場外交易已錄35%升幅。阿里市值8,240億美元，螞蟻估值3,135億美元，阿里持股約值1,000億美元，佔其市值12%。照計螞蟻每升10%，阿里可升1.2%；不過，都要睇其他因素。</p><p>周一，喺中國製造業PMI好過預期下，中港股市回升。恒指反彈1.5%，收24460，日線圖呈「身懷六甲」待變形態，短線需升穿上周五大陰燭頂24600始轉好。外圍除咗有美國大選憂慮，仲有歐美疫情憂慮，風險重重。中國雖已走出疫情陰霾，但喺後疫情時代，在線醫療方興未艾。從事醫藥電商、在線問診等嘅阿里健康（241），上周一發盈喜，預計中期至少賺2億元人民幣。銀碼唔大，但扭虧為盈意義重大。</p><p>國策推動在線醫療，上年底更開放線上處方藥銷售，阿里健康食正條水，作為阿里系大健康業務唯一旗艦平台，值得憧憬。該股現價20.3元，中金目標價28元，摩通更睇29元。</p><p>割柑人</p></body></html>