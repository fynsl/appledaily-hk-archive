<html><header><meta charset="utf-8"><title>走音甩嘴照騙勁搞笑《造星III》開鑼騎呢當道　花姐直斥「你哋冇資格喺度」</title></header><body><h1>走音甩嘴照騙勁搞笑<br>《造星III》開鑼騎呢當道　花姐直斥「你哋冇資格喺度」</h1><p>ViuTV王牌節目《全民造星III》前晚首播，今輯招募已入行藝人參與，更不分男女作賽，表現熱血，但遭不少騎呢參賽者搶鏡，他們大部份不但零知名度，且外形樣貌及才華也相當參差，難怪監製黃慧君（花姐）首集已爆seed狂鬧，更呼籲參賽者退選。83位入圍者先參加前哨戰力爭50個入圍名額，郭偉亮（Eric Kwok）、卓韻芝及鄧建明（Joey Tang）三名評判中兩位或以上給藍燈即可入圍，導師林二汶及彭秀慧從被按兩藍燈的參賽者鬥快搶蟀，至於只得一盞藍燈落入「復活區」的參賽者，只可在50個入圍名額有剩餘才有機會「翻生」。</p><h2>【騎呢組】異類百出</h2><p>節目甫開始播出面試片段，參賽者燕瘦環肥質素參差，大部份皆表演唱歌、演戲及魔術，但不乏走音、甩嘴及超誇的表現，更有女參賽者真人跟相片落差很大；直認P圖「照騙」，又有少女牙黃兼不齊，令人慘不忍睹。及後83位參賽者進行綵排，當中Dilys、彤彤、高晉、Rosie及晴晴表現最差，唱歌走音、舞姿騎呢、相貌平庸及態度懶散樣樣齊，花姐不留情叫他們索性退選：「好失望，你哋浪費緊個節目，甚至覺得你哋冇資格企喺度。」</p><p>其中現年29歲、自稱入行11年的晴晴更被花姐當眾揭破是「雙面人」，她怒斥：「我擔心會唔會打擊到你哋，但我見你（指晴晴）好開心咁做訪問！」晴晴聞言即露喊樣，花姐即說：「你唔好畀呢個表情我睇，幾部機一剪埋就知你係乜嘢人。」晴晴受訪時坦言無論正面或負面，只要見報就可以，花姐再斥她：「你覺得唔使有實力，有新聞就OK，所以不停係咁造，《全民造星》啲參賽者係好努力。」晴晴臉容扭曲狂喊大騷委屈，但翻查資料她曾因偷手機被定罪，又疑似叫男fans當街求婚造新聞，加上超深雙眼皮及超直鼻子極不自然，形象的確甚差。</p><h2>【藝人組】預受鞭撻</h2><p>今輯《造星III》打正旗號招募已入行藝人參加，但大部份其實是素人，不過亦有少數有知名度，當中有現年40歲的E-Kids成員Alan、分別29歲及26歲女子組合Bingo成員Odi及卡文、35歲的歌手葉巧琳、早前參演電影《麥路人》26歲的顧定軒、26歲歌手Judas及25歲女子組合As One成員陳葦璇，面試時花姐已給予他們心理準備要面對外界嘲笑及壓力，更可能因此被fans離棄。節目尾聲播出前哨戰，卡文被抽中成為首個出場表演，她又rap又唱一曲《我的新衣》，表現尚算淡定，結果獲給兩盞藍燈，順利入圍。</p></body></html>