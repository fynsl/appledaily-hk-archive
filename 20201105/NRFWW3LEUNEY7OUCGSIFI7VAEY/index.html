<html><header><meta charset="utf-8"><title>【冰說聰明】螞蟻捲土重來無懸念 - 青冰</title></header><body><h1>【冰說聰明】螞蟻捲土重來無懸念 - 青冰</h1><p>螞蟻在中港兩地凍資十九幾萬億，全城熱搶，全球注視，最後一刻才煞停上市，因為訊息披露不足云云，究竟係監管嚴格及彰顯一視同仁，還是公開講話得罪權貴，等戰友自有判斷，但經此一役，內地資本市場的形象定會大打折扣。雖則說有損形象，但坦白講，延遲上市最多只係讓熱情冷卻，超購少啲凍資少啲囉，最終成功上市應無懸念。咁大型的招股，在最後一刻叫停，都不是首次，近的有去年的百威（1876），遠的有十幾年前的領展（823），無獨有偶，兩間公司在第二次申請上市，招股反應都較首次差，不過股價表現卻就比想像中好。</p><p>領展前稱領匯，在2004年底首次招股，集資250億，散戶有3%的認購折扣，最終錄得130倍超購，凍資2,800億港元，但有市民對上市的合法性提出質疑，最後告到上終審法院，由於當時政府知道無法在上市日前得到終審判決，所以在上市前一天宣佈取消上市。11個月後，領匯再次招股，散戶折扣增至5%，基金定價更比早前低5%，但咁樣搞一搞自然少人抽啦，超購得返19倍，但無阻首日股價收漲15%。</p><p>百威去年7月首次招股，同今次螞蟻一樣，不設基石投資者，加上撞正本港反送中運動，市場氣氛極差，最終在預定上市日前幾天，決定擱置上市，兩個月後捲土重來，招股價削四成，集資額減半至379億港元，最後只錄得3.6倍超購，仲要以下限27元定價，不過上市並沒穿底，首6天更累升逾兩成。</p><p>仲未知螞蟻上市的後續方案，但除非內地監管部門特事特辦，否則推倒重來恐怕要三幾個月，披露最新風險後估值自然要下調，未知散戶熱情減退後仲會唔會抽，但只要麵神冇叫大家all in，戰友應該識點做嘅。</p><p>青冰</p><p><a href="http://fb.com/chingbing888" target="_blank">fb.com/chingbing888</a></p></body></html>