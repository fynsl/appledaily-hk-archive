<html><header><meta charset="utf-8"><title>隔牆有耳：燈死侵侵　激嬲連登　燒山憤怒鳥 （李八方）</title></header><body><h1>隔牆有耳：燈死侵侵　激嬲連登　<br>燒山憤怒鳥 （李八方）</h1><p>一直被網民形容燈力十足嘅蕭若元噚日終於喺YouTube提到「燈神」呢個身份，話雖然從來唔會正面回答，但今次終於忍唔住出聲解畫，神情嚴肅：「我認真講一次，以後唔再講」！</p><h2>「我有乜能力改變世界」</h2><p>事源燒山喺自己YouTube 出過唔少講美國大選嘅影片，雖然佢講咗話睇唔透，但都有對民調同選情分析，其中有兩條片標題係「特朗普形勢向好」、「有人計到特朗普會山泥傾瀉式大勝？」以當時點票結果睇，特朗普確係有望當選，點知之後形勢逆轉，網民即開帖大鬧燒山做乜又「燈」：「你撐邊個就輸邊個，啲分析燈X到X街！」更有啲難聽到八方都唔好意思轉述呀，連燒山舊拍檔黃毓民都喺fb出帖抽水：「燈神永垂不朽，侵粉沉冤難雪」。</p><p>燒山可能真係憤怒了，特登出片解釋佢唔係「燈神」：「任何有少少sense嘅人都諗到，我有乜能力改變呢個世界嘅大事？」佢嬲爆咁話：「講十樣嘢入面永遠有三、四樣唔準，你永遠就係講嗰三、四樣，呢啲係低能㗎！」網民見到都話，「相信佢好唔開心」，唔少網民即刻幫口：「𠵱家（有網民）一輸就賴落燒山度」。今次燒山慘變「出氣袋」，八方都只好相勸一句「上連登，勿認真」。</p><p>李八方</p></body></html>