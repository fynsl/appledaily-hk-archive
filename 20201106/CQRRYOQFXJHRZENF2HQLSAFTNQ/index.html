<html><header><meta charset="utf-8"><title>【智取大市】尋找落後當炒概念 - 晉佳</title></header><body><h1>【智取大市】尋找落後當炒概念 - 晉佳</h1><p>一踏入美國大選，呢幾日唔理邊個領先，環球股市都一支箭向上，單計標普500指數，短短3個交易日收復咗10月下半月跌市嘅大約75%跌幅，證明之前嘅大選恐慌其實係多餘，市場又成功製造一次震倉。唔理特朗普定拜登做總統，參眾兩院仍由兩黨分別把持，即使拜登上場要推加稅方案仍然有一定阻力，於是連科技股都大幅反彈。至於新一輪救市方案，無論兩黨幾大分歧，最終都一定會通過。</p><p>大反彈過後，之後就平常心去睇原本預測嘅zigzag市況。焦點電動車股比亞迪（1211）升到近190元相當強勁，望吓周邊概念股仍有追落後選擇。建滔積層板（1888）主要產銷覆銅面板，除一般電子產品外，亦會用喺5G基建同埋電動車鋰離子電池，其中後兩者係發展大趨勢。近期電動車鋰離子電池需求大增，推升覆銅面板價格。</p><p>目前建滔板估值相當於業績高峯期2016年、2017年盈利計嘅市盈率10倍左右，少許增長同當炒概念下，算係唔貴。股價自從10月12日大成交急升13%之後，港股進入跌勢，但其股價一直橫行，成交縮小，似等候下一波升勢，可博11月內挑戰2018年高位，大約14.4元。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>