<html><header><meta charset="utf-8"><title>阮民安fb專頁寫重擊拜登　疑政治審查「被消失」葉玉卿母女撐特朗普　收死亡恐嚇</title></header><body><h1>阮民安fb專頁寫重擊拜登　疑政治審查「被消失」<br>葉玉卿母女撐特朗普　收死亡恐嚇</h1><p>美國大選全球矚目，移居紐約24年的葉玉卿舉家都支持共和黨，並投票給特朗普。卿卿女兒胡芷欣昨早在Ig留言，指因支持特朗普收到死亡威脅。對於女兒受到網絡欺凌，卿卿昨日受訪表示：「我叫佢禮貌回應，做人唔需要虛偽，唔需要忍氣吞聲。」阮民安也支持特朗普，但他在fb專頁留言「侵侵可以重擊拜登」後，疑遭政治審查，整個專頁「被消失」。</p><p>今屆美國總統大選競爭激烈，葉玉卿自1996年已移居美國，今次她舉家都投票給特朗普。卿卿的21歲女兒芷欣有在Ig分享自己投票的取向，昨早芷欣上載拿着支持特朗普海報的相片，卻留言指收到死亡威脅。有人留言指她支持特朗普和共和黨是種族歧視，並寫下不少咒罵句語攻擊她。</p><h2>「做人唔需要虛偽」</h2><p>對於女兒受到網絡欺凌，卿卿接受《蘋果》訪問表示：「我個女21歲，今次第一次投票，好多人唔夠膽講自己支持邊個，尤其係我哋係共和黨，支持Trump（特朗普），因為民主黨嗰邊好激進，郁吓要生要死，所以都好怕。佢掙扎咗好耐，今次表白出嚟，受到好多攻擊，佢哋好激進攻擊佢：『你投Trump呀，咁你係種族歧視者，尤其是你係中國人，Trump歧視中國人，你點解要投佢？』」</p><p>卿卿認為今次事件，對女兒是好經驗，可以看出朋友的真面目：「我叫佢禮貌回應，做人唔需要虛偽，唔需要忍氣吞聲，只要講嘅嘢有道理，唔係傷害人咪得囉，但𠵱家反過嚟變咗好多人傷害佢，如果太離譜話要殺你。」卿卿續說：「其實邊個輸贏，到最後都係國家嘅命運，都係要面對，好似冠狀病毒都冇人諗到會發生，但發生咗，唔止搞慘好多人，搞到Trump都好慘，因為首當其衝，變咗大藉口攻擊佢。」</p><h2>社交網蒙蔽年輕人</h2><p>移居美國24年的卿卿認為特朗普過去四年做得不錯：「佢係講嘢衰啲囂張啲，有時講嘢唔留餘地，好直接，唔係典型政治家，但佢應承咗嘅嘢，講出嚟大部份都有做到，我都好佩服佢嘅魄力，佢對國家前途嚟講係好嘅，但好多年輕人俾Ig、fb蒙蔽晒，完全抹殺佢嘅功。」卿卿說：「其實Trump根本冇歧視，佢只不過針對件事，呢個病毒喺中國傳嚟，佢唔係針對種族，只係針對國家。」</p><p>為人真性情的卿卿，坦言一家都是共和黨，但很民主，「美國本身係言論自由，只要你唔係攻擊人，可以發表自己意見，我覺得喺美國冇話本土人，除咗印第安人真正係本土，其他全部都係坐船移民嚟，我個女本身喺度長大，從來冇睇顏色呢樣嘢，所以佢冇咁諗，黑人都好講道理。」</p><p>阮民安（Tommy）前晚8時許，在fb專頁出文為特朗普打氣，但約一小時卻被fb封鎖其專頁，他留言提到：「賓州不嬲都咁重要。」還hashtag「侵侵搖擺賓州必定可以重擊拜登」，他認為內容並不過火。Tommy昨日接受《蘋果》訪問非常勞氣：「我估計我個page一直都有好多藍絲重點『招呼』。有傳媒話fb話我有仇恨言論，我噚晚寫嘅內容，大家都講緊，點解淨係會block我個page呢？𠵱家我同fb上訴中，真係希望唔係有政治審查啦！」</p></body></html>