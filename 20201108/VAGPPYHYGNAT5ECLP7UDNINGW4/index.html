<html><header><meta charset="utf-8"><title>忍受途人目光「為生存冇得揀」</title></header><body><h1>忍受途人目光「為生存冇得揀」</h1><p>【本報訊】每個人都有難言的苦衷，領飯者亦有各種理由，有老婦不諱言只為「偷懶唔想煮」，有長者表示疫情下子女失業，為減輕家中負擔「逼住攞飯」。人龍中一名穿恤衫西褲的男子全程低頭不語，身處頭髮花白的長者中格外顯眼，對於領飯的原因，他不願回應，顯得十分避忌。剛取得免費飯盒的張伯一語道出排隊者的無奈，「你要食要生存，感覺唔好都要」。</p><p>73歲的張伯原是保安員，疫情期間被迫退休，每月靠3,000多元生果金過活。他之前在深水埗北河街一帶尋找平價餐廳解決每日兩餐所需，「用長者卡最平都要13蚊一個飯，𠵱家起碼慳返份飯錢」。數月前，張伯經過太子食店「阿媽靚湯」，得悉該店會派免費飯，毫不猶豫加入隊伍。他慨嘆領飯「感覺唔好」，但為生存別無選擇，只能硬着頭皮不理途人目光。</p><h2>腳痛婆婆衝出馬路「搵命博」</h2><p>長者為領免費飯需爭分奪秒甚至「搵命博」，家住觀塘順天邨的80歲陳婆婆特意「遠赴」太子領免費飯盒，到場後始得悉已派完，其後獲在場長者通知，馬路對面的「百寶齋廚」正派發飯盒，即時冒險衝出馬路過去，最終成功拿到飯盒，「唔係時時嚟，腳痛行唔到，我自己一個住」。食店負責人高女士隨即囑咐陳婆婆，「你住咁遠，快啲返去喇」。</p><p>途經的69歲曹伯伯看着人龍，稱不會領取飯盒，「留返畀有需要嘅人」。對於人們日曬雨淋輪候飯盒，曹伯感到心酸，「冇飯開，食一餐飯已經好溫暖」，認為政府應特別關注獨居長者，「每人一盒飯送到屋企」。</p></body></html>