<html><header><meta charset="utf-8"><title>【笑到最後】點解左膠壟斷科技股 - 高明</title></header><body><h1>【笑到最後】點解左膠壟斷科技股 - 高明</h1><p>香港對左膠的定義太廣闊，阻住人就係左膠。真正政治光譜，左傾（Liberal）就係支持大政府、財富均分、加稅加福利、環保、移民放題等議題。左膠就係口頭支持以上議題，但身體誠實反對。例如矽谷普遍支持撐加稅嘅民主黨同拜登，但當稅係加喺自己身上，就會由矽谷團體出面反對加稅。其他利用言論自由之名嚟禁言亦係左膠行為。</p><p>根據OpenSecrets捐款顯示，科企員工捐款傾向民主黨，頭三位分別係Netflix、Nvidia同Adobe，九成捐民主黨。公司層面，蘋果、facebook、Netflix、Twitter都係捐畀民主黨較多，甚至直接捐畀拜登。投票結果顯示，矽谷一帶好藍。</p><p>根本嘅問題：點解科技企業嘅人較為左傾？又或倒返轉問：係咪左傾嘅特質，易啲創立科技企業？科技企業大部份員工都係大學程度以上，教育水平越高，一般都會越左傾。</p><p>智庫ProCon做過一個保守主義同左傾主義嘅研究，搵82個分別投共和及民主黨嘅人做要冒險嘅工作，做起上嚟冇分別，但大腦反應有，保守主義者會對風險嘅威脅有較大刺激，左傾主義者亦較保守主義者更加擁抱風險。其他特質方面，左傾者思想較開放、有創意，比較肯接受新事物等。</p><p>有呢個前設，解釋咗點解喺高風險嘅科技業都係左傾人士為主。左傾者有一個世界觀，幻想世界應該點樣建構，由呢一種世界觀去創造一個烏托邦。左傾推崇嘅生活享受、大愛和平、work-life balance、崇尚大自然，用喺政治上逼人服從佢嗰套，絕對係人類嘅災難；但用喺自己整出嚟嘅應用程式，就變成一個新嘅烏托邦。</p><p>特朗普嘅貢獻，就係令佢哋撕破面皮，拎起佢哋往日高舉嘅言論自由禁言，露出佢哋左膠真面目。</p><p>高明</p><p><a href="http://fb.com/bigricetea" target="_blank">fb.com/bigricetea</a></p></body></html>