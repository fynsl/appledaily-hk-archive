<html><header><meta charset="utf-8"><title>【魚樂無窮】鬥追落後吼呢隻 - 唐牛</title></header><body><h1>【魚樂無窮】鬥追落後吼呢隻 - 唐牛</h1><p>拜登宣佈當選美國下任總統，雖然特朗普講明要訴諸法律，但市場資金懶理，全部喪炒拜登繼任，新經濟股破頂的同時，舊經濟股亦起動，炒嘅主要係中美貿易戰降溫概念，你見華為概念股、中興（763）、中芯（981）全部落鑊就知。</p><p>現階段最苦惱嘅，當然係之前驚大選而減倉甚至清倉嘅戰友，高追又驚出事，唔追又怕蝕底。但拉闊少少個畫面睇，又唔需要咁sad。以我自己為例，事先張揚輕倉上陣，雖然今次唔能夠贏大鑊，但自己倉位只需向自己負責，一早計好數今年回報達標，所以今轉有進賬便心滿意足了。</p><p>至於嚟緊部署，中線目標依然係新經濟股及內需股，原因不再重複，高追無謂，唯有等待震盪加倉，短炒嘅要吼實市場資金。好似近期大旺的航運及物流股，陽燭一棍接住一棍，絕對值得尊重。主打物流及貨運代理嘅中外運（598），首3季盈利下跌1.7%，但單計第3季則增長44%，復蘇勢頭顯現。講估值，現價市盈率6倍，股息率達5厘，以落後股來說絕對超值。從周線圖出發，股價倘突破年初高位2.8元，下一站可見3.5元，跌穿100天線2.36止蝕。當你發現普遍航運股9RSI全部炒到90幾極超買，中外運仍在83，短炒仲有水位可衝。</p><p>唐牛</p><p><a href="http://fb.com/tongcow88" target="_blank">http://fb.com/tongcow88</a></p></body></html>