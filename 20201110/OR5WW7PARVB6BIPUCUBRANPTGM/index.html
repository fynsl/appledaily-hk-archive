<html><header><meta charset="utf-8"><title>【操盤手札記】可踢走777的1137 - 割柑人</title></header><body><h1>【操盤手札記】可踢走777的1137 - 割柑人</h1><p>美國大選轉入司法戰，主流傳媒已急不及待「造王」，情形就似2000年大選，但會否步當年後塵，兩候選人爭訟36日後，被法院推翻賽果呢？姑勿論係點，香港人最關心美國對華政策，一般估計唔會大變，分別只係戰術，特朗普採「隻揪」，拜登則聯合盟友「圍毆」。</p><p>不過，對中國嚟講，特朗普似打搏擊，較難捉摸；拜登則似打傳統武術，有套路捉，較易應對。呢場選戰，再次暴露傳媒嘅民調同分析員嘅預測失準。藍浪未見，跌市亦未見。美股異常亢奮，淡友被挾到暈，點解？唔關邊個當選事，係關國會分裂事！參眾兩院繼續由共和黨同民主黨分掌，拜登成跛腳鴨，有爭議嘅法案如加稅、平價醫療、科技巨頭拆骨等，無咁易過。</p><p>周一，美股期貨造好，帶動亞洲股市，科技股、醫療保險股繼續開party。港股5個交易日出現3個上升裂口，試頂格局；收升1.2%，報26016，阻力睇7月高位26782。本周焦點落喺周四騰訊（700）放榜同周五恒指季檢，上次大熱倒灶嘅美團（3690），今次再成染藍熱門。</p><p>除咗恒指，其他指數如國指、科指都會公佈季檢結果。科指7月尾面世至今，30隻成份股並無港資公司，若今次換馬，本地薑香港電視（1137）隨時黑馬跑出，皆因其市值已超過榜尾嘅網龍（777）。</p><p>經營HKTVmall嘅港視，8月尾派中期成績表，轉型網購5年首次扭虧，半年賺1億元。集團上周公佈上月定單總商品交易額（GMV）為5.13億元，按月回升7.3%，按年則升85.9%。集團上月接連推出外賣自取平台同電子錢包HKTVpay，集阿里巴巴（9988）同美團概念於一身，不妨留意。</p><p>割柑人</p></body></html>