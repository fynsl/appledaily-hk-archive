<html><header><meta charset="utf-8"><title>【點止冧巴咁簡單】吼港交所殺重牛掃貨 - 古天后</title></header><body><h1>【點止冧巴咁簡單】吼港交所殺重牛掃貨 - 古天后</h1><p>港交所（388）噚日公佈第3季純利按年增長52%至33億元，大致符合預期，核心收入表現甚至勝於預期。現金收入按年增長98%，多得互聯互通機制，北向及南向日均成交額創紀錄新高，分別按年增長2.03倍及1.83倍。債券通交易量按年增長36%；而牛熊證及衍生工具大受歡迎，衍生產品收入上升10%。</p><p>港交所核心收入表現強勁，按年及按季分別上升40%及21%。港交所份業績咁靚仔，預料市場或調高其估值。雖然有分析指拜登入主白宮後，中美關係緩和，喺美國上市嘅中概股唔使急急腳返香港上市，但港交所修改咗《上市規則》，「同股不同權」嘅科網公司亦可以喺港股上市，中科企可以透過港股市場吸多啲水，何樂而不為。而港交所引領原本喺美國掛牌嘅中概股來港第二上市，順手將港股打造為「東方納斯達克」。</p><p>古天后則認為，就算拜登上台，唔代表即時跟中國搭晒膞頭做老友，中概股為避免潛在風險，「離美赴港」嘅誘因仍然存在。恒指公司今年7月底推出恒生科技指數，市場更容易量化在港掛牌科網股嘅表現。而呢個科技指數嘅相關衍生工具將陸續登場，有助進一步帶動成交，點計條數做獨市生意嘅港交所都立於不敗之地。</p><p>不過呢兩日科網股暴跌，市場擔心港股玩完，港交所就無運行，其實都係高位有資金套利換馬，冇乜大不了。睇返港交所噚日跌近4%，去到365元水平。如果望望牛熊證分佈圖，重牛區喺350至365呢個範圍，若然大戶為咗殺港交所肥牛跌到350元，仲唔仆到掃港交所？大部份大行目標價400樓上，360上車一成水位夠晒和味。</p><p>古天后</p></body></html>