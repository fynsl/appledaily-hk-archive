<html><header><meta charset="utf-8"><title>交換戒指擺烏龍　明年補辦婚禮　莊韻澄手震震簽字結婚</title></header><body><h1>交換戒指擺烏龍　明年補辦婚禮　<br>莊韻澄手震震簽字結婚</h1><p>現年39歲的「波波姐」莊韻澄（前名莊端兒）與細五年的圈外男友呂成忠（Joe）共諧連理，二人擇日於昨日註冊，在親友見證下結為夫妻。</p><h2>跟足限聚令</h2><p>再婚的莊韻澄有見疫情兼在限聚令下，有意明年才大搞婚禮補請親友，因此昨日只請了幾位朋友作見證，當中新娘子好友翟威廉、游蕙禎、龍小菌及林柏希等都獲邀觀禮，嘉賓人數在30人之內，一對新人在簽字時都戴着口罩，十分守規矩。</p><p>雖然一直傳莊韻澄是奉子成婚，之前她都未有否認，還大賣關子指稍後再有喜事宣佈。莊韻澄昨日未有穿婚紗註冊，卻揀了釘了閃石的deep V小背心配白色西裝褸及西褲，露出孕味濃的腰肢，新郎哥就穿上傳統西裝。雖然莊韻澄昨日沒有穿婚紗，還是拋胸吸睛，她在簽字儀式全程笑到四萬咁口。</p><p>完成簽字儀式後，莊韻澄昨日接受《蘋果》電話訪問時，自爆在簽字時兩夫婦都有小蝦碌，她說：「我就冇喊，但我哋都有啲烏龍，老公同我戴戒指時，佢好緊張，佢拎錯自己個隻，我哋簽字時都手震震。」莊韻澄表示昨日大約邀請了20多位親友來觀禮，大家為免冒感染武肺風險，全程都有戴口罩。她說：「今日場地細，大佬孝（邵仲衡）同吳啟明我出年擺酒先請佢哋嚟。」</p><h2>不否認懷孕</h2><p>對於再成為人妻，莊韻澄難掩興奮心情，她說：「到𠵱家仲係好開心。」可習慣被叫呂太？莊韻澄說：「其實未慣，應該好快習慣，哈哈。」至於何時宣佈有喜消息，她仍堅持保持神秘，未夠三個月怕BB小器？莊韻澄說：「喜事留番畀我遲啲宣佈，過多一排先。」</p><p>莊韻澄上月忽然宣佈跟Joe譜出姊弟戀後，Joe即被揭失業兼破產，《蘋果》再連環收到聲稱是Joe的幾位朋友爆大鑊，指Joe借錢不還，但莊韻澄仍然願為他封盤，足見二人的真愛。</p></body></html>