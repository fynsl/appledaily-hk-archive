<html><header><meta charset="utf-8"><title>【笑到最後】科技股泡沫冇咁易爆 - 高明</title></header><body><h1>【笑到最後】科技股泡沫冇咁易爆 - 高明</h1><p>大家有冇留意，9月到𠵱家，不斷有人唱美股太貴、2000年科網泡沫翻版、美國人都唔買美股、FAANG已經冇人用、沽貨沽貨沽貨！最新一個沽貨理由，就係已經研發疫苗，工作模式會回到疫情之前，科技泡沫已經玩完，快啲沽貨，唔沽貨就笨。</p><p>係咪要沽貨呢？巴郡第三季業績嘅持倉推測，巴郡第三季出售大約40億美元的蘋果股票，但係同時第三季回購大約90億美元巴郡，今年頭三季回購157億美元巴郡，股神都加入美股回購推高股價嘅大家庭。當然，由買蘋果開始，到1956年投資福特以來首次買新股雪花，再加上回購，一次又一次否定自己過去睇法，合理懷疑已經唔係佢決定，此乃後話。</p><p>疫情只係將原本嘅趨勢加速，iPad賣斷貨可以見證趨勢未有停止。如果要爆煲9月應該爆咗，唔會只係清洗淡倉之後買返上去。就算冇疫情，今年下半年咁啱有一浪新產品周期，GeForce、PS 5、Xbox Series X、iPhone 12、Radeon等等，部份產品一推出有炒風，資金唔會突然間消失，好似巴郡咁有1,500億美元現金，錢太多搵嘢買，冇心水之下回購。</p><p>美股市場評論大概似幾年前嘅港樓，買家話好貴，評論話樓爆，有錢有貨嘅人都話唔值。之後發生咩事？就係樓價升咗上去。事實上，話一件資產貴，潛台詞係：「我想買，最好跌落去我心入面嘅價，等我任買，齊貨之後即刻升」，個個揸住啲錢等跌落嚟買。</p><p>科技股係咪泡沫？肯定係，但係印銀紙嘅量令到資金過剩，科技股現金多、有增長同埋出新產品有追捧，泊入去好過泊現金，就係咁簡單。正如今次病毒，就算有疫苗，以後有好大機會同病毒共存，泡沫都一樣，將來都要學習同泡沫共存。</p><p>高明</p><p><a href="http://fb.com/bigricetea" target="_blank">fb.com/bigricetea</a></p></body></html>