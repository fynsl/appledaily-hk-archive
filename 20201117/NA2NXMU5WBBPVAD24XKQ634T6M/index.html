<html><header><meta charset="utf-8"><title>唔怪得攞唔到銅紫荊星章 - 林夕</title></header><body><h1>唔怪得攞唔到銅紫荊星章 - 林夕</h1><p>牢騷太盛防腸斷，尤其身邊川粉眾多，港美事加在一起，又好像有所關聯，火燒在一起，穿好吃好也不夠補肝，所以就開始互相講些笑話。</p><p>鬧笑話的能力，我等自問不如777，講笑話會讓人笑，希望可以超越這位多方面再難超越的奇葩吧。</p><p>話說疫情第一二三波，香江新波推前波，何某人說，倒不如繼健康碼之外，建立一個像颱風的級別，現在掛四號風波，要注意限聚令數量有幾多，加加減減，反覆過港府嘴臉。我們都說這個不好笑。</p><p>許某人再開一個IQ題目給大家猜：「有什麼行為，是進去的時候合法，出來的以後犯法。」死腦筋的我想來想去，都沒答案，倒是何某人聰慧，等我出醜後，才娓娓道來：「去食嘢囉。」何解？六個人約了去食肆，通常很少不約而同在某時某分某秒一起由外而內，踏進門口，那就沒違法在食堂的限聚令。然後飯聚完畢，通常自自然然一齊走出門口，更通常意猶未盡，咬咬牙籤再大打牙祭，或圍成小圈子分配離開路徑圖，誰跟誰搭什麼車之類，那，就必然超過四個人，違反了室外限聚令。</p><p>我噗的一聲再唓的一聲，這已成為過期笑話，現在限聚是最多四人在街上行埋，而且也不會再有六人堂食這回事了。許某不服氣：「你個人真係膠到爆，好笑的地方係：六個人室內脫罩吃東西，還有其他檯，也不知有多少飯局，反而比在室外空氣流通的地方，再戴上口罩更危險？這不是很好笑嗎？」</p><p>好，我認輸，輪到我講，勉強想到一個撐場面。話說呢，現在是煮在瘟疫蔓延時，人人都煮嘢食，楊某人不斷炫耀他的廚藝一日千里，說我只要夠上進，也可以做另一個黃秋生。我問楊某，你有什麼法寶秘訣傳授，楊某直銷口播廣告上身：「用氣炸鍋啦，買個氣炸鍋啦，無論雞肉豬扒牛扒，又方便又好食又健康，唔駛閉翳，價錢又唔算貴。」我說：「大家話啦，喺香港人被氣炸或者被欺詐嘅時勢，氣炸鍋竟然喺2019左右開始流行，你話攞景定係贈慶呢？」</p><p>正如大家看到這裏，所有人都不懂得反應，所以，只好認輸，於是發揮本人所長酸言酸語說：「係，我搞笑唔叻，我本人又唔係一個笑話，唔怪得攞唔到銅紫荊星章啦，連條鐵都撈唔到。」點知呢，講完全場笑到收唔到口。但係只有我唔識笑。唉，原來我非不快樂，得我一人未發覺。</p><p><a href="mailto:linxiapple@gmail.com" target="_blank">電郵：linxiapple@gmail.com</a></p></body></html>