<html><header><meta charset="utf-8"><title>【佬訊專欄】如何在街頭籌集簽名？ - 佬訊</title></header><body><h1>【佬訊專欄】如何在街頭籌集簽名？ - 佬訊</h1><p>最近街頭很多甚麼「支持踢走攬炒派」的簽名街站，但就觀察所見，大部份無論積極性，以及成功率都相當麻麻。</p><p>佬編生出一副被搭訕的體質，每次出旺區，總會遇到一兩個搭訕的人。健身sales、美容問卷調查、問路、借錢，無啦啦借火都遇過。最高技巧的搭訕，是引人自己落叠，亦即所謂「我唔溝女，等女溝我」的做法。</p><p>聽聞部份街站有口罩派，這是不錯的着眼點，但根據建制派蛇齋餅糭的往績，they can do better than that 囉。</p><p>現在成個議會只剩建制派，街站的水喉開始收水，蛇齋餅糭資源少咗，這些是可以理解的。</p><p>物質不足，也可以誠意搭救，話晒養咗你哋咁多年，而且憑着愛香港、反攬炒的精神，問題應該不大。</p><p>可惜這幾日來經過無數個街站，無人主動走過來R簽名之餘，連他們的精神面貌也相當不振。</p><p>Miss me once, shame on you. Miss me twice, shame on me！到第三次，佬編忍不住放慢腳步，以欲拒還迎的游離眼神望過去，但對家仍然完全無反應，只是成碌木咁揸住塊簽名板企喺度，WTF。</p><p>收錢又好，自發又好，這種募簽態度太hea了吧，支持踢走攬炒派，好應該更積極一點。</p><p>還好，香港勝在有一大班熱心市民，佬編就親眼目睹一名媽媽級女士，以接近小跑步的姿勢，離遠加速，主動走過去簽名。只見她大筆一揮，便頭也不回瀟灑而去。</p><p>過去探頭一望，只見到一個A4 size大的中文單字：「Ｘ」。</p><p>佬訊</p><p><a href="http://fb.com/loshunhk/" target="_blank">http://fb.com/loshunhk/</a></p></body></html>