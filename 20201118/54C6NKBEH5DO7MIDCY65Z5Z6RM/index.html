<html><header><meta charset="utf-8"><title>【姐匙Talk】搓嫂為儲袋用盡方法</title></header><body><h1>【姐匙Talk】搓嫂為儲袋用盡方法</h1><p>圈中有唔少女星都愛投資，有啲鍾意去買磚頭，有啲鍾意買石頭，近年就多咗一班鍾意買手袋，尤其專去買某兩個字母，貪其中一個字母嘅手袋個款長青、升值能力驚人，有錢都未必買得到，仲可以拎去拍賣所拍賣套現，真係唔好睇少當中價值。</p><p>「搓嫂」係其中一個出名鍾意買袋嘅女星，佢仲講過買咁多，第時可以留畀未來新抱。其實搓嫂呢鋪癮已有十幾年，由入門10萬元到過百萬元嘅手袋都會買。雖然佢搵到錢已經係圈中小富婆，當然買得起，不過仍要過五關斬六將，由「低」買起先成為到VIP，即係最初要經歷過長長waiting list，要「配貨」買周邊嘅衫褲鞋襪、家具等，先可以擁有呢個牌子第一個手袋，估計佢𠵱家有過百個用嚟收藏。</p><h2>送禮借花敬佛</h2><p>由於呢個品牌嘅手袋供不應求，搓嫂雖然係大客仔，不過佢就冇擺款，反而行「親民」政策，由舖頭前線到後勤，上上下下都保持良好關係，大時大節好似新年就會派利是，早前中秋節又搵人送咗百幾盒月餅過去，物輕情義重，令班售貨員有貨返記得留貨畀佢。不過有店員就好記性，認得呢款月餅應該贊助，因為有合作過，搓嫂相當識計數兼善用資源。</p><p>撰文：Jessie</p><p>本欄逢周三刊出</p><h2>姐匙Talk</h2><p>我姐匙縱橫歌影視幕後，多年嚟冷眼旁觀，娛樂圈大小事都走唔過我雙眼，歡迎大家嚟剝花生。</p></body></html>