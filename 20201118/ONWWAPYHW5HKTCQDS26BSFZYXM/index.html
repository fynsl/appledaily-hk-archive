<html><header><meta charset="utf-8"><title>【智取大市】天貓淘寶大鑊過螞蟻？ - 晉佳</title></header><body><h1>【智取大市】天貓淘寶大鑊過螞蟻？ - 晉佳</h1><p>10月初講過阿里（9988），話佢短線勝長線，結果威咗大半個10月之後，近大半個月可謂進入噩夢，螞蟻上唔到市，被政策打壓令估值受創，阿里少咗個增長點，剩返雲業務、菜鳥、餓了麼，未來增長肯定慢一截。</p><p>阿里估值低，仲有一個更大原因。以天貓淘寶為主嘅阿里核心商業業務，經調整EBITA增長持續慢過收入增長，以上一季為例，收入升29%，經調整EBITA升19%。網購收入始終會因為市場飽和而增長放慢，長遠盈利增長可能低過一成，啱啱雙十一GMV升26%，其實一啲都唔勁。呢方面似乎係結構性問題，強如阿里嘅執行能力亦難以解決，否則一早解決咗。</p><p>天貓淘寶同時面對拼多多競爭，後者收入已相當於天貓淘寶一成左右，但年增長89%，未來威脅更大。</p><p>天貓淘寶向來以海量產品種類吸引消費者，產品差異化難免做唔到規模效應。拼多多嘅上位顛覆咗呢種玩法，以產品優惠去吸引消費者集中狂買同一款產品，從而產生規模效應去壓低成本同售價。對阿里嚟講更大鑊嘅係，拼多多上市以來首次轉盈，即係未來可以慢慢同你打。天貓淘寶想透過削減成本去催谷盈利？隨時會將市場份額斷送畀拼多多，處於兩難局面。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>