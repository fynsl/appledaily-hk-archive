<html><header><meta charset="utf-8"><title>【冰說聰明】北水聚焦兩隻新貴 - 青冰</title></header><body><h1>【冰說聰明】北水聚焦兩隻新貴 - 青冰</h1><p>恒指上周季檢，美團（3690）大熱勝出，安踏（2020）都算係熱門，冇乜驚喜，反而百威（1876）就以半冷姿態染藍，三隻新貴拍埋比較，前兩隻都在本月創歷史高位，現時染藍可謂錦上添花，再升的水位未必太多，而百威算是舊經濟股的一員，表現亦相近，莫講話係歷史高位，3個月高位都未到，所以牌面上百威係較值博。</p><p>而季檢的另一個看點，應該是科技指數的首次變動，加入明源雲（909）及祖龍娛樂（9990），兩者都係上市只有幾個月的半新股，明源雲已經倍升，祖龍在季檢前，剛創上市新低，不過比起招股價，仍有近4成的升幅。現時追蹤科技指數的ETF有6隻，基金規模加埋都只有百幾億元，相比起恒指及國指，係小巫見大巫。不過隨着科技指數期貨在下周一開始買賣，相信有助提高指數的認受性，嚟緊一月仲會有指數期權㖭，有齊這些配套，日後就會有齊牛熊窩輪炒。</p><p>雖然科指成份股變動未必會帶來龐大資金流，但恒指公司在上周亦同時宣佈，將明源雲及祖龍納入綜合指數，即係話兩股大有機會在12月7日加入港股通，滬深交易所將於當日前會有正式公佈。恒生綜合指數是半年才作一次檢討，公佈日期是每年的2月及8月，今次是根據快速納入基準而做的，有別於半年檢，今次不是加幾十隻，而只係加兩隻，換言之北水不需要花心思左揀右揀，目標只有兩個，火力都集中好多，再睇吓業務，一間做雲一間做手遊，都是北水最愛，戰友不妨吼實喇。</p><p>每季的指數檢討，或炒北水新貴，消息公佈後總會有裂口上升，但其實由公佈至正式生效，會有3個星期時間，首天立即衝入場追貨未必係好事，耐心等候回吐，搵個靚的入場位，才是上上之策。</p><p>青冰</p><p><a href="http://fb.com/chingbing888" target="_blank">fb.com/chingbing888</a></p></body></html>