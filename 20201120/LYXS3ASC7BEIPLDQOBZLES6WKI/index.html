<html><header><meta charset="utf-8"><title>隔牆有耳：民政專員禁研「習思想」網民嗌篤灰（李八方）</title></header><body><h1>隔牆有耳：民政專員禁研「習思想」網民嗌篤灰（李八方）</h1><p>幾日前特區政府先起晒鑼鼓搞基本法研討會，港澳辦副主任張曉明仲話要將愛國放喺香港核心價值之前，不過有區議會諗住宣揚吓國家主席習近平思想，想搞研習班，民政事務專員竟然禁止，仲話要拉隊離場！莫非有人食咗豹子膽，公然反對習思想？</p><p>沙田區議員丘文俊喺fb發文，話噚日沙田區議會開會，佢喺會議上提出要求成立習近平新時代中國特色社會主義思想研習小組，仲邀請沙田民政事務專員擔任研習專員。</p><h2>稱國家同地區屬兩層面</h2><p>呢單嘢左睇右睇，點都符合愛國愛港、宣揚習思想嘅主旋律，點知出席會議嘅民政事務專員竟然話議程不符議事規則，如果區議會討論，佢同民政處會離場，又話國家同地區係兩個層面，唔能夠放埋一齊！</p><p>作為民政事務專員，冇理由唔知𠵱家由幼稚園到大學都要推動愛國教育，喺內地學習「習思想」更係任何公務人員都要做，而民政事務專員竟用國家同地區係兩個層面做藉口，唔畀區議會成立習近平新時代中國特色社會主義思想研習小組？難怪有網民話要打去國安熱線舉報！丘文俊話相當失望，「因為，沒有國家，哪有民政」，似乎民政事務局局長徐英偉要解釋吓。</p><p>李八方</p></body></html>