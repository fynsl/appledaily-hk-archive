<html><header><meta charset="utf-8"><title>王兟集資建大嶼 - 左丁山</title></header><body><h1>王兟集資建大嶼 - 左丁山</h1><p>特區政府欲買內地核電，透過可持續委員會之長遠減排策略小組發表報告，說要深入研究向外地買電，所謂外地，唔通係澳洲咩，梗係廣東省啦！買電仲要係買全球環保人士反對之核電㖭，香港人明明白白反對，有四萬一千人去信委員會反對，其中三萬一人明言反對向內地買電，夠清楚未？報告竟然話呢啲反對意見涉及反內地情緒，而減排不應涉及政治。官字兩個口，笑到你口夠。</p><p>香港笑話特別多，明日大嶼向立法會申請撥款作前期研究，DQ晒泛民議員之後（DQ四人，形同DQ埋其他自動辭職者），一定通過嘅啦。左丁山為未來香港土地供應着想，在本欄支持過明日大嶼，但現時有意想不到之疫情，政府庫房儲備已有黃燈警號，明日大嶼大可延遲兩三年後至諗，因為整個造價可能高達六千五百億元，直情可以掏空庫房。</p><p>點知有一位王兟先生（即Tom.com前行政總裁）籌備成立一間「香港我哋家有限公司」，由佢出任主席，為明日大嶼填海造島籌集資金，向市民發股，希望全港市民一人一股，譬喻有五百萬人參加，每人可得一股免費換股證，公司上市後，每股以一萬元換股，五百萬人便會貢獻5百億元資金，但都遠離6,500億元造價㗎？王兟話會向國際市場發行公司債，已有私募基金同意與王兟合作。</p><p>當然目前還是倡議階段，好多細節未知，但王兟雖是金融界中人，但公眾知名度不算高，Tom.com上市，更令小股東輸錢多，王兟為何咁有信心可以為明日大嶼籌集資金，不用政府注資？呢家「香港我哋家有限公司」名字古怪，且不討論，但填海係公家事情，私人公司集資與政府填海係風馬牛不相及，除非特區政府將成個明日大嶼項目判給王兟間公司去承辦，但如此一來，政府一定要公開招標，王兟有把握中標咩？如不招標，王兟有何牙力說服林鄭判畀佢做？王兟背後有幾多內地資金，必須講清講楚，不能黑箱作業。這年頭有不少異變，奇談怪論假消息充斥網絡，王兟之「香港我哋家」忽然從地下衝上地面，再配合不久前大公報大篇幅講桂山島填海益香港，都不知背後有甚麼故事。</p></body></html>