<html><header><meta charset="utf-8"><title>求驗客手記：前鋒輸波今日先封王？</title></header><body><h1>求驗客手記：前鋒輸波今日先封王？</h1><p>喺日職榜首遙遙領先嘅川崎前鋒（圖右），上周六喺大部份時間少踢一人嘅情況下，作客以0:1輸咗畀大分三神，錯失提前封王嘅機會。不過，若然目前排喺積分榜第二位嘅大阪飛腳，今日作客對浦和紅鑽攞唔晒三分，前鋒仍然可以提前六輪鎖定冠軍。賽前被睇高一線嘅前鋒，上半場34分鐘有隊長谷口彰悟，喺禁區內犯規直接領紅牌兼輸12碼，野村直輝操刀為三神射成1:0。前鋒失球後雖然搶番唔少攻勢，但始終射唔爆對方大門，最終以一球落敗。全失三分之後，前鋒以29戰得72分繼續排榜首，拋離少踢1場嘅飛腳17分。只要飛腳周日贏唔到，前鋒就可以攞到球會史上第三個日職冠軍，送別今季結束後就會掛靴嘅中場名將中村憲剛。</p></body></html>