<html><header><meta charset="utf-8"><title>【智取大市】12月慎防跌市 - 晉佳</title></header><body><h1>【智取大市】12月慎防跌市 - 晉佳</h1><p>踏入12月中國出口管制法出爐之前，今年嘅強勢股紛紛搶高，估計今個星期好友仍佔先，但去到12月特朗普將對華招數傾巢而出，中國亦隨時有反制行動，估計會構成市場震盪，加上美國疫苗推出，投資者慎防資金快將流入實體經濟，對股市不利。</p><p>憂慮資金由股市流出嘅同時，美銀美林嘅報告顯示，91%基金經理預期未來12個月經濟逐漸復蘇，股票增持至2018年1月以來最高比例，反映股市超買。12月牌面較不利股市，9月至今每個幾月股市就大跌一轉嘅趨勢難改，不妨趁月尾檢視持倉，非核心持股、只趁勢炒一浸升浪嘅股，可趁機沽出，減低風險，有幸能升至拋離5天線嘅股就可率先食糊。</p><p>個股當中，美股上市嘅智能音箱生產商SONOS呢個牌子，大家或許有聽過，呢間公司上星期公佈季績之後，單日搶高三成，原因係疫情至今首次錄得季度盈利，收入升15%反映業務擺脫疫情影響，雖然當中靠削減銷售開支同埋其他收入嚟提升盈利，恐防影響稍後銷售情況，但預期新一年度收入升11%至15%總算唔錯，預計疫後業績可穩定回升，智能音箱始終係新產品，SONOS亦有供應高端產品嘅能力，疫後估計更上一層樓，股價績後挑戰高位合理，後市遇上調整不妨吸納。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>