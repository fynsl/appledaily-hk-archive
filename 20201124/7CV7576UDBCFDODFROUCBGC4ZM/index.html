<html><header><meta charset="utf-8"><title>【大棋局】再談大通脹與大通縮 - Mr. Tregunter</title></header><body><h1>【大棋局】再談大通脹與大通縮 - Mr. Tregunter</h1><p>國際金融協會（IIF）11月18日發表一份報告，警告全球將要面對「債務海嘯來襲」。報告核心內容指世界將有兩個結局：要麼走向債務崩潰帶來的大通縮，要麼走向幾年內為清除數百萬億債務而引發的大通脹。</p><p>結局不一定二選一，有機會兩者都出現，只是次序問題。先睇兩個數字，IIF估計到今年年底，全球總債務會達277萬億（美元．下同）；如果按過去15年全球債務增長平均速度計，2030年全球債務會超過360萬億。即係話未來10年間，平均每年約增長8.3萬億債務，10年增加30%。債務增加代表甚麼？代表資產負債表膨脹，資產價格會上升。這是大通脹部份，很容易理解。</p><p>那如何理解大通縮？債務增長只按過去15年平均增長速度計算，雖然疫情時代債務增加得更快，但長遠拉勻睇未必好嚴重。問題出在全球GDP急劇下滑，令全球總債務對GDP佔比，由2019年的320%，一下扯到今年的365%，變成陡峭地急上。用一個經濟學常用比喻，債務如肥佬，GDP如櫈腳。肥佬越來越肥遲早會壓垮櫈，但櫈腳加粗的話就頂得順。如果櫈腳越來越幼而肥佬越來越肥，危機就逼近。</p><p>全球隔幾個月就封城，經濟無法回復正常，靠加大債務去頂，不知道何時爆煲。與過去不同，過去爆煲係炒爆資產泡沫，一係跌得殘自然見底回復正常，一係政府靠印銀紙拖延等經濟恢復動力。今次係就算爆煲都無法確定何時能回復正常，故IIF稱之為債務海嘯。</p><p>當債務大到無法處理，大通脹就係處理債務的最有效手段。如欠債1億，當惡性通脹一碗牛腩河都要賣100萬時，舊債務就微不足道。若在步向大通脹的路上爆煲，會先出現大通縮，其後通脹手段就不需那麼猛烈。所以兩種結局未必是二選一。</p><p>再加上全球正值左右翼思潮較勁，經濟仆直，係有利於左翼思潮萌芽，此為重中之重。今日國際秩序主導者美國，一旦被左膠挾持，註定衰落。冇睇場則虎狼並起，各圖一爭朝夕，奪搴旗之功，如此亂世將至，所以美國立國精神不能輸。接下來兩個月形勢大凶，各種光怪陸離奇事隨時出現。舊秩序不崩壞，新秩序無法乘時而起。現處於要確定是否大轉變的尾聲。</p><p>Mr. Tregunter</p></body></html>