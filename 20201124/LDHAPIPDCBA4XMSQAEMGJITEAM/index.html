<html><header><meta charset="utf-8"><title>豪宅無錢莫睇 - 左丁山</title></header><body><h1>豪宅無錢莫睇 - 左丁山</h1><p>老闆P司機車左丁山到九福同老闆P飲茶食蝦餃，講起抽新股與螞蟻IPO，老闆P話佢認為螞蟻必要擁有，借咗好多孖展去抽，點知螞蟻IPO被中央叫停，乜錢都賺唔到，好彩證券行話唔收孖展利息，佢都冇乜損失。左丁山問佢有冇買iBond，佢話每一手iBond利息，唔夠在九福食三碟點心！這個當然，iBond係政府送畀中產，自然不入老闆P法眼。</p><p>老闆P話去年為咗買一間屋畀阿爸住，周圍睇樓，卒之在大埔區買咗一間獨立屋，正在裝修，要特別為阿媽設計，客廳飯廳、浴室，沿住牆都有扶手，以防止阿媽行路跣親，老人家跌倒骨裂，好麻煩嘅啫，老人家最怕一個唔覺意跌在地上，隨時骨折，一定要入醫院做手術，有排先至復元。左丁山話：「駛唔駛去房協長者屋參觀吓，參考房協為長者精心設計之居住設施？」老闆P話又唔駛咁大陣仗，為阿媽即係為自己，因已年近六十，他日亦會搬入阿媽間屋。</p><p>因為去年至今年第二季睇得樓多，經紀與佢相熟咗，不停叫佢去睇豪宅，最近有一個樓盤，呎價在六七萬元之間，於是遊說老闆P去睇吓鍾唔鍾意，但要首先出一張銀行本票二百萬畀發展商律師樓，先至可入內。老闆P對經紀講：「我銀行今日啱啱有二百一十萬存款，有資格買一張二百萬本票，但買本票要手續費，睇完唔買，律師樓幾耐先至可以退番本票畀我？好麻煩啫。買得起億幾兩億銀一個單位嘅香港人（依家冇晒大陸新客），你地電腦大概有晒資料啦，駛唔駛要睇本票呀？」</p><p>經紀無言以對，其實先收本票後准睇樓呢一招，係要用嚟阻止無聊人齋睇唔買嘥時間啫，但正如老闆P咁講，買億幾兩億嘅樓，身家應有二三十億起碼，經紀應該識得不少，知道邊啲係石九公充斑嘅啫，根本難以出現無聊人踩爛示範單位嘅境況，真正有幾十億身家之人邊會有興趣買張二百萬本票嚟睇樓噃！基本上，睇豪宅先要交本票，乃物以罕為貴嘅現象，供應少，內地富豪要求多，超級豪宅於是亂叫天價。美國大明星、球星住佔地幾十畝之五六千呎豪宅，亦不過三四千萬美元而已，未必買得起香港山頂一間獨立屋。</p></body></html>