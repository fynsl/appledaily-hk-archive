<html><header><meta charset="utf-8"><title>小店情仇●前員工自立門戶　商標碗碟99%match　拾味變佰味：冇信心就倒模</title></header><body><h1>小店情仇●前員工自立門戶　商標碗碟99%match　<br>拾味變佰味：冇信心就倒模</h1><p>灣仔拾味是刀削麵黃店，最近有網民指大埔有間山寨刀削麵叫佰味，商標、餐牌跟拾味有九成九相似，以為是其分店。拾味老闆方學毅說：「連碗同杯都好似！我哋係拾味，佢哋係佰味，都係差唔多。中國最流行唔係抄嘢咩？都冇辦法啦，雖然註咗冊，但佢冇用同一個名，我只能夠喺網頁聲明佢唔係我哋分店。」</p><p>10歲由上海來港定居的方學毅，師承荃灣路德圍刀削麵名店「山西刀削麵皇」，2018年在灣仔開拾味山西刀削麵，兩個月前在銅鑼灣開分店。由於山西屬於省分名不可註冊，銅鑼灣店遂改名為拾味正宗刀削麵。</p><p>將大埔店佰味的商標給方學毅比較，他說：「外面所有圖案啲麵好似拉麵咁幼，當初設計師畀我睇時，我話唔得，刀削麵一定要粗，要有厚度，所以佢重新設計，再親自畫出嚟。而家佰味跟咗，用呢個麵，外形好似。」除了商標相若，餐牌亦近乎一樣，兩間舖餐牌均有「刀削麵自由配」選擇。「我最唔鍾意係佢抄襲我個餐牌，我花咗好多心機設計，刀削麵有好多配料，以前就算荃灣，都係用乜乜乜（配料名稱）刀削麵，一有太多種類，睇起嚟好複雜，所以我縮減咗香港車仔麵形式。我改咗30次，點樣做到令客人容易理解，呢個就係創意。」認識大埔店老闆嗎？「我一見到餐牌咁似，就覺得一定係自己人！一問之下，原來係以前已離職嘅師傅開嘅！師傅出去開舖係冇問題，我恭喜佢自己做老闆，但我當年自己開舖，唔會將荃灣全部原汁原味咁放入自己間舖入面。一個冇信心嘅人就會借你個名，佢哋要開一間舖，都唔知從何入手，只可以倒模，咁就最容易。」我們以顧客身份到大埔佰味，看看招牌及餐牌，的確跟灣仔拾味非常相似。向店員詢問，為何和灣仔拾味咁似？店員只說：「我哋主理人以前喺灣仔（拾味）做大師傅，而家自己開店。」</p><h2>「自由配」跟足　佰味：方便落單</h2><p>我們叫了口水雞湯麵及冷麵，兩舖的調味分別不大，尤其是麻辣醬辣度差不多。口水雞同樣用三黃雞，較明顯的是大埔店的湯底顏色較淺，味道亦較淡，麵條亦較厚身，記者覺得灣仔的湯麵較出色。其間店員見我們拍照，便主動走過來問我們有沒有興趣拍老闆削麵，只見老闆手勢純熟，和灣仔店一樣都是用特製刨削麵。老闆鄭智輝今年36歲，來自汕尾，原本在深圳飯堂做包伙食，七年前來港定居，訪問時他更主動提起網上的抄襲傳聞，「知道好多人話我抄襲，人哋鍾意講，我冇辦法。當初改佰味呢個名，係因為有百樣味道、有好多嘢揀嘅意思，最重要係我鍾意，我自己註冊咗。刀削麵來來去去都係咁，變嚟變去都係咁，名全部都差唔多，口水雞冇可能掉轉嚟寫，山西刀削麵我改唔到，冇可能刀削麵行先，後面係山西。」那為何餐牌跟灣仔一樣，都有刀削麵自由配這個選項？「這個很難說得出原因，最緊要我自己方便，出餐、落單方便大家。你冇買版權，就唔屬於你，最重要所有菜式都差唔多，冇話抄同唔抄。」他續說：「我下年1月會開豬扒店，都會叫佰味？我另一間舖又叫佰味點解釋呢？我堅持會叫佰味，唔會轉名。」</p><h2>唔滿意香港政府vs求財不求是非</h2><p>鄭智輝在灣仔拾味打工兩年，半年前離開後，兩個月前在大埔花了150萬元開刀削麵店。「年輕要博一博，冇可能同人打一世工，老闆對你好冇問題，唔係嘅， 就算你做得幾好，都唔會覺得你好。而家嗰邊（拾味）全部師傅換晒，只有十幾歲學徒做，做得長時間嘅員工已經全部走晒。」他說自己當時做削麵師傅月薪只有15,000元，直指前老闆刻薄，所以廚房亦換了一批師傅。</p><p>方學毅回應，「佢當時嚟做學徒，唔係師傅，佢唔識削麵，削麵好差，就算而家都唔識，好厚。刀削麵呢行好難請人，除非你喺內地聘請，大多數都是從學徒開始，每月萬五蚊，另有一千蚊勤工，會按表現去決定工資，我而家個師傅，做滿一年，佢從萬五起薪至而家萬九蚊，明年便會過兩萬蚊。」他表示，員工都要由學徒做起，逐層晉升至師傅，「店舖另一個合夥人都係刀削麵師傅，所以出品沒有問題。當初佢（鄭智輝）知我哋開銅鑼灣分店，原來訓練緊兩個師傅，點知佢叫其中一個幫佢手，搞到我哋踢晒腳，所以我就坐鎮新舖，幫手削麵。」</p><p>網上亦指兩舖的政治立場不同，灣仔拾味店內有文宣，亦多次出post撐學生。大埔佰味被指廚師服上有中國國旗，網民直指是深藍店。見到鄭智輝右手袖上有疑似中國國旗，他否認說：「這不是國旗，已經整爛了，只是公仔。」他指只想做好生意，「我哋係求財，不求是非。你既然成日話自己係黃店，咁你又打山西？有本事就做真正黃店，唔好賣刀削麵，賣大陸嘢做乜？」</p><p>方學毅說：「我係黃店唔代表我哋反對所有中國嘅事物，我係唔滿意而家香港政府，係支持班學生，唔代表我否定所有中國嘅嘢。」他重申：「既然我教得你，都預咗你會出去用。我從來唔介意你出去開店，我係唔開心你抄我。一間舖由零開始慢慢成長係唔同嘅，係經驗嚟。」</p><h2>（a）拾味正宗刀削麵館</h2><p>灣仔灣仔道212-214號怡康大廈地下A號舖</p><h2>（b）佰味山西刀削麵</h2><p>大埔大明里1-27號寶華樓地下4A號舖</p><p>記者：何嘉茵</p><p>攝影：蕭志南、劉永發</p></body></html>