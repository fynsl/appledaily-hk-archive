<html><header><meta charset="utf-8"><title>隔牆有耳：張華峰訂蟹　李國章「數獨」大覺瞓斷正　曾國衞扯火（李八方）</title></header><body><h1>隔牆有耳：張華峰訂蟹　李國章「數獨」<br>大覺瞓斷正　曾國衞扯火（李八方）</h1><p>特首林鄭月娥噚日宣讀《施政報告》，雖然民主派、市民批評呢份報告冇面向港人，只係識面向北京，但考慣第一嘅林鄭自我感覺超好，話份報告好到冇嘢批評，啲人先拎呢啲嘢嚟講！其實份報告係咪咁好真係冇得呃人，只要睇吓佢班官同建制派議員，有人玩數獨、有人玩WhatsApp、仲有人交收大閘蟹、有人瞓到被記者狂影相都唔知，份《施政報告》有幾好，心照喇。</p><p>以往官員同建制派喺宣讀《施政報告》時大覺瞓好常見，今年冇咗民主派示威，佢哋似乎瞓得特別安心。好似曾國衞首次以政制及內地事務局局長身份進入議事廳，聽林鄭講嘢時竟然公然搵周公，唔通知道有北京照住，根本唔使畀面林鄭？佢瞓醒後可能知道有記者影住，開始狂抄筆記，但睇佢個款都係扮嘢居多。至於向來鍾意喺會議廳內瞓覺嘅自由黨張宇人、民建聯黃定光，噚日會上就繼續「陪瞓」。</p><h2>葉劉WhatsApp欣賞睡姿圖</h2><p>八方喺會後見到曾國衞，當然唔放過機會走去問吓佢點解咁眼瞓啦，點知佢一聽到記者嘅問題後，隨即大動肝火反問記者：「唔好咁無聊啦，啲相你點影到㗎？」仲即刻叫附近嘅保安員嚟護駕。</p><p>其實曾國衞又唔使咁嬲嘅，因為全港人甚至西環都已經欣賞咗佢嘅睡姿。此話何解？原來葉劉一路聽妹妹讀《施政報告》，一路喺WhatsApp欣賞人哋send畀佢嘅曾國衞嘅睡姿圖，畀人放晒上網，仲有邊個睇唔到！</p><p>其他議員都係人在心不在，好似經民聯張華峰咁，寧願不斷睇住個市，留意股票多過《施政報告》。佢特別留意隻中國海外發展，唔通《施政報告》有呢隻股嘅利好消息？佢除咗睇股票，仲訂咗9,600蚊大閘蟹，趕住問賣家攞貨㖭！見佢安排咗4點叫司機去拎，唔知同邊個享用呢？而行會成員、前教統局局長李國章就啩住玩數獨，但喺林鄭一講到教育環節，就即離開立法會。</p><p>李八方</p></body></html>