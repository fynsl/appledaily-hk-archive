<html><header><meta charset="utf-8"><title>瘋狂讚美林鄭的公開信 - 馮睎乾 </title></header><body><h1>瘋狂讚美林鄭的公開信 - 馮睎乾 </h1><p>今時今日Xianggang學生好幸福喔！想當年阿叔霎下霎下求學時，還是萬惡的英殖年代，老師改功課都像無綫新聞，是是旦旦，總之我寫出來的是字，他們就收貨了。反觀時下小學老師，一點也不苟且（我指筆劃上的「點」），簡直比馴獸師更嚴厲，只要某橫短了0.5mm，某捺斜了0.3度，你也得砍掉重練。老師檢驗你的筆劃，比驗屍官還要仔細，你說幸福不幸福？</p><p>如果上述老師的要求只在西半山，那麼以下功課的難度就是「天比高」。從前很多人計什麼附加數、純數就喊救命，借歪啦你，這些科目的功課難度，怎比得上寫一封稱讚林鄭的信呢？為了從小便培育學生有「迎難而上」的決心、勇氣和能力，香港神託會培敦中學校長林佩儀，可謂用心良苦，竟然設計了一份十級難度的功課，就是要求通識科學生給特首寫信，讚揚今年劣評如潮的《施政報告》。學生要完成這項不可能的任務，肯定支持政府立即殺掉通識科，最好殺埋間學校。</p><p>林佩儀真是塵世間罕見的好校長。一般校長日理萬機，分分鐘忙到連尿都無時間屙，而林佩儀居然還有餘暇看學生功課，真了不起——讚美林鄭月娥的信，必須經她嚴肅審批才可寄出。如果林校長願意把寫得最好的那封信公之於世，讓大家開開眼界，肯定造福人群，嘉惠學子。但容許鄙人溫馨提示一下培敦學生：嗱林鄭個「林」字嚟講呢，左邊「木」第四劃一定要「讓右」，記得記得記得要寫成一點，千祈唔好寫成一捺，否則成封信就要抄過㗎喇。</p><p>所謂「你的功課如何，能力也必如何」，林佩儀叫學生做這種高水平功課，無非出自一片好心，務求讓學生盡快適應新時代，純熟掌握擦鞋的優美修辭，靈活運用狗噏的特別技巧，確保他們即使弱智低能無學歷，也可平步青雲，將來唔係立法會議員就係行會成員——當然所謂「無學歷」，我絕對不是指夏威夷格林威治大學博士葛珮帆，以及中三畢業的黃國健。</p><p>像林佩儀這種香港百年一遇的好校長，《蘋果日報》居然以「培敦校長逼學生寫信讚林鄭」為標題，實在氣得我七竅生煙。學星爺話齋，學生做功課只係「佢喜歡佢願意」。中國自古以來，交功課是基於學生與校長的感情，就好像「個孫仔畀錢嫲嫲氹佢高興」，怎能算「逼」呢？如果學生不配合校長，拒交功課，後果不過是罰留堂、記大過、踢出校而已，大不了咪唔做立法會議員或行會成員。佢哋有自由㗎嘛！</p><p>讚揚林鄭月娥的功課，個人認為有三大教學目標：除了作為「俄羅斯練膽大法」的變奏外，還能夠激活你大腦的小宇宙，以及清除你無謂的道德觀，讓你長大成為比仆街更仆街的成功人士。只恨我出世得太早，無緣接受這種陰騭教育，現在唯有自願接受這項「叉撚住」，寫一封歌頌林鄭的公開信，如下（飯前飯後勿看）。</p><p>鄭市長：</p><p>昨日，我菲律賓工人行過街市，聽到有個豬肉佬講話有條友叫自己做一把「更利嘅刀」，係你。哈哈⋯⋯我當堂嚇一跳，然後得啖笑。喺我哋國家，居然有市長自稱為「更利嘅刀」，咁即係分明當人民係豬啫，想殺人呀？官喎！由你開始做特首， 就一路激嬲香港人，𠵱家仲有五成幾市民畀你零分，問你醜唔醜？你話自己官到無求，個膽仲大過心口，做人做咗六十三年，你到底有乜成就？你話我鬧人無厘頭，我夠話你治港戇九九！但係廢到你咁都仲可以做特首，你老母生着你，都算係光宗耀祖囉。好似你呢啲咁出色嘅西人，無論咩場合，都好似漆黑中嘅螢火蟲一樣，咁鮮明，咁出眾。你反白嘅眼神，涼薄嘅冷笑，江青嘅打扮，重有心口嘅中國襟章⋯⋯已經徹底將你出賣咗。你高傲，兼且面皮夠厚；你抵「調」，但係受領導關照。你可以將國家賜畀香港嘅基本法運用得出神入化，做出堪稱佛都有火嘅管治模式！究竟你係quisling figure，定抑或英國嘅臥底呢？冇人知，但係有一樣嘢可以肯定嘅，每個人都會畀一個稱號你──小加速師。加油呀市長，我支持你永續特首，打敗六八九！</p></body></html>