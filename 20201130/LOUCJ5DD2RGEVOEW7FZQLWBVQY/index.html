<html><header><meta charset="utf-8"><title>【智取大市】吼工業自動化概念 - 晉佳</title></header><body><h1>【智取大市】吼工業自動化概念 - 晉佳</h1><p>美股周四感恩節假期休市，唞咗一日後嘅半日市就炒到癲，疫苗股成為電動車之後另一發癲板塊，部份未起動疫苗相關股仍可留意。</p><p>其他個股方面，工業用影像產品供應商康耐視（Cognex，CGNX）緩緩上升，受惠未來工業自動化大趨勢，影像產品長遠需求殷切，如果美股稍後出現調整，康耐視會係低吸長揸嘅唔錯選擇。</p><p>2019年康耐視業績倒退，進入低潮過後，上季收入喺疫情期間按年急升37%，每股盈利按年升96%，加上預測第四季收入1.9億至2.1億美元，即係至少回復返2018年第四季1.93億美元水平，證明低潮已過，料重拾穩定增長，股價目前重返2018年高位，相當合理。今年市盈率估計略低70倍，但明年受疫情打擊程度低過今年，相信盈利增幅明顯高過今年（預料超過一成）。同其他美股一樣估值不低，但長遠具持有價值。</p><p>港股方面，大陸醫療行業帶量採購擴闊至多項醫療耗材，10月心臟支架帶量採購文件出爐，市場憂慮會蔓延至骨科同眼科，醫療股上周齊齊受壓，百濟神州（6160）、信達生物（1801）、榮昌（9995）等等都無端端中箭，但百濟神州周五美股半日市急彈8%，相信市場短暫拋售已過，加上落實明年初北水可買B股，勢成為北水標的嘅榮昌可跟隨反彈，後市有力破頂。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>