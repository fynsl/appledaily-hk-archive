<html><header><meta charset="utf-8"><title>【大棋局】兩套國際秩序轉捩點 - Mr. Tregunter</title></header><body><h1>【大棋局】兩套國際秩序轉捩點 - Mr. Tregunter</h1><p>近日經濟學界開始吹風，要不要將資產格價納入通脹率計算。或許你都有相同感覺，對大眾而言，官方公佈的通脹率離地。官方公佈通脹率好低，甚至有輕微通縮迹象，但大眾覺得食飯、搭車、買樓樣樣貴過以前，官方的通脹率就好似一個平行時空。</p><p>問題出在通脹率點計，例如資產價格就不納入通脹率計算要素。以美國為例，住方面係計算租金，分為自用物業租金及擁有物業等價租金。簡言之，假如將擁有物業出租，估算租值幾多，而非按市場租值計算。而核心通脹率，則將食品及能源一併剔除。其他國家的通脹率計算方式亦大同小異。</p><p>點解想將資產價格納入通脹率計算要素？現時全球央行的貨幣政策係一種通脹目標制，即央行設定一個通脹目標，比如2%，然後各種政策及措施依據此方向而為。但金融海嘯後，QE、OT等操作扭曲市場，最明顯就係游資太多，資產價格高漲，但官方計算的通脹升唔起。</p><p>過去要達到通脹目標，比如聯儲局長期依據菲利浦曲線而為，也就是失業率低，通脹會高，反之亦然。可是美國疫情前面對失業率低，而且係史上最低，但通脹升唔起；疫情後面對無限QE，但通脹仍未見影蹤之局面。</p><h2>時代興替　時辰已到</h2><p>前紐約聯儲局總裁杜德利指現時怪局面，貨幣寬鬆已經將債券推到天價，美國10年債孳息低過預期通脹率，令養老基金不夠支付養老，結果會導致政府加稅、人增加儲蓄、減少消費去應對。變相走入通縮漩渦。</p><p>如此則不難理解，納入資產價格通脹率自然升到七彩。各種金融產品回報或借貸利率計算，多少考慮及通脹率。郁通脹率，自然會郁埋其他，牽一髮動全身。只係改定義就能改變現時局面？</p><p>從各種迹象睇，全球央行其實並不確定要如何做。聯儲局已將零利率下限改為有效利率下限、通脹目標改為平均通脹目標，英國央行改口不否定負利率，中國也出現將資產價格納入通脹率計算呼聲，但明講不知道如何納入。70至80年代奠定的兩套國際秩序，美國扶持中國聯中制蘇的國際關係秩序，布雷頓森林體系瓦解後以美國馬首是瞻的金融秩序，正面臨大衝擊。經濟變動會影響人的價值觀，乃至政治結構等上層建築。吾等處於一個時代覆滅與一個時代興起之間，方死方生，時辰已到。</p><p>Mr. Tregunter</p></body></html>