<html><header><meta charset="utf-8"><title>【佬訊專欄】Zoom會議三招絕技 - 佬訊</title></header><body><h1>【佬訊專欄】Zoom會議三招絕技 - 佬訊</h1><p>第四波殺到埋嚟，開會又變番晒Zoom meeting，今日分享一些心得。</p><p>大部份會議都是在浪費生命，開會最緊要嘅其實係三隻字：存在感。要在Zoom meeting彰顯存在感，靠以下三點。</p><p>第一，一定要開cam。一般notebook的前置鏡頭都質素麻麻，所以記得盡量選擇有自然光的位置。冇自然光的話，可以去肥仔開倉買支打燈，據聞效果也不錯。</p><p>穿搭方面，最好是穿一件衫領無變形的淨色t-shirt，身旁放件裇衫，再放件西裝褸。入會時先不要開cam，觀察吓其他人的着法再決定。開cam後，間中點頭、微笑、大笑，做手勢，就是代表你attend to the meeting嘅第一步。</p><p>第二，把握機會插嘴。尤其年紀有咁上下的同事，很多時連開咪都唔識，講嘢時要不無聲就細聲，甚至插唔實咪而窒窒吓。這時，你就要先聲奪人，立即unmute：「唔好意思呀Mary，你個邊好似唔係好清，可唔可以由xxxx個度講多次？」老闆同事覺得你專心，立即加分。</p><p>最後，是善用text chat。無得插嘴時，不妨試下係Zoom chat打兩句：「This xxx is a very good point!!」、「Nice idea Patrick!」等等。很多時其他人都在聽講者的話，見到message也不會特別call out你解釋，所以基本上是零風險但又可以顯示存在感的絕技。</p><p>散會之後，有心的可以再send一兩個email follow up吓。唔講住了，剛剛邊開會邊寫文，現在也要send番一兩個email補補數。</p><p>佬訊</p><p><a href="http://fb.com/loshunhk/" target="_blank">http://fb.com/loshunhk/</a></p></body></html>