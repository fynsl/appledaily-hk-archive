<html><header><meta charset="utf-8"><title>MIRROR互篤　爆姜濤孤寒　AK最易嬲</title></header><body><h1>MIRROR互篤　<br>爆姜濤孤寒　AK最易嬲</h1><p>男子人氣組合MIRROR成軍兩年，有成員單飛發展，亦有人以拍劇為主，近日組合推出新歌《One and All》及首張專輯，新歌MV中總結兩年來MIRROR成員自參加真人騷《Good Night Show全民造星》後的種種經歷，充滿兄弟情。</p><p>日前，MIRROR接受《蘋果》訪問，成員姜濤、陳卓賢（Ian）和呂爵安（Edan）因拍劇缺席外，其餘九子包括：楊樂文（Lokman）、陳瑞輝（Frankie）、王智德（Alton）、邱士縉（Stanley）、江𤒹生（AK）、柳應廷（Jer）、盧瀚霆（Anson Lo）、李駿傑（Jeremy）及邱傲然（Tiger）即場玩快問快答，互揭私隱互篤背脊，結果最具人氣的姜濤卻被眾人大爆為人孤寒，AK就被指最易嬲。</p><p><b>1. 最姿整？答案：Anson Lo</b></p><p>Anson Lo苦笑：「相對下我係囉，其實我唔姿整，只係識化妝啫！」AK幫口：「最姿整嗰個都唔喺度，佢係亞軍！」原來冠軍是姜濤。</p><p><b>2. 最八卦？答案：Frankie</b></p><p>Frankie尷尬說：「可能我成日問『乜事呀乜事呀？』佢哋咪覺得我八卦囉！」</p><p><b>3. 最抵得諗？答案：AK、Jeremy</b></p><p>Lokman說：「AK最有義氣，佢最抵得諗，而Jeremy你叫佢做嘅嘢，如果唔犯法佢都會做。」Alton笑說：「犯法嘅可能佢都會做呀。」</p><p><b>4. 最大方？答案：AK</b></p><p>Anson Lo說：「佢好鍾意揸車，有時湊夠腳車埋我哋，亦唔會主動問我哋攞返停車場錢。」AK笑言：「兄弟嘅我冇乜所謂，咁當然係有限啦，無啦啦問我攞首期，我就梗係冇啦！」</p><p><b>5. 最孤寒？答案：姜濤</b></p><p>姜濤獲全員投票通過，Lokman笑說：「佢去外地拍嘢，我哋台前幕後咁多人，佢只買咗一盒咁大（用手比劃一張A4紙的size）嘅零食畀我哋咁多人分。」問到有沒有當面投訴？Lokman說：「梗係有啦，佢咿咿哦哦就耍走咗！」AK更扮姜濤說：「喺機場淨係得呢個，佢哋話最好食㗎！」Lokman補充說：「佢都係守財啫！」</p><p><b>6. 最花心？答案：Ian</b></p><p>AK說：「唔一定講女仔嘅，Ian遇到好多選擇嘅時候，係會樣樣都想要。」</p><p><b>7. 最識𠱁人？答案：Alton</b></p><p>Frankie說：「我哋一齊上drama堂，要做宅男，但導師話佢太識𠱁女仔，做唔到個效果。」AK表示：「佢係一個對女仔好有殺傷力嘅人，如果佢出招……」Lokman接口說：「應該係殺人不見血！」但Alton自辯最難搞的女人就是他媽媽。</p><p><b>8. 最易嬲？答案：AK</b></p><p>Stanley篤完AK又幫兄弟解圍：「可能佢急啩！」AK抗議說：「我好堅守我嘅原則，一嬲會唔出聲抦埋一邊！」Lokman指要𠱁AK有難度︰「逐個逐個囉，呢個唔得到第二個，或者等佢靜下先！」AK承認說：「大多數都係Lokman先𠱁到我。」Lokman接口表示：「都係『哦』佢囉，同佢講一陣先嬲好冇呀？」AK指最長都是嬲一、兩個小時，之後自動自覺又開心返。</p><p><b>9. 最搞笑？答案：Tiger</b></p><p>AK說：「Tiger喺我哋入面年紀最細，但內心住咗個40幾50歲嘅老靈魂，佢唔係好講嘢，但一講就語出驚人，令大家好開心。」</p><p><b>10. 最多女仔鍾意？答案：Anson Lo</b></p><p>Lokman：「我有二萬fans，你有三萬fans，點計都係你多啲。」Anson Lo：「冇得唔認啦！」</p><p>採訪：王梓嫚</p><p>攝影：陳慧安</p><p>化妝：Rainbow、 Giann of Annie G.Chan Makeup Centre</p><p>髮型 ：Lydia、Man、Leo of Chic Private I Salon</p><p>服裝提供：wardrobe/Diesel</p></body></html>