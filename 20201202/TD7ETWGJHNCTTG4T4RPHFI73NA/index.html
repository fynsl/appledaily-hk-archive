<html><header><meta charset="utf-8"><title>隔牆有耳：葉劉幻想郭榮鏗爭做特首（李八方）</title></header><body><h1>隔牆有耳：葉劉幻想郭榮鏗爭做特首（李八方）</h1><p>民主派議員噚日正式全面撤出議會，盛傳一直好恨做特首嘅新民黨葉劉淑儀，噚日就拍片爆料，聲稱被取消議員資格、已經退出政圈嘅公民黨郭榮鏗想選特首。冇嘢吓嘛？想選嗰個係葉劉自己先啱嘛，話郭榮鏗想選特首，同話個盲人偷睇國家機密有乜分別？</p><h2>稱美國想幫郭贏選委會</h2><p>身兼行政會議成員嘅葉劉喺佢自己嘅YouTube頻道話，起初識郭榮鏗時，覺得對方都係啲斯文、正常嘅人，但後來覺得郭榮鏗「政治化」咗，一日到黑都跟足美國口徑話中國打壓人權自由，漸漸仲發現郭榮鏗同美國來往得越嚟越密切。</p><p>葉劉嘅「證據」就係郭榮鏗獲得美國副總統彭斯邀請「入屋」，出席彭斯嘅家宴，葉劉仲言之鑿鑿咁反問：「係乜嘢關係呢？」佢認為美國嘅做法，明顯係想栽培民主黨創黨主席李柱銘接班人，幫郭榮鏗贏選舉，「你贏區議會、贏埋立法會、你贏埋選委會，咁你做行政長官都得啦，林鄭都係777（票）之嘛！」</p><p>其實葉劉係咪自己恨做特首選恨到儍咗？正如葉劉自己話齋，去年開始嘅內會主席選舉風波中，郭榮鏗一度被兩辦連番炮轟，試問咁仲會有得做特首咩？話時話，其實八方聽聞過有另一位行會成員，都係覺得郭榮鏗因為冇得選特首而投靠美國，唔知葉劉係咪執咗人哋口水尾嚟講呢？</p><p>李八方</p></body></html>