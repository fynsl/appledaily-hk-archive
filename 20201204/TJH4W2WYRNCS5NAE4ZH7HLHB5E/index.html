<html><header><meta charset="utf-8"><title>年度詞「發發聲」- 陳也</title></header><body><h1>年度詞「發發聲」- 陳也</h1><p>當世界選了pandemic和lockdown做2020年度詞，香港人點揀？</p><p>橫跨2019與2020兩年，榜首詞，都是警暴、警謊。</p><p>仆佢街心很軟那位，點砌都係生豬肉。但證供老作得多會穿崩，睇片「勾返起記憶」的警棍「發發聲」，警暴現晒形，落重手打人，還要用腳踩已經被制服的倒地者，法官問點解？喔，警謊順口出籠，原來係以腳底幫對方按摩lol。差佬冇黃金右腳，但可以幻想自己比李小龍威水，以第三隻腳鎮壓對方。「痛苦使其服從」，記憶使差佬出沖，雞糊冒充食爆棚。警暴、警謊，有西環和禮賓府加持，冇走雞，一而再，三年霸，紅到2021。</p><p>被鄭月娥武肺班子亂政打殘的失業大軍（有線腦細真舞肺！）未能成為年度詞，因為百業雖蕭條獨警壯大，一鋪過還清按揭，還得到先好借的人辦，與現金出糧的特首萬千cash相輝映。</p><p>接近警暴、警謊的年度詞，在法庭出現，「文憑試三科得一分」，裁判官羞辱犯人欄內的年輕人，今年見唔少。自稱鍾意年輕人的鄭月娥萬一淪為被告，會被窒「施政民調得零分」嗎？化行妝的鄭月娥自嗨出席立法會的「喪禮」，對住泛民席一塊塊空凳墓碑，自信勾返起，安心講鬼話。她的年度詞去年已經親口揀定：壽終正寢。</p></body></html>