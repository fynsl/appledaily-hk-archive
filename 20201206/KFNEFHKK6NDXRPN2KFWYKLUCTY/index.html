<html><header><meta charset="utf-8"><title>【娛樂人物】不如重新開始　何嘉莉</title></header><body><h1>【娛樂人物】不如重新開始　何嘉莉</h1><p>何嘉莉早前和音樂人伍仲衡舉行網上live騷，出乎意料好反應，網友留言都叫何嘉莉要再出返嚟唱歌。訪問前，記者在網上重溫，何嘉莉的確係唱得喎！用寶刀未老形容可能不太fashion，何況，她當年的那把刀，應該未必有太多人認真細看。</p><p>幾耐冇公開唱歌？「真係好耐，對上嗰次係2014年伍樂城個演唱會。」1996年出道拍《四個32A和一個香蕉少年》的何嘉莉，當年的小花，今天已是人妻人母，結婚離婚再婚，退出又復出，今天又重新唱起《兩種人》來。</p><p>40歲的多功能老婆，既是親子KOL又要復出樂壇，何嘉莉說：「今次再重新錄歌，主要想做自己喜歡嘅事，一直分咗大部份時間畀小朋友，每個小朋友都有夢想，我夢想究竟係乜，幾時放棄咗？」</p><p>那回網上騷，連《BB保你大》都唱了，何嘉莉放下包袱，40歲都可以用卡通聲開心地唱。做完訪問，何嘉莉親手將拍攝的衣服逐件整理，很有條理地摺好收拾，下一場，回家陪小孩晚飯，時間剛剛好。</p><p>當年今日，何嘉莉的確已是兩種人。</p><p>撰文：文嘉龍</p><h2>我性格好倔強</h2><p>何嘉莉說，自己是二千年前的歌手，很多00後的一代，未必聽過她的歌，當年她唱《兩種人》的時候，已經是1998年的事了，「呢首歌都係二千年前啦，我係二千年前嘅歌手，對我嚟講二千年後嘅人，可能未必識得，我希望重新去做呢首歌，希望一班二千年後嘅聽眾，可以認識吓呢首歌！」</p><p>二十年前入錄音室，因為壓力，幾乎每一次不是大傷風就是大感冒，今年重新走入錄音室，再次錄起新版《兩種人》，40歲的何嘉莉換了角色，多了身份，壓力沒有了，反而才懂得享受錄音過程，「自己心態都有唔同咗，以前歌手就係歌手，呢個係我正職，全職就要作戰狀態做好呢件事，要戰鬥呀！𠵱家自己身份多咗好多，我唔單只要兼顧我嘅事業，我仲有家庭各樣嘢，變咗歌手只係其中一樣嘢，個人反而會relax咗，尤其喺錄音室就會覺得好正，成個人好專注好安靜去做呢件事。」</p><p>當年的英皇小花，何嘉莉在2002年與公司解約，一直不愛束縛不想受控制的她，至今依然都不後悔退出決定，「因為覺得大壓力，我性格好倔強，有時候同公司都會有啲拗撬，佢哋想我做呢啲、我又唔想做，以前細個覺得，我仲想見多啲唔同嘅嘢！其實呢件事都令到老闆（楊受成）、Mani（霍汶希）成日都話，你真係唔識諗，你個人又任性，你錯過咗好多機會呀！我都認嘅，但我都冇話好後悔，因為我冇做歌手，我喺我人生有另外一啲嘢囉，我試到fashion、design，我又可以進修，我𠵱家有自己家庭有小朋友，係人生上面另一啲嘢囉！」</p><p>解約前，何嘉莉曾「放逐」到台灣發展，更改了另一個藝名叫何俐恩出碟，可惜反應不似預期。以為她一個女子孤伶伶到台灣很淒涼，原來卻嘗到了難得的自由。「香港冇自由呀，因為公司睇得好緊，以前嗰個年代，我覺得有少少唔同，冇𠵱家呢個年代嘅artist咁open，𠵱家資訊又發達，個個都冇秘密，可以喺所有平台講晒自己嘅嘢出嚟，以前比較神秘，公司又唔鍾意你成日出街，所以嗰時喺台灣真係好正囉！」</p><p>到了今天，何嘉莉依然回味那兩年在台灣的生活，「其實最free，因為嗰時好細個，喺香港做所有嘢，公司都規定要阿媽（當時經理人Kitty媽）跟住，我哋得幾個女仔，公司成日都會派一個人跟住你，好冇自由！去咗台灣差唔多住咗兩年，覺得好正㗎自己住，當然都有少少唔習慣，但可以自己一個喺台北行到幾夜都冇人理，好enjoy可以體驗生活，我到𠵱家都好想過返嗰啲日子！」</p><h2>需要時間去復原</h2><p>被公司塑造成玉女小花的何嘉莉，其實又是兩種人，「嗰時我行嗰啲玉女路線，其實我又唔係好玉女，我唔係嗰啲嬌滴滴好聽話，我唔係嗰啲囉，我都係幾爽，我其實可以幾求其，我出門口可以十分鐘就出到嗰啲，所以嗰時要夾硬着好多小背心，其實我自己都唔係好慣，我私底下好鍾意着牛仔褲、短褲。」</p><p>退出娛樂圈的何嘉莉，曾一度轉戰幕後幫藝人設計形象，到了2006年她與圈外男友、糖水店老闆黃逸璋（King）結婚，婚後育有一子Sean。以為何嘉莉一心想當個全職太太和媽媽，原來她又不是這樣想，「我係跟感覺行事嗰啲人，所以覺得啱嘅moment就做，愛情至上！其實結咗婚都冇諗過要留喺屋企淨係要做一個好太太，我都有趁機會去進修，慢慢有做時裝。如果要我自己喺屋企冇嘢做過，淨係照顧屋企，我又唔得，我又唔係嗰啲人，我鍾意接觸多啲嘢，唔好有隔膜，好似會多啲嘢講，自己都會覺得多啲話題。」</p><p>不過夫妻兩人漸行漸遠，最終在2014年離婚，雖說兒子由兩人共同撫養，但兒子一直也跟何嘉莉生活。婚姻失敗，分歧最大，「我覺得最主要都係大家都太年輕，好似拍拖，可能意見不合就會分開，不過我都覺得好開心，因為大家個關係都仲係好好，大家都會有聯絡，畢竟都相處咗好耐有默契，大家都好了解。雖然囝囝係跟住我，但大家都會有啲聯絡，有啲支持。」</p><p>離婚一事成為何嘉莉很大打擊，「當然啦，因為呢啲事都真係需要時間去復原，畢竟都真係發生咗，當時我自己都需要一啲時間，不過人生就係咁樣，你點都係要過咗去。」其實早在何嘉莉懷孕時已為自己打算，與Moiselle太子爺陳柏熹合資開時裝店，到離婚後亦一直從事時裝工作，在一個法國品牌當創作顧問，成功轉型。</p><p>傷痛期很快過去，何嘉莉經好友認識了飛機師男友Gerald，兩人在2015年結婚，婚後誕下兩位女兒，三位小朋友之家，這亦成為何嘉莉近年向親子KOL路線出發的一個機會，「其實我自己都唔係好識㗎咋，你話親子路線，之前公司都好想我去行呢個方向，但係點樣去管教佢哋，我自己仲係學習中，因為係一個好大學問。我有三個小朋友，佢哋每一個性格都唔一樣，其實叫做因材施教，我自己係一個比較嚴嘅媽媽。」</p><h2>我唔係太叻分享</h2><p>「黑面」由何嘉莉負責，老公就做「白面」。身為國泰機師的老公，早前大裁員行動還好沒有受影響，最近亦簽下新合約，「佢哋轉咗模式，可能係揸貨機，因為以前佢係（揸）客機，𠵱家就少咗好多航班，佢變咗飛貨機多。佢𠵱家冇乜分別囉，都係同大家知道嘅資訊一樣，簽啲新嘅contract！如果個個都係有家室，個個都係要簽㗎啦！」</p><p>多了在家陪小朋友，三個小朋友又因疫情停課，兩公婆連鬧交都多了，又要學懂磨合的重要性，「尤其疫情初初開始3、4月，真係覺得幾癲，小朋友又冇返學，我覺得有好多地方要學習要磨合，學識要再放開啲，唔好再咁執着啲小問題囉！小問題磨擦一定多咗，一對情侶其實都會啦，一齊共處一個空間其實可以有好多小問題出現，唔一定係老公，就算係屋企人，阿媽、阿妹都會有呢啲問題。我自己係一個好急躁嘅人，一做嘢就好容易緊張，相對我老公係比較慢啲，呢啲都係要協調。」</p><p>不止家庭要磨合，事業亦然。2017年尾何嘉莉重返娘家英皇，主力向KOL界發展，最近更復出樂壇錄歌，面對現今的娛樂圈，何嘉莉亦要重新適應，「我諗𠵱家真係open咗好多，好多唔同平台可以畀artist去表達自己，以前真係冇，我覺得呢樣嘢係我要學習同適應一下，雖然之前我做KOL都要喺平台上面分享，但其實我唔係太叻呢件事，因為我個人內斂啲，Mani成日都話，你個人太低調，低調到都唔似一個artist，artist應該要高調啲去show多啲嘢畀人睇，但係我就真係好低調，所以呢樣嘢要學囉，有陣時見人哋Ig上面好似要寫到好長篇，聽講𠵱家好鍾意咁，我自己要適應吓囉！」</p><p>這個多功能老婆，難得每一個身份都是自己鍾意的，「我全部都好enjoy，有時喺家庭都會覺得辛苦，覺得要照顧小朋友照顧屋企絞盡腦汁，但係有時睇到佢哋好開心，係另一樣好窩心嘅嘢；𠵱家有機會重新再唱歌，喺呢方面再發展，我又覺得係一個好難得機會，亦都係我自己好鍾意嘅嘢！」</p><p>12月了，年尾結算，重新學習是何嘉莉的人生大課題，「我諗今年對好多人嚟講都係一個大挑戰，因為疫情各樣嘢，呢個係全球性問題，大家成個生活模式都有轉變，留喺屋企時間多咗，雖然變咗好似成日留住喺屋企，但係大家人與人之間溝通又密咗喎，好多朋友冇得出嚟見，大家又會搵得多啲，以前可能淨係WhatsApp，𠵱家會Zoom傾吓偈，好似密切咗！」</p><h2>後記：夠晒數</h2><p>已經是三子女之母的何嘉莉，重心的確都放在家庭上，難得是老公Gerald對大兒子視如己出，「兩父子」感情很好，兒子亦叫他做爹哋。</p><p>今年8歲的大仔Sean，和兩個妹妹一樣好感情，何嘉莉說：「始終有時男仔同女仔玩嘅嘢都會唔一樣，但係佢哋都OK，鬧吓交，有時又好吓，都係好normal嘅相處！」</p><p>會唔會再生？「梗係冇！冇㗎喇一定！因為第三個都真係一個意外，所以一定唔會再多一個，覺得三個都真係好足夠，問題係自己都分身唔到！」</p><p>三個夠晒數！</p><p>髮型：Matt Chiu @Xenter Salon</p><p>服裝提供：Moiselle</p><p>場地提供：Tapa Room（國際貿易中心）</p></body></html>