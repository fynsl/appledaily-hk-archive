<html><header><meta charset="utf-8"><title>傳媒人：去英洗碗好過喺北京做上等人</title></header><body><h1>傳媒人：去英洗碗好過喺北京做上等人</h1><p>【本報訊】英國國民（海外）護照（BNO）申請人數大增，意味不少港人計劃赴英展開新生活。傳媒工作者羅先生（化名）向本報表示，一家將於本月尾飛往英國，準備申請「香港英國國民（海外）簽證」，「要早啲過去當地，點知港府會唔會到時使橫手，阻攔港人申請」。公職人員阿仁（化名）指，摸不透港府的底線，加上港府表明會修訂公務員宣誓，形容在香港生活不舒服，惟有另覓家園，呼吸自由空氣。</p><p>羅先生即將結束20多年傳媒生涯，本月底離港，現時已在倫敦租屋，連愛車也已運往英國。他說，兩年前到澳門被禁入境，發覺遇到問題時港府不會幫港人，當時已萌生離開念頭，直至去年反送中運動成為催化劑。他指出，年初曾考慮到台灣生活，始終華人社會較易適應，但移民公司明言，台灣對香港申請移民的資格變嚴格，投資移民條件之一是要投資的生意與本身職業有關，「我本身做傳媒，唔通要出書？」羅先生稱，反觀今天香港支離破碎的言論自由，「我寧願做個洗碗工，但可以去書局睇任何想睇嘅書，好過喺北京做個上等人」。</p><h2>公職人員：宣誓成移民催化劑</h2><p>公職人員阿仁指，打算與家人移民英國，正放售香港物業，未來可能在利物浦或曼城落腳。阿仁稱，父母去年曾提議移民台灣，但工作機會及安全「冇咁好」，加上BNO平權，大家商議後選擇英國。他說，原先計劃下年尾才離開，但政府表明會修訂公職人員宣誓，加速他的移民部署，「好擔心（宣誓後）會影響移民資格，如果政府要急住推行宣誓，我被炒的話會逼住早啲走」。</p><p>阿仁指，香港已失去言論自由，「好似你話你係邊間報館，我都需要驚咗兩秒先，其實有啲嘢唔應該咁樣，有壓力，生活得唔舒服」。他又指，摸不透港府設下的底線：「如果生活喺大陸，我知道條線係乜，我知道邊個位做得，邊個位唔做得，你𠵱家擺條線落嚟，仲要唔知條線係乜，好唔舒服，好擔心。」</p></body></html>