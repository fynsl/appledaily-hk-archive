<html><header><meta charset="utf-8"><title>【操盤手札記】錢最唔值錢的時代 - 割柑人</title></header><body><h1>【操盤手札記】錢最唔值錢的時代 - 割柑人</h1><p>近排環球股市都見炒風，無他，關美元事！市場熱炒疫苗面世，經濟復蘇，預計聯儲局喺通脹預期下，超低息、買債放水不變，美元弱勢持續。上周五，美滙指數低見90.48，美國10年期債息高見0.98厘，美滙跌、債息升，反映市場風險胃納上升，資金流去風險資產如股市。</p><p>資金捧新興市場，博價滙齊升。過去一個月，台、星、韓股分別大升一成至一成半。港股雖然喺26000至27000橫行成個月，但成交暢旺，據富瑞資金流報告，截至上周三嘅一周，港股基金、中資股基金分別錄21億元、271億元淨流入；北水亦持續流入，上周錄228億元淨額。</p><p>周一，港股受到富時因應美國制裁剔走8隻中概股，以及美國將再制裁至少12個中國官員嘅消息拖累下跌，收26506，跌1.2%，險守20天線。其實兩年幾以嚟，美國制裁中國、中國反制美國嘅消息已經恒常化，相信今趟大市只係調整而非轉勢，短線支持睇26000，阻力睇27000。</p><p>喺「錢最唔值錢」嘅時代，股樓受青睞。第四波疫情下，市道慘淡，各界減價促銷，只得樓價獨俏。新盤如新世界（017）大圍柏傲莊、恒地（012）佐敦本木等都熱賣；惟本地地產股則跟隨疫情、疫苗消息反覆，但喺新舊經濟股輪流炒下，亦可分注吸納，話晒市賬率偏低。</p><p>地產股中，新世界近年陸續出售非核心物業，以優化資產同業務組合。政府加快發展新界北部，有利坐擁農地土儲嘅新世界。另外，機場航天城、啟德體育園項目，未來亦會帶來盈利貢獻。集團上周五再度回購，回購價介乎36.95至37元。該股昨收37.6元，升1.6%，股息率5.4厘，市賬率0.45倍，可算吸引。</p><p>割柑人</p></body></html>