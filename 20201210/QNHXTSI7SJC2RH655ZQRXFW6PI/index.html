<html><header><meta charset="utf-8"><title>傳媒落幕 - 左丁山</title></header><body><h1>傳媒落幕 - 左丁山</h1><p>傳媒機構不斷靜靜雞裁員，自動解約者一概不留人，夠運捱到退休的，離開後未必有人替補，故此一位物業管理界資深人士不時對左丁山說：「物業管理係朝陽行業，傳媒係夕陽行業，你知道有記者編輯被炒，唔該通知我哋一聲，睇吓有冇記者編輯願意轉行做物業管理。」碰啱近日有線炒人炒得幾肉酸，成為熱門話題，呢位老友早前已經第一時間招聘空中小姐空中少爺做物業管理，呢次唔知有冇與一眾被炒或自動辭職記者接觸呢？細路哥讀書時有粵語殘片，左丁山細細個最記得一幕就係張英或張活游，唔記得清楚啦，做記者撲新聞做到在報館嘔血，還要畀老闆鬧，覺得係人間慘事；點知後來在樓下同人睇住報紙檔，博覽群報，睇得多，心思思大個仔後做記者，後來偶然透露心聲，立即畀大哥鬧到狗血淋頭，話做記者一世捱窮，後來入新亞咪讀經濟系囉，一家高興！到升三年級，心思思又去報考新聞系（當年係二年制），經劉兆銘教授及魏大公博士面試，收咗，回家報喜，見先父黑晒面，大哥聽見急忙回家喝罵，於是又放棄不讀，畀魏博士在細小農圃道校園碰到就鬧，話嘥咗個學額！</p><p>點知神推鬼擁，1990年還是加入了傳媒，離開中環銀行、投資界，可能係前生註定。轉咗行就搵少好多銀，睇見同輩搵到風生水起，有冇後悔轉行呢？其實係冇，銀両雖然少咗好多，但眼見老友搵銀升級之餘，精神心智身體亦付出不少，老友們愈升愈高級，做到行長又點話，生活不是自己的，總之是人在江湖，身不由己。一次一位大班級人物對左丁山講：「某日在歐洲某酒店早上突然紮醒，擒擒青食完早餐去開會，公司派司機來接，我問司機，今日我喺邊個城市，司機愕然，答話阿姆斯特丹，我為之啞然失笑，真是夢裏不知身是客，人哋以為我好風光，其實有時似遊魂任人擺佈，點似得你可以完全掌握自己生活時間表及節奏，放任到一年去足10個月跑馬！」呢樣當然重要，但最過癮嘅係做傳媒與香港三十年變遷同步，有不少時事有自己參與其中，將生平興趣與搵銀過活融合一起。可悲嘅係呢段人生生活快告一段落，見到肥佬黎闖進傳媒第30年頭，竟然受國安法伺候，當知道左丁山一輩所認識之香港，行將落幕！</p></body></html>