<html><header><meta charset="utf-8"><title>【娛樂人物】你教人　人教你　彭秀慧</title></header><body><h1>【娛樂人物】你教人　人教你　彭秀慧</h1><p>為《全民造星III》開足火力，眼前的彭秀慧比上鏡更加消瘦。接下了《造星》導師，原先正在寫劇本的她，以為可以兩者兼顧，可惜事與願違。</p><p>「講起都心虛呀，我自己寫緊劇本，初頭以為可以兩邊兼顧，冇可能！返到屋企天光仲唔瞓？10點（朝早）啲message開始炸，又要處理！所以有啲工作係耽誤咗，𠵱家慢慢pick up返囉！」</p><p>彭秀慧真的不是彭家麗，她不是歌手，她寫劇本的，還是個編導演教寫於一身的創作人，劇場出身再跨媒體發展，2014年已當選為「傑青」，當年好似馨香啲！《造星》有後生誤以為她是彭家麗，的確唔知好嬲定好笑，彭導笑笑口：「我冇嘢！」</p><p>今天的參賽者，好比彭秀慧當年在演藝學院的打拼，今天她教人，當年她受恩師教誨。代代相傳，能否他朝變巨星，且看自己造化，「反正到最後都係一個節目，最後佢哋要再喺呢個圈得到機會係更加重要！」</p><p>彭秀慧就是如此認真又熱情，這個導師不太冷。</p><p>撰文：文嘉龍</p><h2>睇你幾時喊同崩潰</h2><p>彭秀慧說，這兩個月來瘦了很多，做《全民造星III》導師，不停與各組員排練表演，再到周末進廠錄影，返到屋企仍要Zoom繼續開會，天光才睡，睡不了多久，早上10時多WhatsApp就已經開始轟炸……組員在比賽，導師何嘗不是時刻在作戰狀態中。</p><p>說到最深刻的一幕，早期小組賽要組員填上心目中淘汰的一員，彭秀慧就很心痛，「投自己組要foul走一個人，梗係覺得好殘忍啦，我明白節目效果，但冇諗過組員反應咁大，要填一個兄弟嘅名係痛不欲生，我𠵱家諗起都……（想喊）。一開始花姐覺得，可能我又係演員，覺得我個人感性啲，導演話，睇你幾時喊幾時崩潰啦！」</p><p>彭秀慧在節目中，連撼頭埋牆的畫面都出現了，這個導師很肉緊。比賽自有贏輸，掌握在評判手中，總有不公平聲音出現，「演藝工作就係一個主觀評審，任何人行出嚟，你最靚、唱得最好或者表現最好，都唔代表會受到注視，或者一定最高分。我自己都經歷過，我都係一個要行出嚟見觀眾嘅人，有時你無論做得幾好，唔代表觀眾一定會接受你同鍾意你，好現實，呢個圈就係咁樣！評判有佢口味，有佢當日心情，最後我都會尊重評判決定！」</p><p>回想第一次見各組員的情況，不少人都覺得彭導又嚴又惡，「我自己唔覺㗎喎！導師上身吖嘛，頭嗰round我得四個鐘頭去對住呢20個人，如果你行入嚟嗰刻仲係未瞓醒儍吓儍吓，我成日都講，你入嚟第一分鐘開始，就好似以前酒樓門口嗰啲木馬仔，你入咗一蚊銀仔，佢就開始搖，你唔把握時間會停㗎，你仲hea呀？我希望大家喺呢個圈都係認真，我玩嘅時候可以好儍好低能，但認真時候就認真！」</p><p>今天你教人，當年人教你。畢業於演藝學院表演系的彭秀慧，她說：「我自己考演藝真係史前歷史！」當年有很多恩師，影響了彭秀慧很多，情況如今天的《造星III》。「一個影響自己好緊要嘅係毛俊輝老師，佢教我演技，特別最後嗰兩年，我主修演技，嗰時慢慢開始知道讀緊乜嘢，知道自己係一個戲劇系學生，其實真係要花兩年先至入到位，我啱啱入APA（演藝）嘅時候好懵懂！」</p><h2>想自殺唔係因為悲傷</h2><p>一直想做電影演員的彭秀慧，慢慢才將焦點放到舞台上，她覺得自己「唔夠人靚」。「入到APA開始要casting先至發覺唔係好適合走幕前，因為幕前要好靚先至得喎，自己唔係好得喎，同時亦發現到舞台係好吸引，慢慢就將自己focus轉移咗去劇場做舞台演員。自己中五畢業入去都仲係魂遊，𠵱家我有份話人哋魂遊太虛啦，自己當年都係一個魂遊太虛嘅人！」</p><p>除了毛俊輝，跨媒界藝術家何應豐亦是彭秀慧恩師，「佢用咗一個月時間同我單對單，每一日做workshop，我嗰時已經係一個畢業生，但係佢同我由最基本練習開始做，佢有一日同我講，你同我鬥力扯毛巾，我唔知乜嘢事，然後喺扯嘅過程要開始講嘢，原來要將內心internal同externally連結，再影響你個speech……影響我好大，到我開始做老師，我好希望覺得啱嘅嘢再話畀我嘅學生知！」</p><p>演藝畢業後到中英劇團當全職演員，2004年拿了獎學金到巴黎深造，其間因為做劇場收入不多，彭秀慧做過很多不同類型的工作幫補生活，「我成日都覺得，喺香港係唔會死，唔會餓死㗎！做劇場係艱辛，但我又幾樂天，如果我真係冇錢，我可以去做part time，我可以去做sales，又好玩又可以豐富到我做演員，就算我去做投注站甚至做便利店，你問我，我都OK！我以前試過喺劇場做過一個education officer，我office有自己個位呀，演員係唔會有自己個位，我有自己張枱幾開心呀！」</p><p>如今集編導演教寫於一身的彭秀慧，不能不提2005年的《29+1》，這套載譽重演多次的獨腳戲到後來拍成電影版，為彭秀慧贏得名聲和獎項，在她生命中很重要。「《29+1》係喺我絕望嘅時候創作出嚟，嗰一年自己人生發生咗好多事，係人生最低點，嗰時胃潰瘍要入醫院，點會諗到呢個戲會帶來啲咩！」</p><p>創作《29+1》的時候，所有衰事齊來。人生最絕望，彭秀慧曾經想過死。「失戀啦，有個好親嘅契媽cancer末期，然後我姑媽過身，嘩，真係好dramatic，連我領養返嚟嗰隻狗都要走，好誇張！本身我離開香港去巴黎，人生好多希望，攞咗獎學金可以免費去巴黎，對將來幾多靚嘅幻想，但係返嚟香港個世界好似冧咗，嗰時係有少少自殺傾向，我好明白抑鬱症嘅人係點，你想自殺嘅時候，唔係因為你好悲傷而想去了斷，而係，你覺得好正呀！」</p><h2>腦退化媽媽唔再說話</h2><p>當時奇怪的念頭不斷出現，「我打畀一個前前度，一個比較成熟啲嘅人，我同佢講，𠵱家坐咗喺我屋企樓下，望住我層樓有啲驚，我好似有啲怪嘅諗法……跟住我搬屋搬咗去郊外，希望自己有新生活，但喺間屋入面都會突然間諗諗吓又嚟喎，好感恩最後冇嘢發生！嗰時我唔想見朋友，唔想出街，我就去創作，擺精神入去工作，通過創作去療癒自己，我覺得幾work，得咗！我唔夠膽講自己走咗入一個好深淵，因為我嘅理性會令我行後，但係我見過山窿入面係點，我會夠膽咁講囉！」</p><p>全情投入工作，彭秀慧沒有愛情，她說已記不起單身多久，「我覺得我心態有轉變，有一段時間我會覺得，想像唔到如果我拍拖會點，因為我覺得自己鍾意工作，想像唔到如果我戀愛，可能會分心，一係理唔到工作，一係就理唔到我隔籬嗰個人，但係我𠵱家心態有少少唔同，尤其疫情開始，我發覺愛情都係生命一部份！」</p><p>依然渴望愛情的彭秀慧，今年45歲的她，結婚這回事反而不着急。「可能我一早覺得自己未必會適合做媽媽，現實入面我已經成日做一個媽媽角色，你做老師不期然就好似帶住一班你好痛錫嘅仔女，其實我覺得叫佢哋做『仔女』呢件事係好老土呀！我唔係嗰啲鼓吹女人要自己顧自己，我哋唔靠男人，對唔住，我唔係咁嘅人，我唔覺得女人必須要愛情，或者女人必須要獨立，唔係咁樣分，每個人嘅人生際遇亦唔一樣，你搵唔到愛情，你咪獨立囉！」</p><p>身為獨女的彭秀慧，家中的媽媽得了腦退化症，以往的回憶記不起，慶幸依然認得彭秀慧這位女兒，「首先我覺得好感恩，佢有一個好識得照顧佢嘅『姐姐』。媽媽𠵱家係冇乜點講嘢，即係已經唔會再有說話出現，我哋叫佢做腦退化啦，但係佢仍然認得我，我覺得都係感恩。見到媽媽認得我，佢會見到我而笑，喺佢記憶裏面仲有我囉，縱使佢可能好多嘢都唔記得！」</p><p>遺憾是關於媽媽的往事，彭秀慧不能再在母親口中重溫，「我自細同我阿媽好深入傾偈唔算好多，所以我對於我family好多嘢都知得好少，我對我媽媽嘅人生知得好少，而你永遠都唔會再知道。有少少遺憾，細個唔識得問呢啲有趣歷史，所以𠵱家我去做義工團，我主力去做老人中心，我成日都會同老友記講，記住將你知道嘅嘢，講畀啲後生聽。每一次去做義工，我會問好多舊香港嘅嘢，佢哋就會好踴躍舉手，講颱風溫黛、石硤尾大火幾時發生，你會見到佢哋對眼係放光。可能好多後生仔好似我以前咁，未必想聽或者覺得唔關自己事，到一個年紀你就開始理解，喺facebook我專like埋嗰啲『昔日香港』page，最好睇，我諗都係一個年紀問題，開始緬懷過去，覺得𠵱家冇就係冇，拆得就拆。」</p><p>正如可能《造星III》這一代會問，溫黛是誰呀？</p><h2>後記：我返嚟喇</h2><p>劇場出身的彭導演，始終心繫劇場，眼見疫情當下，很多同行已經轉了行，「有後台朋友轉咗去開凍肉公司，又有一個幕後朋友轉咗去賣二手嘢，大家都搵緊一個生存方法。」</p><p>人生有聚有散，「我成日寄望轉咗行嘅朋友，好似當年嘅我去做第二啲工作，我覺得係去吸收經驗，吸收完，我就會返番去劇場做演員更加珍惜。我見到好多朋友喺facebook都會講，當劇場開返，一返去，一定影相，我返嚟喇！好激動呢個心情，我相信返辦公室嘅人，唔會有呢一張相，唔會返番去office影一張相，我返嚟喇！我有得返工喇！冇㗎！所以你睇，我哋做劇場嘅人係幾美麗。」</p><p>離開也是為了回來。</p><p>化妝：Angel Mok</p><p>髮型：Jo Lam@Salon Trinity</p><p>服裝提供：ba＆sh</p><p>場地提供：The Crown</p></body></html>