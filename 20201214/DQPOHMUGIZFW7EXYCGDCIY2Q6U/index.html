<html><header><meta charset="utf-8"><title>【智取大市】新股瘋狂炒到出年 - 晉佳</title></header><body><h1>【智取大市】新股瘋狂炒到出年 - 晉佳</h1><p>納指上星期三曾經顯著單日調整，其後星期四、五一連兩日回穩，市況似準備再度興奮。踏入12月中都未有見頂迹象，消化短線超賣後，似乎指數慢升、炒股不炒市嘅癲況可能持續到明年初。</p><p>估頂向來不容易，亦冇必要要求自己估得中，能夠做嘅只係控制注碼，逢高下調倉位，餘下注碼由佢炒得幾耐得幾耐。</p><p>新股市場進入瘋狂狀態，潮玩股份泡泡瑪特（9992）憑住獨特概念兼高增長，股價首日上市最高價可以升到歷史市銷率（Price-to-Sales Ratio，P/S）100倍水平，講緊係玩具股！美股新上市AI股C3.ai上市翌日周四大升四成，周五回吐8%後，市銷率都有70倍，收入年增長大約70%。</p><p>年收入升逾倍嘅Snowflake前排再破頂，𠵱家更加能賣200倍市銷率。估值當然係相當離譜，已經賣一個未來生意大成功都未必值嘅價格，問題係話畀大家聽新股市場有幾癲，市場上只要有持續高收入增長嘅股份上市，賣完天價都仲能夠爆升。</p><p>美股新股市場裏面，嚟緊值得留意嘅係周三上市嘅AI貸款平台Upstart Holdings，今年首三季收入增長44%，已經成功虧轉盈，暫時招股價20至22美元，金融類股份即使高增長，市銷率照計都唔會衝到上百倍，即管睇睇周三點開價，睇吓有冇水位。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>