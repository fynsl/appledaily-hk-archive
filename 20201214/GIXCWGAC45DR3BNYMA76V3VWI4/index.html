<html><header><meta charset="utf-8"><title>終極表忠 - 邁克</title></header><body><h1>終極表忠 - 邁克</h1><p>遍佈香港的藍絲，恭喜你們守得雲開見月明，愛黨愛國口講無憑，終極表忠機會來了：即將運到的武肺疫苗Made in China，歧視國貨的崇洋港胞個個裹足不前，情願冒中招危險都不肯接種，你話係唔係傻豬（呃，對不起，「傻逼」先至貼地），識時務者為俊傑，手機用華為，開車揸紅旗，寄速遞幫襯順豐，發短訊寫簡體字，口罩戴阿婆底褲，當然無一不是身份象徵，但是這些報國行動與搶先享用國產疫苗一比，統統變成小兒科，獻出誠實的身體才是王道喲——俗稱為國捐軀，情操之高尚可歌可泣，萬一有乜衫長褲短，就算不是公務員浩園大門也可能破例為你而開，市長還會穿上她著名的粉紅色外套，興高采烈頒錦旗畀你啲屋企人哩，國歌有云前進前進前進進，千祈咪執輸，拿出年初一上頭炷香的堅毅勇氣，隔夜就去排隊。</p><p>政府較早前公佈疫苗有三個源頭，兩款國產一款美國產，市民不可選擇要邊款，聽天由命逆來順受，大有慫恿老百姓玩俄羅斯輪盤意味，心胸淺窄的陰謀論者還惡意製造假新聞，「鬼咩，啲優質美國貨梗係留畀高官同警隊啦」一傳十十傳百，講到真嘅一樣。咦，那不等於分裂社會嗎，林太向來愛民如子，最勤力為年輕人前途着想，據說還以身作則把在美國唸大學的公子送到大灣區，怎會出此下策？我唔信！正打算上網fact check，讀到出爐新聞，指美國輝瑞已從貨源名單消失，救苦救難的全是國貨。這就好了，肥水不流外人田，有什麼理由益外國勢力，來來來，大家一齊感謝中央關照，一鞠躬二鞠躬三鞠躬。</p></body></html>