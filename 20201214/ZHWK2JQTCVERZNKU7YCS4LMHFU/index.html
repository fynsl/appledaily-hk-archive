<html><header><meta charset="utf-8"><title>【笑到最後】拜登上任對美股影響 - 高明</title></header><body><h1>【笑到最後】拜登上任對美股影響 - 高明</h1><p>美國總統大選，12月14日選舉人將會投票，如無意外，美國傳媒編輯之選拜登將會當選，並於明年一月宣誓就職，對美股有乜嘢影響呢？</p><p>過去股市表現會左右選舉，過去嘅總統通常用就業或者薪金升幅嚟認威，今屆美股每破一次頂，就出一次Tweet，應該係史上第一個美國總統會咁做，直接掛鈎美股同政績。有呢個先例，美股繼續政治市嘅機會好大。今屆政府係成為美股啦啦隊，最直接支持行業，可能只係今年因為疫情而資助藥廠，以及超快準許緊急使用。</p><p>Tesla今年升超過六倍， Tesla業績顯示，公司接受如美版「保就業」薪金支持。電動車市場有如10年前嘅手機市場，受高低端夾擊，高端有蔚萊，低端最新開發，五菱宏光mini EV，售價2.8萬人民幣。Tesla行政總裁Elon Musk將會喺德州開新車廠慳稅，科技層面，都係要靠自己。</p><p>美國科技股已經打好世界霸權基礎，其實邊個做總統，分別都不大。今次舞弊爭議，反映總統其實冇乜權力，連要求點票對簽名都做唔到，最新針對社交媒體嘅一系列政策，都要國會有兩黨共識之後先做嘢，即使拜登當選，權力都未至於大到主宰美股行業興衰，真正權力喺國會度。</p><p>唯一重大分別，就係股災嘅應變措施。過去四年，美股已經進入兩年一次熊市，三個月一次調整嘅格局。未來四年至少有兩次大跌兩成左右嘅股災，Trump做總統，示範過一次，就係瘋狂激進量化寬鬆，造就史上最短熊市。反觀拜登，講明上任後會跟規矩，即係會用冗長嘅開會、程序來取代Trump式撕破臉皮救市。企業有自癒能力，霸權股最終都會翻身，但肯定冇大手減息印鈔咁戲劇性。拜登做總統嘅分別，就係見底後冇反彈得咁快、升得多。</p><p>高明</p><p><a href="http://fb.com/bigricetea" target="_blank">fb.com/bigricetea</a></p></body></html>