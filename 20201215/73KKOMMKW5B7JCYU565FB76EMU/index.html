<html><header><meta charset="utf-8"><title>【操盤手札記】炒復蘇炒到明年 - 割柑人</title></header><body><h1>【操盤手札記】炒復蘇炒到明年 - 割柑人</h1><p>繼俄國、英國分別喺前周、上周開始新冠疫苗接種後，本周輪到美國、加拿大。港府亦已洽購3款疫苗：一為科興疫苗；一為復星、BioNTech疫苗（並非輝瑞、BioNTech版本）；另一為牛津、阿斯利康疫苗。</p><p>國產疫苗下月抵港，港人有幾愛用國貨？睇有幾多間國貨公司就知！科興同復星，都係中國公司。復星醫藥（2196）股民唔會陌生，但科興呢？其實科興2003年已喺美國OTCBB掛牌，2004年轉板AMEX，2009年再轉板Nasdaq，但2019年2月22日起停牌至今。話說科興2016年啟動私有化引發內訌，2019年以「毒丸計劃」稀釋股權引發訴訟而停牌。</p><p>科興2003年掛牌時股價0.77美元，2009年高見12.5美元，2019年停牌前報6.47美元。科興疫苗面市，但停牌無得炒。不過，都有隻概念股，就係中生製藥（1177），該公司上周以5.15億美元入股科興旗下科興中維15.03%。炒中國醫藥股，必須注意政策風險，例如帶量採購。</p><p>港股由炒疫苗面世到炒疫苗接種已炒幾轉，疫苗消息刺激有限；加上新股抽走資金，大市欲升乏力。周一，恒指跌0.4%，收26389，短期料繼續喺26000至27000上落，支持位睇前浪底26256。</p><p>明年投資主題必定包括「復蘇」，事實上，按市場領先經濟半年計，資金早已行動。中國最早走出疫情陰霾，復蘇亦會較快，內需消費股如汽車股、餐飲股等，已見炒風。以銷售額計，百勝中國（9987）係中國最大餐飲集團，近年加強數碼化同外賣業務，獲券商睇好。招銀國際預測其2019至2022財年純利複合年均增長率為14%，相對同業海底撈（6862）同九毛九（9922），其估值更吸引。</p><p>割柑人</p></body></html>