<html><header><meta charset="utf-8"><title>【異動空間】博年結反彈揀呢隻 - 魏力</title></header><body><h1>【異動空間】博年結反彈揀呢隻 - 魏力</h1><p>點睇美聯儲議息結果？魏力會形容為「言辭上放鴿，但實際無行動」。鮑老講：「未來經濟視乎疫情，但疫苗我都控制唔到，所以可以做嘅就係繼續買債，買到個經濟復蘇、通脹去返2%、充份就業，咁先會考慮減慢放水。」樂觀去睇係定心丸，換個角度就係「冇咩可以再做」。</p><p>另外，鮑老有兩個觀點值得細味：一、炒經濟復蘇、商品價格升都係一次性，長遠對通脹影響不大，因為「要通脹升其實好難」。二、股市估值過高，但主要因為10年期債息遠低於歷史水平，目前問題不大，亦見唔到危險訊號。唔驚通脹、唔驚股市炒爆，講到咁白，盡晒力了。</p><p>執筆時，美滙指數終於跌穿90大關，小心拜登上台前後會來個「物極必反」，眾人睇淡美元之下掉頭挾上。</p><p>弱美元之下，商品、航運股最為受惠，但目前無謂高追，耐心等回調再吸較為上算。另一邊廂，醫保談判塵埃落定，帶動醫藥股、醫療設備股來個「年結反彈」，穩穩陣陣可留意隻翰森製藥（3692），33元水平形成「雙底」後反撲，頸線位於37.2元，如升穿可望挑戰歷史高位40元水平。</p><p>筆者為證監會持牌人，未持有上述股份財務權益。</p><p>魏力</p><p><a href="http://fb.com/2012jason" target="_blank">fb.com/2012jason</a></p></body></html>