<html><header><meta charset="utf-8"><title>太多人懲罰　網站塞車死Server</title></header><body><h1>太多人懲罰　網站塞車死Server</h1><p>杜汶澤網台《喱騷》昨日轉為收費訂閱，賣點是年費訂戶可獨家收看talk騷「香港企硬」，他呼籲觀眾準時在昨午3時，進入網址付費訂閱。雖然網站準時上架，但由於太多人同時進入，一度令網站冧server，部份成功付費網民留言未能收看節目，幸好大部份觀眾也留言支持，有網民認為問題是「細公司冇做壓力測試」。</p><p>阿澤昨午約3時半在fb留言安撫支持者︰「由於太多太多人衝入去，所以有啲入到，有啲入唔到，多謝大家等候。」網民則搞笑回覆︰「窮都要排」、「離晒大嫂，啲黃絲咁鍾意爭畀錢。」從阿澤早前公開的預告片，《喱騷》訂戶除可以收看talk騷「香港企硬」外，頭炮節目還有影帝黃秋生主理的《黃秋生大師班》，由秋生親自教授學員王宗堯、莊韻澄、郭小杰、胡希文及陳漢娜等做戲。除綜藝節目外，阿澤更希望將來會製作劇集、電影及網劇，更指想開戲給秋生。</p></body></html>