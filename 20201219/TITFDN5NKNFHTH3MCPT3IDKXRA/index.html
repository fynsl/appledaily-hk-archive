<html><header><meta charset="utf-8"><title>感謝牆內手足支持 「一起撐落去」</title></header><body><h1>感謝牆內手足支持 「一起撐落去」</h1><p>【本報訊】身形瘦削的劉家棟昨手持一張卡紙上庭，內容全是牆內手足對他的祝福，他自言感到無比自豪，希望港人可以繼續關注已為香港付出自由作為代價的手足，而他作為社工，「必然地、亦都必須地與佢哋同行」，寄語：「香港要撐落去，我哋都要撐落去。」</p><h2>數十警如臨大敵</h2><p>劉家棟昨在社福界立法會前議員邵家臻陪同下到庭，其父母、伴侶等亦到庭聲援。警方如臨大敵，開庭前、散庭後安排數十名警員在高等法院門外戒備，更拉起橙帶劃分封鎖線。縱使散庭後大部份聲援人士已離去，只餘下劉、邵二人接受記者訪問，警方仍不斷透過揚聲器廣播限聚令，聲浪之大更蓋過受訪聲音，更有便衣警持攝影機拍攝記者採訪過程。</p><p>劉坦言對上訴沒有信心，認為「司法制度已經蕩然無存」，提出上訴只因「不忿」，並謂看着手足一個一個入獄，「我入去係支持、陪佢哋」。惟他笑言，卡上的祝福包括「唔好見」，因為見面即代表必須重返監獄。</p><p>昨日到庭聲援的包括即將判刑的手足、亦有牆內手足的家人，劉感激謂「佢哋嘅支持，對於我來講非常重要」。他自言只是眾多被控入獄手足之一，「承受嘅唔係淨係我一個，比我捱得更辛苦嘅亦大有人在」，呼籲港人持續關注那些已為香港付出自由代價的手足。</p></body></html>