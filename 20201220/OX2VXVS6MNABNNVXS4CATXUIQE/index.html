<html><header><meta charset="utf-8"><title>無聊才跳舞 - 邁克</title></header><body><h1>無聊才跳舞 - 邁克</h1><p>伴舞老師對女學生的入微觀察，使我悵然若失：「佢哋都要有啲嗜好，尤其有錢太太，除咗打麻雀、逛街外，仲有咩？最好就係上堂跳舞㗎啦。」從前的人無聊才讀書，她們是無聊才跳舞，竹戰太攰，濕平太悶，下午茶飲得太多尿頻，無可奈何搵新花樣打發時間，並非出於真正熱愛，難怪連收費導她們升仙的老師語氣也充滿不屑。日久生情跳上癮的個案應該不會沒有，誤打誤撞修成正果，當然更顯風流，但似乎滯留過日辰層面的居多，尤其如果醉婦之意根本不在酒，頭重腳輕大概只可能愛上攬住她們的舞男，而不是舞蹈本身。這也沒有什麼不好，張愛玲詳《海上花列傳》，參出盲婚啞嫁時代已婚男人在妓院初嚐戀愛滋味的道理，都會師奶生活蒼白，難道合該坐以待斃，阿姨努力培植第二春，非常實用女性主義，人一世物一世，尋歡作樂玩咗至算，幾大就幾大。罔顧武肺肆虐裸面交際，跳出一個人山人海的播毒群組，譴責的手指當然有權伸出，其他道德高地的狙擊，我看還是免了吧。</p><p>雖然說豐儉由人，富有富跳窮有窮跳，唔係所有人都似得滙豐王姓前高層一樣，有面不改容豪擲億元習舞的條件，讀到屋邨師奶結伴去平民舞廳消遣，「幾個女人夾錢請一個內地老師，有得跳有得食有得聽歌，平均消費數百元」，卻感到一陣難堪。這樣cheap的一王幾后輪流跳，簡直有如另類演繹「輪大米」，畀着我就情願坐晌屋企睇電視，或者發奮圖強打份工，去麥記掃地都好，儲夠錢先至玩，非做個獨佔賣油郎的花魁女不罷休。</p></body></html>