<html><header><meta charset="utf-8"><title>【笑到最後】股海窮人思維怎界定 - 高明</title></header><body><h1>【笑到最後】股海窮人思維怎界定 - 高明</h1><p>唔敢買股票算唔算窮人思維？唔算。</p><p>連登一個post問，唔敢買股票算唔算窮人思維？搵錢根本冇單一渠道，必須根據自己知識、性格、經驗等等綜合技能，嚟得出最有效嘅謀生技能。舉例來說，如果你正職已經花去你大部份時間及心力，冇時間研究股票，買賣股票反而可能令你負收入。</p><p>事實上，有人根本就唔鍾意炒股票，其中一類人本質上唔鍾意賭博，對於錢搵錢冇興趣；另一類人本身係賭徒，覺得炒股票太慢，鋤大D、打麻雀幾分鐘有結果先至係真正搵錢方法。</p><p>搵錢好多方法，困死一途先係窮人思維。十大富豪中，真正純粹靠股票發達，只有畢菲特一個，其他富豪都係靠做實業起家，然後將公司上市，人哋炒高股價幫佢發達。證明做賭場仍然發達過做賭仔。</p><p>唔計上述超級富豪，福布斯最新公佈最有錢YouTuber，玩具KOL Ryan Kaji一年賺2.34億港元，如果佢將精力放喺炒股票度，未必有佢拆玩具咁賺錢。人各有志，炒股票一定會發達，只係因為好多人贏咗就放上網講，輸咗冇出聲。</p><p>股海窮人思維係乜？就係成日睇住想買，但升唔買、跌唔買，一路只係心思思想入貨，但又驚一入即跌，點知轉個頭買部iPhone 12冇難度。</p><p>正如本欄多次反覆強調，初入場，用消費品價格做注碼，例如本身想買iPhone 12 Pro Max ，可以改為將萬零蚊買入蘋果(AAPL)。iPhone本身跌一嘢爆mon ，冇AppleCare 都使兩千幾，即輸兩成。蘋果股價急跌兩成，機會低過你部機跌爆mon，而且跌爆Mon部機即刻沽唔出，蘋果股價跌兩成仲沽得出，風險值博一比較就知點揀。唔買股票冇錯，怕輸係人性。怕輸得嚟轉個頭買消費品面不改容，先係窮人思維。</p><p>高明</p><p><a href="http://fb.com/bigricetea" target="_blank">fb.com/bigricetea</a></p></body></html>