<html><header><meta charset="utf-8"><title>【智取大市】趕絕外資　港股點會強 - 晉佳</title></header><body><h1>【智取大市】趕絕外資　港股點會強 - 晉佳</h1><p>特朗普卸任前繼續出手打壓中概股，令資金焗住追捧美國本土股份，似乎有心撐住美國科技股升勢頂到明年初。至於港股，就有港共政府幫忙趕客，許智峯凍結戶口事件，直到黎智英被捕，一連串政治打壓難免打擊市場信心，外資即使未減持都肯定唔諗住加注，港股短期內唔想跑輸美股都難。</p><p>新股泡沫喺港股美股市場共同存在，貴到癲嘅泡泡瑪特（9992）再挑戰首日掛牌高位。美股方面，上星期三上市嘅Upstart首日一度落返接近招股價嘅最低22.61美元，3日內可以炒高一倍；c3.ai回到100美元，3日後炒返上140美元。</p><p>上星期上市嘅小家電股VESYNC（2148），公開招股派發比例異常，趕絕散戶，變相更貨乾，首日上市表現遜於暗盤，但相對泡泡瑪特首日走勢已較佳，其後泡泡瑪特都可以再試頂，估值較平易更人、更細隻而招股亦受市場歡迎嘅VESYNC，似乎唔會首日就見頂。</p><p>VESYNC開業只係9年，一開始已有家居照明產品喺亞馬遜賣，其後升呢搞智能家居，2016年再推出廚電品牌，專打美國市場。受惠宅經濟，產品今年因應疫情而大賣，半年賺1.74億港元，勁升10倍，年輕企業能夠把握機會開拓市場，有優質股嘅特質，疫後業績或能延續，短期而言，估計仍會有一輪炒作。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>