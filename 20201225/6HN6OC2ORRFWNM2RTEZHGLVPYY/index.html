<html><header><meta charset="utf-8"><title>唔嫁又嫁 - 邁克</title></header><body><h1>唔嫁又嫁 - 邁克</h1><p>《王冠》第四季某集戴卓爾夫人進白金漢宮面聖，一時情緒失控淚灑英女皇前，主子如常姓冷名冰冰，她自己率先恨鐵不成鋼，深悔做了害群之馬，好打得的女強人形象一鋪清袋，直接鞏固女人有事無事眼淚決堤的性別偏見。看見香港市長又再出爾反爾，前幾天明明講過接種疫苗冇得揀原產地，一轉頭故技重施表演語言偽術，口窒窒話市民如果眉精眼企，其實可以透過挑選時段地點擇良藥而打，「有得揀，不過唔係任何時間任何地方都有得揀」，跟手仲要賴記者報導不盡不失，婦女的架簡直被她一次過丟盡了。傳統觀念裏女人優柔寡斷兼且沒有承擔，約了閨密喝下午茶，出門前對住衣櫃三心兩意，穿施蓮新鮮出爐的裙子驚太露刀斧痕，着香奈兒套裝又怕畀人笑保守，左試試右試試，結果當然遲大到，坐低第一句話就投訴塞車，「個阿黃蠢到死，做咗十幾年司機都唔識得兜路」，總之千錯萬錯不是她錯。林門鄭氏慣性打倒昨天的自己，同時卸膊成自然，加上一度樂此不疲的哽咽，不是慫恿大家性別歧視是什麼，「女流之輩學乜人擔大旗吖，安安份份返屋企織冷衫吧啦」呼之欲出，直頭陀衰家。</p><p>念舊的影迷，即刻想起上世紀中粵語片黃金時代，有部芳艷芬主演的電影叫《唔嫁》，大概票房一枝獨秀，隔不久推出續集，片名《唔嫁又嫁》。這麼生鬼靈活，堪稱電影名字界頂級佳作，抵佢收個盆滿缽滿，第三集《早知當初我唔嫁》雖然意境略為遜色，勝在有種隨口當歌唱的格局，廣傳肯定不成問題。此外還有一部《恨嫁》，與芳艷芬無關，抽水也抽得很應棍。</p></body></html>