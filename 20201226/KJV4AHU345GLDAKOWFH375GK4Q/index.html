<html><header><meta charset="utf-8"><title>黃錦星睇到未 - 左丁山</title></header><body><h1>黃錦星睇到未 - 左丁山</h1><p>左丁山在此幾年來不斷反對特區政府向內地買電，11月19日本欄講「政府欲買內地核電」期期以為不可。過往已有政府調查發現，香港人絕大多數反對向內地買電，但現今政府死心不息，念念不忘，還是要借學者之名製造民意，意圖扭轉民情，但無論點講都好，有一點係黃錦星局長及他或政府委任之學者，難以說服香港人嘅，就係內地供電穩定性欠奉，當內地突然停電，如香港向內地買電，就會禍延香港。</p><p>最近內地不少地方停電、限電。湖南、江西、浙江等多個省份，上星期陸續實施所謂「有序用電」或「限電通知」，湖南省代省長要求國家電網華中分部保障湖南電力有穩定供應。為何如此？國家發改委秘書長趙辰昕稱：近期因工業生產高速增長，加上低溫寒流，電力需求大增，超出預期，湖南江西用電量高居全國前列，已指導山西陝西、內蒙等煤炭生產區增產，提升電煤運輸能力，保障電力需求。</p><p>趙辰昕所講嘅，並不是如何維持全國電力供應長期穩定，而只是頭痛醫頭，腳痛醫腳；電力需求大增呀，快啲叫山西、陝西、內蒙增產煤。中國年年都天氣寒冷嘅啦，尤其是北方，內媒近月又不斷唱好中國經濟復甦，世界第一，難道國家發改委不知道經濟反彈，電力需求會增加？</p><p>香港經濟有升有跌，經濟最高峯嘅時候，天氣最熱嘅時候，何嘗有電力供應不足，要「有序用電」、「限電」呢類措施？原因很簡單，中電港燈一路都計算得宜，準備得好，故此從來無此問題，而內地電力供應有高層規劃管制，又有政治考慮，於是乎久唔久就搞出一個大頭佛。</p><p>傳媒廣泛報導，12月21日凌晨廣州大停電，又傳出東莞、佛山、深圳、惠州、珠海等市局部停電，廣州供電局回應稱停電係因設備故障，與限電無關。真是信者得救！</p><p>外電早有報道，澳洲有50隻運煤船在中國海港外，不能卸貨，與中國懲罰澳洲有關。這邊廂，澳洲有煤不能入中國，另邊廂就着令陝西、山西、內蒙即時增加煤生產，明顯就係為了政治，不惜沿海城市停電。此外，習近平聲言要2060年前中國做到碳中和，全國要着手降低煤炭排放量，發展非石化能源。根本上，以中國目前經濟發展狀況，氣候政策與人民用電有矛盾，為了確保習近平大政策方向，中國久不久限電、停電，會係常態！</p></body></html>