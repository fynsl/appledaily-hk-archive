<html><header><meta charset="utf-8"><title>【智取大市】2021避險大潮流 - 晉佳</title></header><body><h1>【智取大市】2021避險大潮流 - 晉佳</h1><p>股市一向難以就每個calendar year去做預測，舊年年尾邊有人估到武肺改變環球金融市場生態？所以估嚟都多餘，尤其預測指數點數更冇意思。</p><p>目前大環境係，美股估值炒到離晒大譜，無論係高增長科技股以至微增長嘅非科技股，普遍已經炒到long fund入市無利可圖嘅地步，即使FANGMAN以至香港ATMXJ都進入低回報階段，估計踏入2021年，避險、保值會成為long fund大部份時間嘅一大課題。</p><p>不過，避險、保值趨勢似乎未喺呢一刻開始發生。納指年底前繼續守5天線穩步上揚，假期前美股半日市當中，當炒股錄得回吐，相信只係唞氣，炒股不炒市似乎能夠炒到明年初，下個臨界點會係幾時？有可能係1月20日拜登就職。特朗普任期之中嘅一大功績，係帶嚟美股大牛市，去到拜登接任，市場上唔排除有共和黨內嘅維穩資金逐步獲利離場，沽壓難料，總之換班對於股市資金流係中性至略為不利嘅因素。</p><p>從月線圖睇，又接近出現嚴重超買訊號，納指下月初會否高過保歷加上軸開市？即係今年9月初大跌市嘅類似情況？指數升浪越持久，及後大調整嘅幅度亦會越大，有可能比9月初大跌市更來勢洶洶。短炒嘅話，半新股升至明顯拋離5天線先食糊，回落5天線有支持再跟進，且戰且走。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>