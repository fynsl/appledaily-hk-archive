<html><header><meta charset="utf-8"><title>【異動空間】明年建倉大戰略 - 魏力</title></header><body><h1>【異動空間】明年建倉大戰略 - 魏力</h1><p>目前市場近乎一致預期明年經濟復蘇（因為有疫苗），央行會繼續印錢，而通脹會升但仍然溫和，遠未到加息的時候，牌面睇簡直係炒股的天堂！當然，就算展望幾好，都唔會由頭升到尾，魏力睇明年是「先低後高」的格局，皆因全球主題就是炒放水、炒疫苗、炒復蘇，只要願望稍稍落空，自然觸發回調，短期要密切留意病毒變種情況，會否削弱疫苗效果？歐美封城措施會否延至第一季後段、甚至第二季？</p><p>投資組合方面，目前睇新舊經濟各半較為合適，美國科技股做膽作中長線投資，而舊經濟則因復蘇未穩、波幅較大，宜半炒半坐，盡量以短炒盈利，降低中線持貨成本。港股方面，科技股因反壟斷法受壓，締造低吸機會，但也毋須急於出手，先觀察1月份股市格局再決定不遲。另一大主題是內需消費，中高檔飲食股、電動車、家電股等可以留意。</p><p>至於近期熱炒的新能源概念股（如光伏、風電等），走勢猶如2012年第四季的頁岩氣股。當年頁岩氣被吹捧為新一代潔淨能源，配合國策扶持，相關股炒到飛沙劈石，結果翌年1月就出現調整，其後才再展升浪。</p><p>想食新能源大浪的戰友，試幻想自己是一名狩獵者，而手中子彈有限，當然是等待獵物靠近才出手，務求一擊即中，而目前機會尚未出現。明年再見！</p><p>註：筆者為香港證監會持牌人，未持有上述股份財務權益。</p><p>魏力</p><p><a href="http://fb.com/2012jason" target="_blank">fb.com/2012jason</a></p></body></html>