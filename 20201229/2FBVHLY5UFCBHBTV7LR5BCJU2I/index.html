<html><header><meta charset="utf-8"><title>【操盤手札記】恐怖的網遊世界 - 割柑人</title></header><body><h1>【操盤手札記】恐怖的網遊世界 - 割柑人</h1><p>12月16日傍晚，上海，林奇離開公司回家，途中突然劇痛，隨即趕去醫院，呼吸心跳一度停止而需搶救。當晚轉到公立三甲醫院，翌日腦幹死亡。林出事前食過藍莓，疑含河豚毒素。12月17日，警方接報調查，隨即展開偵查，發現林奇的同事許某有重大犯案嫌疑，並將其拘補。</p><p>林奇是誰？內地上市公司游族網絡（深：002174）董事長兼CEO，持股23.99%，身家68億人民幣；而內媒報道指，警方通報內提及的「許某」，疑為原游族董事，被任命為旗下三體宇宙CEO的許垚。游族係網絡遊戲商，擁有科幻小說《三體》版權，9月時，許牽線夥拍Netflix拍劇。</p><p>現實世界嘅權鬥，恍如電影橋段。對投資界嚟講，呢單案更涉及公司訊息披露有冇違規。話說17日報警懷疑中毒，23日公司公告卻有隱瞞之嫌。法律界指，訊息披露有冇違規，關鍵係林身體狀況，腦死係咪屬實，若如公告所言「身體狀況穩定並在持續好轉」，就不涉違規。</p><p>本來科網企業喺反壟斷風口下，網遊係產品、唔係平台影響唔大，但游族因呢單案，由12月17日至今累跌22.9%，相對風眼中嘅阿里巴巴（9988）同期跌16.3%，有網遊業務嘅騰訊（700）同期跌9.2%，游族更傷。不過，國策唔係顧念網遊，前年就曾凍結版號審批9個月。</p><p>周一港股牛皮偏軟，跌0.3%，後市主要睇疫情同國策；科網股則腥風血雨，ATM分別挫8%、6.7%、6.9%，規管措施未盡出，ATM未宜撈底。中央經濟工作會議列八大任務，包括強化國家戰略科技力量、強化反壟斷。《人民日報》解畫，反壟斷並不意味對平台經濟支持有變。嗯，國策係好奇妙嘅，尤其喺中國。</p><p>割柑人</p></body></html>