<html><header><meta charset="utf-8"><title>越食越為食 - 邁克</title></header><body><h1>越食越為食 - 邁克</h1><p>這款介乎麵包和蛋糕之間的意大利聖誕甜品叫Panettone，幾乎每年十二月都買一個應景，來自原產地的超市貨色，入口有股防腐劑味，一年一度趣趣哋，也不怎麼計較。今年讀到雜誌飲食欄介紹，法國出了個攀里通里達人Christophe Louie，專誠上山拜師潛心研究，一八年創業立即爆紅，讚到天上有地下無。我因為經過香港食評長期薰陶，養成信你一成都傻的習慣，視名家推薦為耳邊風，本來淡定過柳下惠，但這大半年行動遭不同程度禁錮，往日唾手可得的眼睛冰淇淋慘被剝削，退而求其次，唯有寄情於腸胃的冰淇淋，所謂食色性也，床上運動員揚言唔滾唔知身體好，味蕾一放縱同樣冇得收科，不食則已越食越為食，馬上抄低專賣店地址，翌日穿戴整齊去十四區光顧。</p><p>入門見牆上堆滿印了招牌的紙盒，誰不知哥哥仔話，要上網訂購至有交易，指點我去「廉價百貨」美食部試試。我向來最聽靚仔支笛，於是移步第六區，店員（都靚，但更後生）說售罄，「每次到貨得幾個，好快賣晒」。還有一個地址在第五區，又去問，答曰「下次送貨係廿三號十一點，我哋唔接受預訂，你準時嚟買啦」。當天早上落雨，懶蛇平時日上三竿才起床，居然乖乖校定鬧鐘，十一點出門前打電話查詢是否有貨，驚聞「剩返三個」，撐傘飛奔前往，可惜已經太遲。一波三折徒勞無功，認命了，前度聽聞幫襯開的熟食店附近有間麵包鋪，攀里通里也有口皆碑，廿四號下午去買，回家打開一看，哈，原來不是自家產品而是寄賣的基斯度夫魯二，開心過六合彩中頭獎！</p></body></html>