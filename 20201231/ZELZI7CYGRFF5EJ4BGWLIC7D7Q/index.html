<html><header><meta charset="utf-8"><title>居民嬲爆  「搞到咁政府好無能」</title></header><body><h1>居民嬲爆  「搞到咁政府好無能」</h1><p>【本報訊】政府一日內向43幢大廈發出強制檢測令，有受影響大廈居民從記者口中才驚悉需要強制檢疫，大鬧政府抗疫不力令多區爆疫；亦有居民無奈稱，病毒已像便利店般散佈全港，「政府要你驗都冇計㗎」。</p><h2>嘆病毒像便利店散佈全港</h2><p>居住新蒲崗采頤花園第11座低層的梅太昨從記者口中獲知大廈被列為強制檢疫名單，她批評「有啲過份囉，搞到咁覺得政府好無能」。她續斥政府抗疫不力令多區爆發疫情，「上次醫護叫咗佢封關㗎啦，佢又亂咁放啲人入嚟……𠵱家周圍爆啦」。她認為「政府要負好大責任囉.……第三、第四波都無理由搞到咁」。她又不滿政府對社區檢測的資訊並不透明，部份長者未必清楚，最近的社區檢測站距離采頤花園約有15分鐘路程，政府有必要提供流動檢疫站，以便居民檢測。</p><p>另一住低層的鄭女士認為若要強制檢測，政府應派員逐家逐戶派發及收取樣本瓶，既可防止交叉感染，又方便居民。</p><p>采頤花園第9座居民田太得悉隔離11座需要強制檢測後，認為政府為安全計，應為整個采頤花園居民做檢測，批評政府的配套差，應提供更多檢測途徑，讓居民安心。</p><p>同屬疫廈的彩雲一邨紫霄樓及繡文樓亦需強制檢測，兩幢大廈相連，位於邨口位置，有保安員已嚴陣以待，穿上全套保護衣，亦有口罩等物資運入兩幢大廈。</p><p>繡文樓居民吳先生坦言「政府要你驗都冇計㗎」，但他表明不太擔心，因為現時武漢肺炎病毒已像便利店般散佈全港。</p><p>紫霄樓居民詹小姐則稱前日已做過檢測並收到陰性結果，「唔會做啦，啱啱先測試完，遲少少啦，（疫情）真係再惡化嗰時先啦」。她指雖然大廈出現多宗個案，但認為毋須過份擔心，會注意個人衞生。另一居民謝小姐亦指前日做過檢測，但會因應政府強制檢測令再做一次，「為安全，都唔會麻煩」。她坦言對大廈多宗個案感到擔心，會着家人一同接受檢測。</p></body></html>