<html><header><meta charset="utf-8"><title>【笑到最後】從姜濤現象睇投資 - 高明</title></header><body><h1>【笑到最後】從姜濤現象睇投資 - 高明</h1><p>新年第一個驚喜，就係叱咤樂壇我最喜愛男歌手，頒咗畀姜濤。據講係史上最年輕得主，然後掃一掃臉書，再掃埋討論區，得獎後出現爭議，一睇，就知佢紅梗。</p><p>人類總會有一個壞習慣：拒絕接受新事物。高明先唔講2010年嘅Bitcoin、2011年嘅Tesla，淨係講iPhone。幾乎所有先進國家嘅人都會用過，近乎冇科技，只係一件消費品，每次iPhone一出，一定有一班懶係了解科技自覺高深嘅人大踩特踩，跟住加一句：蘋果冇咗喬布斯之後已經玩完。結果係點？就係每次新iPhone發售，你做班科技淡友對家，佢去買華為之類嘅「An機」，你拎買一萬幾千蚊蘋果股票，𠵱家揸住叠股票大巴大巴車班淡友面。</p><p>再講Bitcoin，一路被傳統財經界話係騙局，當然中間亦有騙子借加密貨幣、掘礦呃過錢，但喺騙局嘅論述之中，傳統財經界提供唔到一個願景，點樣賺得比佢哋口中嘅「騙局」更多，成日話好驚好驚，結果機會一個一個咁喺身邊而過。</p><p>爭議，就係資產價格上升嘅助燃劑，只會見到蘋果產品由iPhone、iPad到MacBook都有淡友狂批評；微軟Surface Pro 8同期推出，會有人買、唔多人講、好少人批評，就見證兩者嘅分別。資本市場冇淡友就好難挾倉；現實世界，產品越多批評、曝光率越高，免費宣傳觸及更多人，銷量就越好。至於話事嘅億萬富豪更加係「玻璃心」，你踩佢，佢為啖氣，博老命令產品成功塞住你把嘴，亦令股價上升。</p><p>返轉頭講姜濤得獎嘅爭議，反而令到佢更加多人討論，喺爭議之中已經紅咗。如果你今日仲講緊「姜濤未夠班，哥哥/麟伯/學友/Eason嗰啲先壓到場」，我勸你買死一世滙控（005）。舒適圈其實都可以活得自在，無必要衝出嚟踩其他願意走出舒適圈嘗試嘅人。</p><p>高明</p><p><a href="http://fb.com/bigricetea" target="_blank">fb.com/bigricetea</a></p></body></html>