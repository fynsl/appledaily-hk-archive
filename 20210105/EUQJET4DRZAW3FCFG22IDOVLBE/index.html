<html><header><meta charset="utf-8"><title>黑鏡線索●香港志？</title></header><body><h1>黑鏡線索●香港志？</h1><p>董建華出錢，搵知名學者，寫套《香港志》，聲稱係「客觀」嘅香港歷史，「完全無政治色彩」。</p><p>首先，寫歷史，冇樣嘢叫好「客觀」。十萬呎菲林擺喺你面前，有九十個鐘播映時間，下星期上畫，你點都要剪裁，一剪裁，就係主觀，除非你隨機咁剪。</p><p>電影剪裁，每一格，都係為咗講好個故事。同樣道理，歷史書每一個選擇，都係為咗服務個主題。所以，寫歷史，本來就係非常政治嘅一件事。</p><h2>為政權服務　巧妙剪接</h2><p>電影剪裁，每一格，都係為咗講好個故事。同樣道理，歷史書每一個選擇，都係為咗服務個主題。所以，寫歷史，本來就係非常政治嘅一件事。</p><p>馮睎乾話，佢隨意揭揭董建華本嘢，都搵到幾個風格強烈嘅剪接，例如講「文化的南流與北傳」，蔡元培、陳寅恪、張愛玲、周潤發、張國榮、周星馳等人得一句，大疆創辦人竟然講足二百隻字。</p><p>為政權主旋律服務，就一定係用大中華膠剪接。大中華膠剪接，好容易認，正如呢本作者自己吹捧，係由「七千年前新石器時期」講起。七千年前！七千年前嘅人類喺呢塊荒石上高，用乜嘢方法曬鹹魚，解釋得到香港開埠以嚟啲乜嘢？冇嘢。</p><p>咁講七千年前嘅嘢嚟做乜？董建華話，係表達「香港與國家命運與共，不可分割的命運相連⋯⋯啟發港人，為香港譜寫更輝煌的新篇章」。</p><p>即係想你睇完成套書嗰2,500萬字之後，好有感觸咁諗：香港真係自古以嚟都係中國一部份，我都要為國捐軀！</p><p>政治同歷史密不可分。你睇最政治嘅憲法，香港基本法第一句：</p><p>「自古以來就是中國的領土，一八四○年鴉片戰爭以後被英國佔領。」</p><p>就係借用歷史，作為中国殖民香港嘅基礎根據。</p><p>想像一下，如果改用呢個剪接：</p><p>「有人話香港自古以來係中國的領土，不過自古以嚟經歷咗咁多年，直到一八四○年鴉片戰爭之前，都只不過係有兩千漁民嘅爛石一塊，冇人識，因為連「香港」個名都未有。相反，英國喺呢塊爛地創立香港之後，短短一百五十年間，香港就成為八百萬人嘅世界級城市。」</p><h2>攞返公道　「去大中華膠版」</h2><p>幫政權塗脂抹粉，唔一定要老作，只需要剪接嘅時候巧妙咁隱X揚Y，去影響讀者嘅格局比例感，改變讀者嘅認知結構。健全嘅認知結構對政權冇好處，只會阻住佢去sell啲国恥教育、中国夢。</p><p>同一個資訊，跌落唔同嘅認知結構，可以得出相反嘅結論。所以有人真心相信二百萬人反送中係收外國錢，因為呢個係「鬼佬亡我之心不死」国恥論認知下嘅合理推論。</p><p>好多時去到某啲關頭，有人就會慷慨激昂咁拋出一句「歷史自然會還一個公道」。但當然，歷史唔會真係無端端「自然」還一個公道，邊度有咁便宜？邊度有唔使爭取嘅公道？</p><p>想喺歷史上攞返個「公道」，就要有力量去編寫、保存、推廣「去大中華膠版」、「Hong Kong is Not China版」、「反愛国愛黨版」等等。係，董建華套嘢係好可笑，但恥笑嘅時候，諗一諗，如果由得套嘢變成五十年後嘅人嘅共識，就唔係咁笑得出。</p><p>撰文：宋漢生</p><p>fb : sunghsblog</p></body></html>