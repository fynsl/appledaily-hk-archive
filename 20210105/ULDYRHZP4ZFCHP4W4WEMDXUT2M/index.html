<html><header><meta charset="utf-8"><title>反壟斷與規範 - 左丁山</title></header><body><h1>反壟斷與規範 - 左丁山</h1><p>一位深藍老友（識咗近30年）來短訊講本欄指內地打壓馬雲，佢話：「你有冇聽過馬雲的牙擦演講呢！他嘲笑現在的金融制度及巴塞爾協定，提醒了王岐山，原來螞蟻是靠無抵押貸款給淘寶買家而膨脹的，賺晒利息仲厲害過財務公司。現在不是打壓，是要規範化，保障債仔不能過度借貸花錢。」</p><p>即係咁，呢位老友同意馬雲演講惹禍，佢篇演講（10月29日）曾講過，中國當下不是「金融系統性」風險，根本是「缺乏健康系統的風險」，直指今天中國金融沒有一個健康系統。如此講法當然激嬲咗人民銀行、中銀保監、中證監、中國市場監管總局等等頭頭；俗語有云不怕官，最怕管，何物馬雲竟然敢批評中國監管系統沒有健康？由是種下禍根，於是要向馬雲示範甚麼是中國式監管，係咁意調查唔夠兩日就話調查完畢，已足以令阿里巴巴大股東損失慘重，螞蟻金服股東當然已經無法套現。</p><p>唔係話中國規管規範化唔得，或者中國要保護小散戶不受高利貸或信貸唔好，實情係，淘寶存在多年，螞蟻亦已由小做到大，上市前估值已過二千億美元，螞蟻申請A+H上市，內地證監會審批開綠燈，准螞蟻上市喎，上市前審查係亂咁嚟㗎？點解在審批階段，唔見提出反壟斷，唔講反高利貸，唔講散戶借貸風險，唔講監管規範化？但在上市前一日，卻突然間發現一切有問題？中證監人員及內地保薦人究竟有冇做過盡職審查㗎？如果有，點解突然一夜之間，打倒昨日的我？如果冇，有關人員是否疏忽，受疏通，雙眼被遮掩，係咁意就簽批文？是但一個原因，都顯示馬雲講得啱，中國風險是沒有健康系統的風險。平時領導人冇講馬雲不是，馬雲做乜都得，突然間習近平、王岐山覺得馬雲有問題，阿里集團就立即變成係一個剝削性壟斷者商業公司，必須受規範，而且不見阿里螞蟻抗辯，只見螞蟻領導人一味表忠全力接受監管規範化，全力配合監管，此乃中式「認錯痛改，自我檢查，接受批評」嘅傳統，唔通夠膽唔寫悔過書咩！微信微博還不時有負面評論馬雲嘅文字出現，與11月前讚嘆馬雲創業／經營之神有別。特朗普好嬲FB，臨走前要展開反壟斷調查，FB有大批律師候命打官司，與馬雲突然神隱差得遠了！</p></body></html>