<html><header><meta charset="utf-8"><title>【智取大市】拜登倒米益港股 - 晉佳</title></header><body><h1>【智取大市】拜登倒米益港股 - 晉佳</h1><p>紐交所縮沙唔制裁中資電訊股，中移動（941）固然受惠，更重要係強化咗近排極罕有嘅中強美弱嘅趨勢，吸引資金留喺港股市場。</p><p>不過要記住一樣嘢，假若美國態度軟化會引發資金由美股流入港股嘅話，呢個趨勢絕對只會相當短暫，寧願預計美國好快重拾強硬態度以吸引資金回流，都冇理由相信美國會一直倒自己米。</p><p>假如去到1月20日拜登上場之前，市場繼續反映美國懷柔政策預期嘅話，中強美弱嘅趨勢玩多至少兩個星期，以𠵱家港股亢奮嘅程度，就已經笑三聲。大家望一望單日成交2,150億，安碩A50（2823）、港交所（388）以至耀才（1428）個圖，都feel到假如爆邊起上嚟可以幾咁誇張。</p><p>半新股如入無人之境，連農夫山泉（9633）鍾睒睒身家都升到超越畢菲特，直逼朱克伯格，之前推介嘅榮昌生物（9995）都去到準備分段食糊之際，落後半新股亦有可能遲來先上岸。藥明生物（2269）股東又一次配股，而藥明巨諾（2126）近日喺現水平連番出現支持，目前只較招股價23.8元高一成左右。藥明巨諾係系內CAR-T療法嘅分支，已有產品進行新藥申請，有brand亦有概念，100億市值左右，只係金斯瑞（1548）嘅一半，配合半新股當炒，短線值博率睇嚟相當唔錯。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>