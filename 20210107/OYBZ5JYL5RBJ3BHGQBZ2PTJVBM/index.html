<html><header><meta charset="utf-8"><title>【娛樂人物】拍拖四次周身傷　同CY爆戀情　Carman：靚仔冇本心</title></header><body><h1>【娛樂人物】拍拖四次周身傷　同CY爆戀情　<br>Carman：靚仔冇本心</h1><p>關嘉敏（Carman）在2015年組成五人女子跳唱組合Bingo，惟發展幾年未見起色，去年因參加《全民造星III》，令性感舞孃形象深入民心。雖然未能打入十強，但賺了人氣和愛情，26歲的她早前被本報爆與細兩年的同組隊員陳澤言（CY）拍拖。身材出眾的她自爆17歲以來拍拖四次，更認為靚仔冇本心。</p><p>撰文：祖李</p><p>身高173cm的關嘉敏，中學時代經常在港鐵車廂遇上鹹濕佬︰「着校服嗰陣真係好多，記得有次放學搭地鐵，前面個西裝友用個公事包遮住下半身，一路望住我一路搞下面，嗰刻好驚，好彩佢想衝埋嚟嗰刻車門打開，我即刻衝出車廂。仲有一次俾另一個西裝友跟蹤，我驚到走入商場狂兜三個圈，佢唔知係咪嬲得滯，竟然喺我耳邊大聲爆粗。」問這些尷尬經歷會否造成陰影？她說︰「有少少，細個會保守啲，同男仔拍拖會講明唔拖手、唔錫㗎！後來大個就明白要分開睇。」</p><h2>初戀遇渣男</h2><p>Carman在17歲開始初戀，拍過四次拖，初戀是渣男，自己糊里糊塗做了第三者，談到這次感情重創，她大嘆︰「佢好渣！但我哋都拖拉咗兩年，拍拖第三個月我就知佢同前度未分手，用佢部電腦溫書時收到佢前度嘅訊息，見到佢哋嘅甜言蜜語同合照，好hurt兼爆喊，事後質問佢，佢認錯我又心軟，但呢次後唔再鍾意靚仔，靚仔冇本心。」</p><h2>溝通很重要</h2><p>經歷幾次情傷，Carman認為溝通很重要︰「一對男女性格冇可能完全夾，如果對方唔明你或唔顧你感受係冇可能維持，之前有段感情係次次想溝通都嗌交，𠵱家拍拖係感覺行先，然後就睇大家係咪溝通到。」</p><p>談到與CY剛萌芽的戀情，Carman拒認二人拍拖，只謂大家有好感︰「其實同佢真係冇嘢，只係覺得溝通幾舒服，會講多啲嘢。」問到大家都是藝人，約會有否避忌？她說︰「唔會，咪做返大家朋友嘅距離。」提到網民祝福及讚兩人合襯，她甜笑開綠燈︰「真㗎？佢係幾好，但完咗比賽大家各有各忙，唔諗住，但有機會發展咪發展囉。」</p><p>服裝提供︰D-mop</p><p>場地提供︰My Fitness</p></body></html>