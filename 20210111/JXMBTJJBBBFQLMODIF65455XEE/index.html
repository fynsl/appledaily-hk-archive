<html><header><meta charset="utf-8"><title>【笑到最後】怪異現象層出不窮 - 高明</title></header><body><h1>【笑到最後】怪異現象層出不窮 - 高明</h1><p>上星期Bitcoin及Tesla近乎無阻力向上，如果將兩者影像化，情況就會有如舊蘇聯超級通脹，人民排隊買麵包一樣， Tesla上升可能仲有憧憬破壞創造， Bitcoin升幅就直接係濫發鈔票嘅結果。</p><p>以前濫發鈔票直接結果，就係超級通脹，人民一出糧就拎一大袋銀紙去超市排隊買生活所需產品。香港最先感受到超級通脹苦果，大部份人生存、三餐冇問題，超級通脹出現喺樓市，將買到樓同買唔到樓分成兩個階級，相信現金為王嘅人，除非本身生產力超強，否則一般出糧打工階級，實際購買力不斷貶值，居住質素不斷下跌，直至抽到公屋居屋為止。</p><p>美國資金走入股市，超低息政策養大幾隻怪獸，壟斷企業股價水漲船高，利率又夠低，即使做違背消費者嘅決定，超低息、未驚過，以往企業懼怕消費者唾棄嘅日子已經結束，倒轉頭你驚佢ban你accounts。</p><p>高明認為社交媒體股前景一般，因為相對其他科技股，科技門檻最低，稀少性不及其他科技股，增長肯定受限，但超低息股價都唔會點跌。</p><p>唔好以為今日科企Ban某人嘅Account，同你睇法一樣，之後人生就順風順水，實情係權喺佢度，你自己嘅account命運亦不由人，維持戶口代價係夾着尾巴做人。情況有如香港樓市，有買樓嘅人見樓價上升拍晒手掌，到換樓買大間就體會真正影響。未來不論係實際生活，以及宏觀大事，銀紙變薄嘅種種怪異現象會層出不窮。絕對權力絕對腐化，0.01%人掌握嘅財富及企業，權力大到一般人窒息，當佢哋企業營運失敗，又會以「大得不能倒」理由獲救，變相永續。</p><p>唯一令自己開心少少，可能只係靠買少少「超級通脹資產」，普世墮落，買中上升資產聊以慰藉。</p><p>高明</p><p><a href="http://fb.com/bigricetea" target="_blank">fb.com/bigricetea</a></p></body></html>