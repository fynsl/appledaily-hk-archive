<html><header><meta charset="utf-8"><title>【智取大市】環球股市最後晚餐？ - 晉佳</title></header><body><h1>【智取大市】環球股市最後晚餐？ - 晉佳</h1><p>2021年首個星期，環球股市無論係美股三大指數、恒指、滬深、日經以至英德法股市，都沿住5天線上升，部份股市更突破日線保歷加上軸，其中恒指14天RSI去到71.3，正常市況下係技術超買訊號。</p><p>觀乎港股成交創下33個月新高2,700億，黑期承接美股強勢再升逾200點，似乎展開短線大升市機會偏高。</p><p>既然有超大成交配合，不妨從樂觀角度去睇。假如恒指14天RSI由70以上水平繼續明顯上升，對上兩次都係牛三尾段，分別係2015年4月港股大時代同埋2018年1月，前者瘋狂急升兩日，後者慢升接近一個月，今次有可能介乎兩者之間，總之升得越急、升市時間越短，睇吓今次係咪全球最後晚餐了。</p><p>港股走勢不輸美股，上星期以電動車股同埋物管股最強，但去到嚟緊星期，有可能由其他板塊接力。周五成交破頂，如果今日保持升市而成交達到2,500億水平，操作上，港交所（388）以至券商股會係穩健冇執輸之選，幾可肯定會保持強勢，你睇美股上市嘅富途仲強過Tesla，足以反映一切。</p><p>有消息講到兩會後推行全面註冊制，中資券商股如中信建設（6066）似乎都會起動，至於半新股唞咗幾日，亦係再起錨之選。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>