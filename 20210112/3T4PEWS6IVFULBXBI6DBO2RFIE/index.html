<html><header><meta charset="utf-8"><title>【操盤手札記】Tesla的中國勁敵 - 割柑人</title></header><body><h1>【操盤手札記】Tesla的中國勁敵 - 割柑人</h1><p>2021年開局首周，環球股市鬥升，全球十大市值龍虎榜中，Tesla一周升25%，市值超越facebook，成美國第五大、全球第六大上市公司；台積電一周升9%，市值曾越阿里巴巴（9988），成全球第九大上市公司。</p><p>電動車龍頭Tesla踩油爬fb頭，經常批評fb嘅Tesla創辦人Elon Musk應該好開心，佢嘅身家更爬過Amazon創辦人Jeff Bezos，成全球首富。Musk日前又因fb旗下WhatsApp強制用戶同fb共享資訊，呼籲轉用Signal，點知市場炒錯Signal Advance，令該股兩日狂升11倍。事實上，Signal並無上市。</p><p>Tesla飆車，中國電動車龍頭比亞迪（1211）上周亦飆18.2%，吉利（175）更誇，上周五單日已飆19.6%，因受夥拍百度造車消息刺激，但其後證實只係母企。昨日，比亞迪再升6.7%，吉利跌2.6%。港股28000關得而復失，收27908，升0.1%，成交連續5日逾2,000億元。</p><p>比亞迪新能源車上月銷量2.88萬輛，按年增1.2倍，好過預期；全年銷量18.97萬輛，相對Tesla中國銷量突破12萬輛，亦跑贏好多。大行睇好中國電動車市場，繼瑞信後，花旗都上調比亞迪目標價，睇339元。除咗中國，比亞迪亦拓展海外，剛獲哥倫比亞千輛電動巴士定單。</p><p>此外，比亞迪正在加快分拆半導體業務上市；而據內地「天眼查」顯示，集團又剛於1月4日成立電池研究新公司。集團正喺半導體、電池等層面，搶佔技術優勢。比亞迪昨收256.2元，過去四周累升四成，短線已呈超買，但估計回吐至5天線約237元已有支持，可逢回吐吸納。</p><p>割柑人</p></body></html>