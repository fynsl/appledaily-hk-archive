<html><header><meta charset="utf-8"><title>【魚樂無窮】收市前必做的事 - 唐牛</title></header><body><h1>【魚樂無窮】收市前必做的事 - 唐牛</h1><p>好耐冇見過港股炒風如此熾熱︰日日千幾二千億成交，焦點板塊你追我趕，不少戰友收市後均表示感到疲倦、虛脫，上氣唔接下氣。大時代重臨，贏錢固然開心，但時常警惕自己，升市不要太興奮，最怕太心雄亂咁掃貨，然後一個調整搞到方寸大亂，得不償失。點樣可以令自己保持冷靜？我習慣每日收市前scan一次持倉，同時假設翌日大跌市來到，你就會知道，邊啲股份可以留低，邊啲股份要out。</p><p>力勁（558）隔晚公佈賣地詳情，埋單預計可獲利十多億，但由於涉及時間以數年計，加上累積升幅已多，獲利盤蜂擁而至，有跟本欄操作的戰友，應該獲利甚豐，可以自行操作，我則選擇用零成本方式持貨，務求食盡大浪。另一隻曾推介的教育股中滙（382）配股集資，昨日低開後有買盤承接，兼力守配股價，現價較推介時仍有利潤，繼續坐定定。</p><p>去年9月曾推介的億和（838），日前公佈全年虧損收窄至1,500萬至2,200萬元，單計下半年最多賺5,100萬元，假盈警真盈喜也，亦印證了當日推介時的原因︰大股東密密掃貨有原因。幾個月前嘅事，無謂認叻，我也一早被悶走，但噚日在高位突然閃跌，即刻買番啲傍身，好彩埋單倒升收場，算是報番仇了。</p><p>唐牛</p><p><a href="http://fb.com/tongcow88" target="_blank">http://fb.com/tongcow88</a></p></body></html>