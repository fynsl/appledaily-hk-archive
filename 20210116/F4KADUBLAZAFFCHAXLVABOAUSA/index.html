<html><header><meta charset="utf-8"><title>葉劉獻計 - 左丁山</title></header><body><h1>葉劉獻計 - 左丁山</h1><p>在銅鑼灣希雲街「旭」與公子L享用美味鐵板燒消愁之後，講話大聲咗一啲，竟然因此結識咗一位新亞師弟，退休私人銀行家T，可謂機緣巧合，公子L與師弟也都係1979年大學畢業嘅，呢一輩畢業生生得逢時，在香港搵食幾易，1980年代末與1990年代初時候移民，攞完外國護照再回來香港搵銀。好彩沒有遇上霉運嘅，現在已可安享退休生活，公子L與師弟T正是此類型。左丁山對佢兩位講，好彩你兩位老早移民成功，回港再貢獻香港社會，走遲咗要揸住BNO移民英國嘅話，會畀行政會議成員，立法會資深議員，前保安局局長，前入境處處長葉劉淑儀女士搞到你哋失去香港居留權也！公子L話葉劉係咁意講吓嘅啫，大概只係放氣球測試香港人反應啫。</p><p>做過入境處，做過保安局，葉劉其實好清楚居留權及香港人移民嘅數據，如果佢係得到北京垂青，指派佢放風，以佢資歷，算係最佳人選，但如果佢事先冇同北京摸底，自動獻計，正是體會領導苦心，有望再次在2021年下半年宣布再度參選特首。你估係邊樣呢？葉劉把口已經承認冇北京授意，限制BNO移民人士國籍係佢分析之後嘅意見。英國在2021年1月31日開始，本港持BNO者可以申請簽證移民英國，葉劉此時此刻建議中央嚴格執行「中國國籍法」禁止雙重國籍，持外國籍的香港人需要放棄香港的居留權與投票權，一定起碼有幾十萬BNO持有人怨聲罵聲不絕。</p><p>葉劉言論驚人，又語焉不詳，因為香港估計有三十萬加拿大人，又有至少三十萬澳紐美人，大部分係本港永久居民，幾乎所有大富豪下兩代，建制派商人皆持有外國護照，陳啟宗係表表者，特區政府唔會逼佢地靠邊站啩？二選一呀？葉劉之後澄清，佢係想有一個「截止日期Cut off date」，（左丁山舉例：2021年1月31日），該日子後獲取外國籍的人，會被視為放棄中國籍，以後返香港要申請工作簽證，講得白啲，就是留島不留人，你用BNO簽證入籍英國，以後唔駛返嚟嘞。如果真有此例，不少高官在外國讀書等入籍嘅子女將來亦會喪失香港居留權，林鄭丈夫兒子早已有英國護照，則不受限制。葉劉呢條計，勁過青竹蛇兒口，黃蜂尾後針，下次有立法會議員選舉嘅話，港島區BNO持有人及中產投票前不妨喚起回憶。</p></body></html>