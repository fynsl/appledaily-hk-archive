<html><header><meta charset="utf-8"><title>Signal轉唔轉好？- 畢明</title></header><body><h1>Signal轉唔轉好？- 畢明</h1><p>Signal 熄了爐。好開心。（前天晚上的事。）</p><p>Signal 熄了爐，冇人講，唔係新聞，有啲唔開心。（昨天睡醒的事。）</p><p>死機，用唔到，非好事，但對Signal及廣大用家而言，絕對是Happy problem。仲唔係太受歡迎，下載過量、用度超額炸爆咗？隨即懷着無限包容和愛心，祈求天父做多多好人，令它順利過渡一個又一個將要面對的growing pain。</p><p>原來一夜之間，單是Android用戶已多了4千萬，真是sorry but congrats for the inconvenience。</p><p>第二朝睡醒，機仍死，社交媒體談論者少，香港的新聞媒體沒有報導。談論，不是要插要打要殺，可以是詢問、關心、恭喜；報導，不是要追擊、幸災、指責，可以是反映、理解、求證。</p><p>Signal死機原來唔係新聞。換了是WhatsApp死機，社交媒體早大規模洗版，一鬧二哭三上吊，今次明顯不一樣。WhatsApp死機，新聞必第一時間公告天下，像港鐵故障一樣，因為真是大事，影響者眾。今次死機，至少反映兩件事，大家對Signal的愛惜包容，還有是兩者的普及性還是懸殊。很多人是app先單撈，未真正大用吧？</p><p>終於，眼見Signal的海嘯式後浪來勢（Telegram都數天內多了2千5百萬用戶），WhatsApp擲出「延遲新條款生效日期」緩兵，說法和不解決核心問題的狡詐，像極了極權。「之前令大家誤會，給時間大家消化」，但什麼都不改。</p><p>Thanks but no thanks。冇誤會、冇混亂，分手純粹因為太清楚你為人，發覺你越大越壞，心術不正，偷呃拐騙，初初識你嗰陣都唔係咁嘅，撻吓多啲搶吓又多啲，受夠忍夠你的臭臉，有選擇，點解唔走？「暫緩」，不等於撤回，冇人清楚得過香港人，你說the new policy is dead都唔會信，因你已毫無誠信。</p><p>如果你對於離開WhatsApp還是觀望、猶疑，基於懶惰，或超然巴閉世事都給你看透了，誰又知Signal將來不變壞、不變賣呢？不緊要。</p><p>跟你分享幾個我自己割WhatsApp的理由。</p><p>一、”Hate Something，Change Something”。除非冇得揀、不喜歡就求變。至少嘗試，努力變好，對人對事對自己都係。憎WhatsApp、憎豬克八格、憎他的營商手段，憎他太靚仔，所以割。我是做廣告的，廣告商冇事冇幹不會更新合約條款，背後一定如蝙蝠俠的小丑所言：”You know...they’re schemers. Schemers trying to control their little worlds. I try to show the schemers how pathetic their attempts to control things really are”，看清楚他們要你同意什麼。</p><p>二、斯諾登最贊成。為了大眾私隱而負上叛國、踏上逃亡之路，也要吹哨和極權對抗的人。2016年10月5日斯諾登在自己的Twitter發了一個帖，分享《紐約時報》一單新聞，新聞照是Moxie Marlinspike，Open Whisper Systems暨Signal的創辦人，題為《Subpoenas and Gag Orders Show Government Overreach, Tech Companies Argue》，他認為政府的手臂伸延得太遠了。</p><p>當時美國維珍尼亞州東區聯邦地區法院發出傳票，要求Signal的代表機構，向聯邦大陪審團提供兩名Signal用戶的信息。先別說是「出賣」，就算是協助調查，Signal都不會、亦不能。</p><p>Signal的回應是，兩個用戶，一個並非Signal用家，收線；另一個，我們只擁有客戶最少的資料，就是斯諾登說的：”The FBI came after #Signal, only to find they log only account creation date &amp; last login time”。除了幾時開戶，只知用戶最後幾時登入，冇喇。唔係唔想幫政府，係幫唔到。</p><p>三、條氣唔順。做生意惡到咁，依家唔係我在電子世界唔檢點，係有人要入我後門偷嘢偷窺，由本來疏於防範小事不計較，到如今你俾個清單要我同意你予取予攜？包括Location、Contact、Contact Info、Purchase、Financial information等等。Signal乜都唔知、唔睇唔keep唔需要，我做乜任你非禮。</p><p>世上沒有一勞永逸。世上沒有一生不變。只有不斷管理和保護好自己及親友的私隱。我也沒有WeChat淘寶。如果Signal他日變壞，我再變，但起碼它變之前我安全。</p><p>Msg App是送信的，你替我派信，憑什麼看我的私人往來？免費喎，咁你可以收我錢，我不付，不服務。幹嗎理我家人朋友聯絡地址電話，財經活動和購物喜好？我喜歡豹皮底褲收集性玩具干卿底事，方便你暗算我嗎？</p><p>至於那些不肯轉場的「親友」，他們移不移民，不在你考慮之列，是個人選擇，但我搬了屋，給你新地址，你硬要去舊屋找我，都唔使聯絡啦。</p><p>我憎獨大，不喜怪獸，尤恨極權，任何可以制衡削弱一下，又decent合理的場，我都轉。MeWe page已開，<a href="https://mewe.com/p/budming%EF%BC%8C%E7%94%98%E9%A1%98%E4%BB%98%E8%B2%BB%E3%80%82%E5%85%8D%E8%B2%BB%E6%9C%AA%E5%BF%85%E6%9C%80%E8%B2%B4%EF%BC%8C%E4%BD%86%E4%BB%A3%E5%83%B9%E6%9A%97%E8%97%8F%E9%99%B0%E9%9A%AA%EF%BC%8C%E5%8F%AF%E5%85%8D%E5%89%87%E5%85%8D%E3%80%82" target="_blank">https://mewe.com/p/budming，</a>甘願付費。免費未必最貴，但代價暗藏陰險，可免則免。</p><p><a href="https://mewe.com/p/budming">https://mewe.com/p/budming</a></p><p>IG：budmingbudming</p></body></html>