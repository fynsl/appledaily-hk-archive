<html><header><meta charset="utf-8"><title>【娛樂人物】大時代高歌　RubberBand</title></header><body><h1>【娛樂人物】大時代高歌　RubberBand</h1><p>頒獎台上的一句香港人加油，RubberBand其實一直都與香港人同行。由《阿波羅》、《睜開眼》、《未來見》、《逆流之歌》到《漫長》都是最溫柔窩心的力量。</p><p>訪問這天在RubberBand的band房，與《叱咤》陣容一樣三缺一，剛做爸爸的隊長阿正為照顧小女兒留家。6號說：「我諗大家都需要加油啦呢兩年，大家都有好多疲累，唔係體力疲累，係心理疲累。」泥鯭說：「你去一個運動會比賽，你嗌美國隊加油，澳洲隊加油，其實好正常！」</p><p>這兩年的香港，太不正常。「我仍然睇到香港有好多好勇敢嘅人，幫我哋撐住香港。我覺得𠵱家間屋甩皮甩骨，但係仲有好多人修修補補頂住撐住，其實係一件好可愛嘅事！」泥鯭說。</p><p>RubberBand用音樂撐住他們愛的香港，「香港人的樂隊」有一種責任。永遠冷靜又句句到肉的阿偉說：「唔好太神化件事！」6號補充：「我哋都係平常人，只不過會玩結他打鼓會唱歌嘅人，我哋同記者朋友、醫護朋友同所有人喺呢個城市，唔知聽日會點，起碼有音樂囉！」</p><p>在大時代見證高歌，RubberBand永遠都在。</p><p>撰文：文嘉龍</p><h2>捱過聽日就冇事</h2><p>元旦《叱咤》台上，6號很想再一次分享《漫長》這首歌。2019年12月誕生《漫長》的時候，RubberBand當時正與林家謙、方皓玟等人，在觀塘band房樓下的一家私房菜打緊邊爐，「其實我媽媽當其時啱啱入院，我每晚都唔想瞓覺，瞓又瞓唔着。」</p><p>《漫長》甚至是新碟《i》，背後有太多小故事小密碼。6號說，2019年搬了家，搬到理工大學附近，他媽媽經常很擔心，「媽媽係上一代嘅人，佢未必會明白我哋做嘅音樂，甚至乎佢會擔心，因為我搬咗去九龍喺理工大學附近。我好深印象有一次，有親戚講開話有一晚你阿媽打畀我，傾到12點幾，其實一個老人家12點幾係要瞓，佢又好擔心阿仔搬咗去嗰頭，好擔心佢啲安全，正正就係我recall返《漫長》派台嗰時，所以對我嚟講感覺最強烈。」那時香港正處於煙霧瀰漫狀態。</p><p>泥鯭說：「我諗由19年中到𠵱家，無論由我自己或者呢個社會，甚至呢個疫情，其實大家都好需要一啲力量，你會覺得好無助！好似一個長跑手，你跌低，有人扶你一扶，但你都要繼續自己行。」新碟《i》去年12月推出，紀錄了這兩年間的香港，阿偉說：「我好記得做呢首歌（《漫長》）正正係19年社會運動，因為嗰時個氣氛，我哋好想做一首歌可以鼓舞到人。」</p><p>與其說是一首打氣歌，6號說是勵志歌更適合，他說太太Tim Lui的一句歌詞是神來之筆，「喺呢個咁困難時刻，有時我哋都會覺得，你寫出來，係咪都會自欺欺人呢，你會唔會再寫，捱過聽日就冇事？反而我好鍾意有一句，我哋瞓醒suppose係天亮，但係如果更加黑嘅一晚係點呢？（如果明晨是更黑一晚，應該怎麼進化）呢一句畫面好強，其實係太太一個神來之筆。」</p><p>RubberBand代表「香港人嘅樂隊」，冷靜的阿偉說：「唔好神化呢件事！」泥鯭則說：「我覺得唔應該將感情押晒喺一個單位上面，等如好多人將感情押咗喺Trump（特朗普），𠵱家可能好多人都開始覺得究竟Trump做緊咩呢？我哋可能會有令大家失望嘅一日㗎喎，咁點算呀？我覺得平常心，可能下一個五年，又有第二班人代表緊香港呢！」</p><h2>社會好多荒謬事情</h2><p>2008年出第一張唱片至今12年，RubberBand的歌曲都與香港人同步呼吸，不是活在平行時空，尤其這兩年間的香港變化，經歷社會運動和疫情，成員間各有感受。6號說：「社會運動就大家一齊經歷，至於自己，19年我哋去咗好多地方，最興奮去咗慕尼黑一個音樂交流，本身應該好驕傲好正，但係喺慕尼黑公園唱我哋嘅歌《Dedicated To……》，望住一個咁好天嘅慕尼黑天空，你就諗起嗰時香港，8月，大家經歷緊好難過，你好想返番去香港，因為更加緊要嘅事喺自己城市發生緊，令到你個心好亂。」</p><p>到了2019年尾，6號媽媽癌症復發，再到2020年疫情爆發，「我自己係有啲depressed，回顧返20年春天去到9月，第三波啱啱退嘅時候，商戶都想有啲嘢重新搞返起，我哋叫做多返啲工作，加上媽媽（離世）傷痛，自己好似處理得好咗少少，我經歷咗一個高山低谷。」</p><p>學到了凡事不喜不悲，「有一次我同泥鯭傾，不喜不悲就係我中間學到嘅嘢！如果媽媽健康啲，走嘅時候（探完病）唔好太興奮，因為聽日可能好攰又瞓着咗！最尾難關係醫院最後唔畀人探，嗰段時間就係我媽媽啲藥慢慢唔係好work，佢慢慢昏迷最後嗰三個禮拜，我哋都辛苦，我阿爸都成80歲人，佢每日都堅持拎啲湯去畀阿媽，反而我都唔係可以每日堅持到。」</p><p>泥鯭亦說要學習不要大喜大悲，「因為19年有一段時間係好大悲，但係有啲好小嘅事，你就好大喜，熱烈地彈琴熱烈地唱，其實個人反而好辛苦！成件事未完，跟住又疫情，惟有學識唔好大喜同大悲，個人平靜啲，我覺得襟熬啲！」至於在疫市下開了餐廳的阿偉，這兩年間更感荒謬，「無論大世界或者自己世界都不停變緊，社會見到好多好荒謬嘅事情，有時你會覺得好失望好氣餒，再加上今年疫情，我嘅工作除咗做音樂，亦有同朋友做餐廳，我哋都仲要諗交租出糧，堅持盡量唔好去減薪或者放無薪假，真係捱咗好耐，係難頂嘅！」</p><p>「保就業」有好過冇，但阿偉說：「我唔期望呢啲嘢，香港已經經歷咗第四波，無論由第二波第三波第四波，大家其實都睇到係封關問題，把關不力，跟住你又話有津貼再畀我，其實冇意思㗎，不如大家做好啲！」6號則說樂隊經歷了九個月冇工開的日子，「可能我自己唔係好果斷去作出改變，我見到身邊有啲好tough嘅朋友，真係走去送Foodpanda，有車就去做Uber司機，我自己未去到一個咁大嘅決心囉！」</p><h2>面對唔同程度離別</h2><p>好不容易捱到2021，《叱咤》過後，RubberBand宣佈即將舉行4月紅館騷，泥鯭說冇得擔心，「𠵱家咪觀望囉，2月又話有疫苗，如果2月開始打疫苗，打咗都對疫情冇乜改善，冇辦法啦！點都要plan，𠵱家唔係話book下個禮拜個場打羽毛球，所以要有最壞打算地去安排，呢個係唯一可以做嘅！最緊要睇返個政策，𠵱家基本上係你捉摸唔到，應該做嘅嘢唔做，唔應該做嘅嘢做晒，跟住有一班犧牲咗，譬如酒吧某啲行業無端端犧牲，我哋就要睇吓點樣可以喺呢個左搖右擺嘅政策底下去避免犧牲！」</p><p>紅館騷主題，6號說離不開聚和散，「我有家人離去，每個人都要面對唔同程度嘅離別，可能係我哋嘅中學同學再次移民，以前係加拿大美國新西蘭，𠵱家多咗去英國，正面去諗就係有散必有聚，好似我唱《練習說再見》時候諗起我媽媽，有時有啲朋友走咗，可能都會送上一句『那邊見』，𠵱家有啲朋友會寫埋我哋嘅歌《未來見》！我以前唔係好鍾意圍爐呢個字，但係我哋舊年年尾分別去睇咗達明個騷，好感覺到音樂畀到你嗰樣嘢，一個好叻做鞋嘅師傅，做咗畀你，你行咗一段好崎嶇嘅路，你會感覺舒服；我哋有一班彈嘢嘅人，我哋可以畀到音樂你，都係畀到大家一個力量一個溫暖。」</p><p>關於聚散去留問題，結了婚的6號說，有和太太商量過，但現階段還是會留下來好好照顧爸爸；同樣結了婚還有個5歲囡囡的阿偉則說，不管去或留都是為了小朋友。至於泥鯭：「我當然留喺度，好難得可以見證到𠵱家發生嘅事，但係好多嘢你唔知，可能聽日突然間有個政策命令，BNO同特區護照，你是但要揀一樣，你咪即刻要make decision囉，呢個唔係我控制，我哋好被動，總之可以嘅話，我梗係想留喺度見證呢個時代啦！」</p><p>常常將「好愛香港」說出口的RubberBand，最愛香港甚麼？泥鯭說：「我諗我最愛香港人囉！我諗一班優秀嘅人，有世界視野嘅人，有普世價值嘅人，先至係呢個地方我最鍾意嘅嘢！」阿偉最留戀以往的價值觀，「啲人成日都話我哋殖民地時代出世嘅人好戀殖，其實我都有諗呢個問題，我又唔覺得我特別戀殖，我留戀嘅係以前嗰種制度、嗰種價值觀！近幾年急速轉變，其實我留戀嘅係嗰套價值觀，我唔係特別戀殖！」</p><p>6號說縱使有好多睇唔過眼的事情發生，仍然可以愛下去，「我哋喺慕尼黑，我同阿偉試過食咗幾日西餐，真係要搵返唐餐食。你掛住嘅原因就係你生喺呢個地方，其實冇得揀，你最舒服嘅地方就係養大你嘅地方，我諗由嗰度開始就孕育愛！你問我係咪好愛，我會講係好愛，但係掉返轉頭亦都有好多嘢睇唔過眼，你睇唔過眼，係因為你仲愛佢，你可以完全同佢冇關係唔理佢，我移民去北極某個村落，但係你仲會關心佢。」</p><h2>後記：身體健康</h2><p>新年新希望，6號希望紅館騷可以順利舉行，阿偉則說：「其實我喺《叱咤》都有講，我真係好想大家都平安同快樂，我大膽講呢一兩年大家都唔係好快樂亦都唔係好平安，我真係希望大家都可以有呢兩樣嘢！」</p><p>泥鯭說：「我最希望就係……我最希望就係身體健康最緊要，留得住條命健健康康就乜都做到，你要躊躇滿志都要有健康嘅身體，所以大家都要身體健康！」</p><p>留住條命，繼續唱。</p></body></html>