<html><header><meta charset="utf-8"><title>【笑到最後】虛擬貨幣與虛擬移民 - 高明</title></header><body><h1>【笑到最後】虛擬貨幣與虛擬移民 - 高明</h1><p>2021年，有KOL撰文表示，繼續對比特幣持懷疑態度，一定不會投資比特幣。正如本欄之前文章「一注獨贏買姜濤」所講，比特幣可能真係騙局一個，但係傳統財經界提供唔到願景，點樣賺得多過呢個騙局，結果仍然係推介橫行十年嘅港股，繼續用同樣精神面對未來10年，肯定不進則退。</p><p>另一個要跟隨時代轉變嘅概念，叫做移民。剛剛過去一個星期，全球已經出現社交媒體移民潮，由WhatsApp轉Signal，由facebook轉MeWe。上一個世代，大家興高采烈迎接社交媒體，覺得係推倒舊有霸權，最後發覺科技企業只係借助大家嘅力量，成為新霸權。今次由科技巨企，移民到科技細小企業，普遍心態理智得多，就係用新一代程式去制衡科技霸權。</p><p>唔同環節嘅移民，其實一早已經出現。上連登望一望股票post，下一代炒港股嘅已經大減，但係賭性永遠唔會消失，更加多人轉炒美股，投資上也移民。高明經歷過幾個港股牛市，港股嘅困難，在於市場太過單一，會計佬、條例佬、幕後佬玩港股可能得心應手，喺呢三方面唔係專家嘅人，炒港股就蝕章，更何況，近年港股加入國情概念，令到上述三者都變成閒角。相對而言，美股市場較闊，包容性較大。</p><p>人濟關係、財富儲存同埋投資搵食，一早已經移民。近年趨勢，只係將移民呢個特權平民化、去中心化，情況有如Bitcoin，大家都可以印鈔（掘礦）、又可以縮表（忘記密碼或掉咗隻harddisk）。</p><p>新霸權取得權力後不斷中心化，失望嘅人不斷搵方法去中心化，世界發展向兩邊扯。覺得移民等同去搬磚、洗大餅，呢種思維等同十年前話bitcoin係騙局。唔想行其他人條舊路排隊尾，真係要思考點跳出前人訂嘅框框。</p><p>高明</p><p><a href="http://fb.com/bigricetea" target="_blank">fb.com/bigricetea</a></p></body></html>