<html><header><meta charset="utf-8"><title>【智取大市】葉茂林會死錯人嗎 - 晉佳</title></header><body><h1>【智取大市】葉茂林會死錯人嗎 - 晉佳</h1><p>聯交所資料顯示，耀才（1428）出完盈喜之後連續3日，大股東葉茂林喺市場上瘋狂沽出8,197萬股或1.77億元股份，減持佔3日成交一半，相當於已發行股本4.83%！難怪沽壓大到咁。</p><p>如果有留意耀才近期買賣盤，就會發現呢3日其實耀才自己佔據大部份沽盤，右手邊不停掛50K沽貨，然後買盤個棚儲到咁上下，就一口氣沽爆幾格。屈指一算，葉茂林平均減持價2.16元，低股份3日平均價2.18元些少。同樣有趣嘅係，沽完貨後，葉茂林提早向聯交所申報沽貨，唔係因為佢乖，而係睇嚟想個消息星期五唱通街，反映喺星期一股價度，至少佢成件事係要趕住做。而喺周一中午，葉茂林亦會喺公開活動見記者。</p><p>呢個操作表面上看似笨實，因為盈喜後股價2.48元，葉茂林沽貨平均價代表13%折讓，以3日市場接貨情況，照計配股可以更高價散貨。執筆呢一刻估計其中一個可能性，係耀才根據一般性授權配發新股畀葉茂林，形成先舊後新配股嘅效果，而耀才股東會早已通過發新股最多兩成嘅一般性授權。以目前股價2.12元計，葉茂林買新股價格有條件略低過或同自己沽貨價平手，葉茂林喺呢種操作下就有機會出現甜頭。如果真係發新股，集資啲錢可以做乜？以近期咁多熱門概念，的確不愁出路吧。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>