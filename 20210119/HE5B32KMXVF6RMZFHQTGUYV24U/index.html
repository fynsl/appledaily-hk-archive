<html><header><meta charset="utf-8"><title>【娛樂人物】《造星III》奪獎後減稜角　陳葦璇戒衝動</title></header><body><h1>【娛樂人物】《造星III》奪獎後減稜角　<br>陳葦璇戒衝動</h1><p>用「士別三日，刮目相看」這句說話來形容只有25歲的陳葦璇（原名陳嘉茵，Kira），最為貼切。她在2015年曾以「Kayan」此名字加入女子組合As One在樂壇發展，去年剪掉了一頭長髮重新出發，參加ViuTV的《全民造星III》勇奪第二名，更為其人生帶來全新轉變。</p><p>以女子組合As One入行的陳葦璇，當時外貌嬌滴滴，可愛的造型吸引了不少宅男fans，到了2020年，她突然以中性短髮look參加《全民造星III》，最終在眾多對手中脫穎而出，成功得到第二名。</p><h2>台灣思前路</h2><p>日前Kira接受《蘋果》訪問，以一身牛仔褸襯同色短裙的造型現身，卻未感受到在比賽期間所帶來的壓迫感，她笑說：「林二汶話個稜角冇咁犀利，一開始《造星III》嘅時候，可能因為要比賽，成個戰鬥格，睇落好似好兇狠。不過經過阿祖（梁祖堯）同二汶嘅workshop後，磨去咗稜角，對人有番啲親切感。」Kira還說：「我鍾意𠵱家嘅自己，不過我今年25歲，話大唔大，話細唔細，但係唔知點解畀人感覺，好似身經百戰，好老練！」 提到今次參加《全民造星III》，她坦言獎項並不重要：「之前覺得自己狀態唔好，所以同公司提議要停一停，之後又去咗台灣旅行，識咗一啲喺台灣做音樂嘅朋友，傾傾吓講到自己點樣可以喺呢行搵番自己嘅character，究竟自己鍾意邊一類型嘅音樂？之後返到香港，我都不停喺度諗，究竟我係想做一個乜嘢類型嘅歌手。參加完比賽，知道自己想要啲乜嘢音樂，之前覺得自己好難同人哋接近，喺圈中好難識到好親密嘅朋友，但係今次俾我識到呢班好朋友，我仲學識坦然咗，冇咁着緊所有嘢，好開心有呢一個經歷。」</p><p>而比賽期間發生了一個小插曲，Kira在排練期間因B4組的組員阿左不經意地說了句：「我好開心可以同dancer一齊跳舞啊！」令她感到不滿並說：「如果我跳得不好，是我的能力問題。如果我跳得好，為甚麼我要被稱為dancer，而且我付出的比dancer更多，我有對口型，我有表情，我所做的是一個artist所做的事，我不是站在後面伴舞的。」言論一出，Kira即被舞蹈界及網民圍攻，重提事件，她說：「嗰陣係好手足無措，我都有問二汶同花姐，花姐睇完話明我講乜嘢，所以先俾片段出街。二汶寫咗好大段文字俾我，嗰段時間嘅心情同壓力好大，影響咗我嘅情緒處理得唔好，佢理解我嘅諗法同感受，但係佢希望我經過今次事件，做人可以沉實啲，唔好咁衝。經過今次事件，我知道任何一件事都有佢嘅不足之處，希望自己可以冷靜啲，唔好俾自己嘅情緒撻到咁高漲嘅位置。」</p><h2>從前慣獨行</h2><p>Kira坦言：「可能我以前係運動員，一直都係獨行獨斷。經過呢件事，再加上『戰狼11』嘅體會，學識多啲了解別人嘅感受，我從來都冇睇唔起嘅意思，不過對我嚟講，係好嘅經驗。」</p><p>撰文：唐琛悠</p></body></html>