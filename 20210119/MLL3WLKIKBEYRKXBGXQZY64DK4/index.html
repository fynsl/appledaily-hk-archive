<html><header><meta charset="utf-8"><title>【操盤手札記】內地支付大變奏 - 割柑人</title></header><body><h1>【操盤手札記】內地支付大變奏 - 割柑人</h1><p>今年係中國「十四五」開局，美國則白宮易主，市場早已偷步炒放水、炒中美關係緩和。大行對今年樂觀，瑞銀以「牛轉錢坤」、貝萊德以「投資新秩序」佈局。不過，經濟係咪復蘇，風險變數係疫苗效用，據哈佛大學研究，疫苗保護期若少過40周，疫情可能每年冬天爆發。</p><p>論近期炒風，Bitcoin最癲！Bitcoin喺1月3日升穿34,000美元，但不足一日就跌15%至29,000美元；1月8日又升至近42,000美元，但短短三日又跌28%至30,000美元，再三日後重上40,000美元。有別於2017年ICO炒風，今趟多咗基金大戶參與；但散戶想搭順風車，隨時變搭過山車。</p><p>2008年金融危機，央行採取量化寬鬆貨幣政策，Bitcoin嘅出現猶如向此策投不信任票。2017年Bitcoin升至20,000美元，泡沫爆破，2018年跌至3,100美元。不過，加密貨幣經過多年發展漸獲認同，漸具資產功能。唔想直接買Bitcoin，亦有Grayscale Bitcoin Trust（GBTC）可選擇，但每年管理費2%兼有溢價；Bitcoin概念股則有Square同PayPal，好過中國礦機股。</p><p>PayPal係美國支付龍頭，近期除咗開展加密貨幣交易，亦擴展中國支付市場，繼2019年購入國付寶70%股權後，上周曝光再增持至100%，成中國首間全外資第三方支付機構。中國支付市場增長快速，預計2023年規模超過96萬億美元。中央引入外資，有指係為防止壟斷。</p><p>中國支付龍頭——支付寶、微信支付，正喺反壟斷風口下，反而中小型支付平台有望乘風而上，具支付概念嘅股份如百富環球（327），可投機性小注吸納。該股周一收7.95元，反彈2.6%，中線博升兩成，回調一成止蝕。</p><p>割柑人</p></body></html>