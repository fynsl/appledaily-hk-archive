<html><header><meta charset="utf-8"><title>莫將休克當眼睏 - 鄧達智</title></header><body><h1>莫將休克當眼睏 - 鄧達智</h1><p>問收銀姐姐：點解唔見你哋朝朝開舖，已經坐定等飲茶個常客嘅？</p><p>回答：高大威猛，光頭嗰個⋯⋯？走咗啦！幾個月前喺公廁瞓低，途人call白車送院，已經失救。</p><p>高高大大、聲如洪鐘，每次坐冰室外面飲早茶，筆者坐入面都清楚聽到幾條麻甩佬傾偈嘅內容；年齡不過五十出頭⋯⋯真可惜！</p><p>同學丈夫去年中秋節心絞痛，送院後不久失救，退休才幾年，生活正常平素到佛堂做義工，除草種花。</p><p>親戚比我還少幾歲，心痛出狀況，好運人在家中，立即求醫，得以改善。</p><p>住在隔籬村的好友一生不吸煙，如非飲宴滴酒不進，平素喜運動腰患放棄打羽毛球不棄運動，改踩單車；完全健康熟男版本，吸引不少靚女剩女打主意。</p><p>工作三班制，那天返夜班後原定約我早茶，卻留言不舒服，取消約會。已覺不妙，此人生活有規律，甚少將約會改時或取消，一兩星期約會取消幾次，心底滲出聲音：生病了。</p><p>取消約會一兩小時後，發來短訊：心跳厲害，呼吸困難已入院求助⋯⋯再見已近兩星期後，入院除立即被戴上氧氣機輔助呼吸，送往另一家醫院，不得下床，醫生反覆為他進行測試，尤其心、肺方面，留醫十日。</p><p>好友的健康狀況為我們都敲起警鐘，他的生活習慣、健康表現向來是我們的一記標準，若他心臟都出現問題，眾人驚愕立馬未雨綢繆，無謂知悉過遲，返魂無術。</p><p>兩年前從朋友生日宴出來，街上走了幾步忽覺眼前一黑，還好心性硬頸怎也不讓街頭出醜，挨住路燈柱站好，定神後才再行走。以為自己酒飲多了，其實不過香檳幾杯。</p><p>剛過的聖誕與新年，New Normal：長午餐（四到五小時），也是飲過香檳，埋單簽單眼前一黑，以為累睡着，後來家庭醫生告知：這叫休克！</p><p>不等啦，自己強項：不是身體特別好，而是求醫動作早。</p><p>將會入院幾天，360度驗心驗身。</p><p>電郵：<a href="mailto:chiuou@gmail.com" target="_blank">chiuou@gmail.com</a></p></body></html>