<html><header><meta charset="utf-8"><title>醫生舊愛結婚　同鄭衍峰情變吵大鑊　馮盈盈速換畫　冧陪鬍鬚男撐枱腳</title></header><body><h1>醫生舊愛結婚　同鄭衍峰情變吵大鑊　<br>馮盈盈速換畫　冧陪鬍鬚男撐枱腳</h1><p>【爆相爆片─中環】港姐冠軍馮盈盈貴為MK界女神，最近卻頻頻失戀，繼醫生舊愛鍾文浩（Martin）今個月底將與新歡結婚後，盈盈又傳因與大隻主播男友鄭衍峰發生爭執而分手。不過她不乏裙下之臣，日前《蘋果》讀者羅小姐就透過「爆相爆片」，直擊馮盈盈與一名鬍鬚男在高級意大利餐廳共晉午餐，兩人不但有講有笑，馮盈盈更「個樣好冧」。</p><p>於2016年香港小姐競選奪得冠軍的女神馮盈盈，當選時曾大方公開有個醫生男友鍾文浩，其後受訪更會暢談情侶間甜蜜事，2019年初她跟男友一同置業同居，惜同居不足一年，去年便宣佈跟男友分手。本月初Martin流出與氣質新歡的結婚照片，二人將於本月底結婚。馮盈盈與Martin分手後，暗撻無綫《#後生仔傾吓偈》的大隻主播鄭衍峰，近日傳出鄭衍峰不滿女友拒絕公開戀情，拒絕繼續「做兵」的他更在電視城發火，與馮盈盈吵大鑊，因此驚動高層，二人被樂易玲照肺後反面，不足一年情玩完。</p><h2>嘆意菜傾兩粒鐘</h2><p>不過現年只有26歲的馮盈盈一直不乏裙下之臣，曾有傳她鍊贏張曦雯，獲舊老闆「殼王」陳國強特別睇起，成為新寵兒，更忽然富貴，除搬去價值2,300多萬的將軍澳千呎新居外，又手執價值20萬元的Hermès手袋，十分高調。《蘋果》讀者羅小姐透過「爆相爆片」，踢爆馮盈盈又有新歡，日前她與一名穿西裝的鬍鬚男在高級意大利餐廳共晉午餐，馮盈盈不時流露冧爆表情。</p><p>上周四（14日）下午1時許，馮盈盈與鬍鬚男在中環8 1/2 Otto e Mezzo BOMBANA意大利餐廳食飯，據悉該餐廳擁米芝蓮三星，午餐人均消費都要1,500元。馮盈盈一身斯文打扮，而同桌男士則戴眼鏡、留有二撇雞，加上筆挺西裝，望落似事業型男士。羅小姐說：「佢哋好好傾，大多數時間都係馮盈盈講嘢，男嘅就望住佢用笑容回應，馮盈盈個樣好冧，不時含情默默望住對方，好似只係拎咗個電話出嚟一陣。」由於餐廳內大部份均是外籍人士，馮盈盈與鬍鬚男特別挑選角落位置安坐，明顯是想較少人留意，可以暢所欲言，二人更傾足兩小時差不多三點，鬍鬚男埋單後先行離開，馮盈盈低頭看手機，並於相隔大約五分鐘後才離開，似想掩人耳目。</p><h2>死撐非貪慕虛榮</h2><p>其實過去一年，馮盈盈跟鄭衍峰可謂有影皆雙，多次被拍到結伴出席飯局，曾跟自喻「天下第一關」的鄭紹康一齊食飯，鄭衍峰7月生日時，盈盈又儼如女主人般跟男友出席朋友飯局。如今傳分手，盈盈的飯腳即時有人頂上，換畫速度可謂極為驚人。</p><p>馮盈盈近年被指愛結識有錢人力爭上游，網民更指她貪慕虛榮，不過近日她在《#後生仔傾吓偈》中，強調榮華富貴如果是自己辛苦工作換回來，就不算貪慕虛榮，她又解釋一個人去到某個階層時，就自然會結識到那個階層的人，是很合理的事。</p></body></html>