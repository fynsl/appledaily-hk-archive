<html><header><meta charset="utf-8"><title>【樂活道】政府無能　港人移民 - 藍友斑</title></header><body><h1>【樂活道】政府無能　港人移民 - 藍友斑</h1><p>昨日是1月19日，恒生指數大升接近800點，幾乎觸及很久沒見的三萬點位置。正當身邊富豪好友個個股票賺錢魚翅撈飯時，本地失業率就剛剛破16年嘅歷史新高。</p><p>股票市場嘅歌舞昇平，與就業市場嘅遍地屍骸形成了強烈對比。好在之前我都有聽股票好手話，買咗些少股票，執番啲入油錢。</p><p>當股市與經濟兩者極度分化，充份表現咗乜嘢叫「貧者越貧，富者越富」。香港人經常都想樓價跌時借錢置業，但係事實上，樓係畀窮人住，而唔係畀窮人買。點解？因為當經濟差、樓價跌嘅時候，窮人的收入會更唔穩定，更加難以向銀行借錢。窮人對住樓市，永遠都係望門興嘆。</p><p>新冠肺炎對實體經濟的打擊十分巨大，打工嘅基本都手停口停。但有錢人呢？則繼續賺取資本回本，同埋賺取租金。正當窮人在疫情下為下一期租金奔波嘅時候，有錢人則繼續收息收租，藉機喺樓價下跌時買多一間。</p><p>而最神奇嘅係，早前政府推出咗保就業計劃，但似乎沒有令打工嘅真正受惠，反而係幫咗一啲手持資本嘅有錢人。例如國泰（293）在獲得數以億計的津貼後，依然要炒近六千多人。</p><h2>保障大企業  忽略打工仔</h2><p>好多嘅大企業，都因為政府的保就業津貼，而多咗一筆額外嘅收入。簡而言之，保就業計劃就是漏洞多多，實際保障打工一族的效果並不明顯，反而助長貧富差距。</p><p>這也解釋了為何在失業率高企的情況下，股市竟然爆升。當然，全球量化寬鬆是其中一個原因，大陸嘅南下資金也是另一原因。但最神奇嘅係，當政府成為了企業的救生圈，只要政府繼續無能，就可叫政府出錢為你解決問題，咁樣又點會輸錢。企業一邊對住政府喊苦喊忽，另一邊就對住員工手起刀落。</p><p>有錢人就是喜歡政府無能，你沒有執行力，就只好畀錢解決問題。一個無能而只識洗錢嘅政府，就好似一個水魚一樣，永遠都只會俾人呃。譬如海洋公園，政府唔識救，就找了個有錢哥兒來領班。上台後大刀闊斧。早前又說若政府不再借貸就會收檔，現在更把整個營運模式反轉，只要一句「唔咁樣做就無得救」，右手一巴掌車去無能嘅政府，另一隻手就伸入政府嘅褲袋攞錢。</p><p>政府無能至此，口中只剩下錢錢錢，香港還哪有讓人留戀的理由？當香港人想移民，政府又怎能怪一眾港人？</p><p>藍友斑</p><p><a href="http://fb.com/bernardlamhongkong/">fb.com/bernardlamhongkong/</a></p></body></html>