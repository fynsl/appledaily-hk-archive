<html><header><meta charset="utf-8"><title>【魚樂無窮】北水目標吼呢隻 - 唐牛</title></header><body><h1>【魚樂無窮】北水目標吼呢隻 - 唐牛</h1><p>恒指三萬點近在咫尺，配合兩日3,000億元大成交，全城高呼北水大時代。與戰友打趣說，行開幾日唔睇個市，你會發現股價變得很陌生︰騰訊（700）轉眼間逼近700蚊，港交所（388）一個月唔夠，由3字頭變咗5字頭。</p><p>唔知係啱啱遇着剛剛，抑或係預設路線圖，大市一片歌舞昇平之際，馬雲消失兩個月後突然現身，出席網上教師頒獎禮，片段一出，阿里系全線落鑊，其中旗艦阿里巴巴（9988）最多爆升逾一成，一來追落後，二來挾淡倉，連二師兄都回歸，指數見3字頭冇難度。</p><p>fb中午post同大家講，入咗隻中金公司（3908）。揀中金首要貪佢名牌效應，除咗自身做大刁多、食大茶飯外，股東陣容亦是粒粒皆星，騰訊及阿里巴巴都係股東，背景之勁可想而知；另一個賣點係AH差價勁闊，A股昨日收報69.49元人民幣，H股收24.05港元，H股變相三折大平賣，為十大H股折讓股之一，博北水南下搶平貨，有數得計。集團中期盈利增長62.3%至30.5億元人民幣，相當於上一年度盈利七成，說穿了又是潛在盈喜股。大摩最新給予目標價25.12元，以現時的熾熱氣氛，相信只是中途站。</p><p>唐牛</p><p><a href="http://fb.com/tongcow88" target="_blank">http://fb.com/tongcow88</a></p></body></html>