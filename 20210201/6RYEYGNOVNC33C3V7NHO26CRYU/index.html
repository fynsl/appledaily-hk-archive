<html><header><meta charset="utf-8"><title>被轟白癡主人　自責：好唔安落　李思雅稱誤信獸醫　累愛犬剝17隻牙致盲</title></header><body><h1>被轟白癡主人　自責：好唔安落　<br>李思雅稱誤信獸醫　累愛犬剝17隻牙致盲</h1><p>2005年落選港姐李思雅日前在社交網透露，帶了自己其中一隻年老的貴婦狗Quirky往看獸醫檢查牙齒，怎料不幸遇上無良獸醫，11歲的Quirky不但一次過被剝掉17隻牙齒，令牠不能進食，更導致雙目失明。作為主人的李思雅因同意愛犬被剝牙而遭網民指摘「白癡」，而她亦坦認：「好唔安樂！」不停自責。</p><p>一直酷愛飼養狗隻的35歲體育主持李思雅，目前養有迷你貴婦狗及約瑟爹利，不時帶同愛犬行山及跟男友拍拖，她日前在Ig透露早前帶已11歲的灰色貴婦狗Quirky去睇牙，怎料卻去了黑店及遇到無良醫生：「個醫生話佢腎有事要留院吊鹽水，又要我買一堆配方糧，未剝牙前已經要你使一筆錢。」當決定狗狗麻醉後洗牙，醫生忽然向李思雅指要即時剝掉17隻牙，最後她惟有相信醫生，但剝完牙後愛犬卻突然兩眼失明，李思雅鬧爆該動物醫院「搶錢兼醫死狗」。</p><h2>麻醉洗牙突變做手術</h2><p>昨日李思雅接受傳媒訪問，為何會答允簽字讓狗狗剝17隻牙？她解釋：「醫生話佢啲牙石太多，會感染到其他牙，所以就將受感染嘅牙剝晒。」事後她曾問醫學界朋友，指愛犬有機會因一次過剝17隻牙，失血過多及體溫太低，導致眼神經視網膜受損。李思雅質疑該名獸醫醫療失德：「有同診所反映過，但佢哋一路都唔認係佢哋問題，我都問過喺狗診所做嘅朋友，但話好難追究，因為做手術前係簽晒紙。原來好多人都中過招，所以真係要令多啲人知道呢間係黑店，真係好過份好無良。」</p><p>談到愛犬現況，李思雅哽咽說：「佢日日唔想食嘢，又睇唔到嘢，要日日𠱁佢食嘢先得。」愛犬疑遇無良獸醫，李思雅坦認有責任，十分內疚未有去多幾間醫院查詢：「我真係好唔安樂。」事件曝光後，不少網民向李思雅留言問候及打氣，但亦有網民鬧爆她：「你一個決定害死隻狗」、「一個貪錢無良醫生加一個完全不會打理狗的白癡主人，唉！結果是那隻可憐小狗遭虐了！」</p><h2>姜皓文心痛：係悲劇</h2><p>「黑仔」姜皓文亦養了多隻貴婦狗，他對李思雅的情況表示同情，他昨日回覆《蘋果》謂：「係悲劇，雖然唔係我嘅小朋友，但係我都覺得好心痛。好彩我未遇過，反而朋友試過，人都會遇到唔啱嘅醫生，真係要問多幾個醫生嘅意見，希望主人同狗狗都早日心情好返。」楊秀惠養有法國老虎狗「飛雲」，她昨日表示：「好心痛，狗唔識講嘢，溝通唔到，唔知佢邊度唔舒服，所以只可以相信醫生。試過有次我隻狗撞到，佢係咁喺度叫好似好痛，情況就未必容許去睇多幾個醫生，因為都唔知緊唔緊急。」</p><p>出名愛狗的河國榮，昨日回覆時則稱：「好難畀意見，但我哋養小朋友（指狗狗）嘅人幾乎個個都會錯過，而且當你嘅小朋友已經麻醉咗，作為小朋友嘅主人，我哋好容易服從醫生嘅提議。」他指李思雅不應怪責自己，現最重要是盡力照顧愛犬，他亦勸喻主人若遇到並非關乎生死的決定時，不妨多聽其他醫生意見。</p></body></html>