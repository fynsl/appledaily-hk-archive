<html><header><meta charset="utf-8"><title>【笑到最後】跟新契媽炒政治市 - 高明</title></header><body><h1>【笑到最後】跟新契媽炒政治市 - 高明</h1><p>今次GameStop事件，我唔會特別buy WSB提倡打大鱷嘅理念，買入嘅投資者都係為賺錢。造好造淡，大家都出於一個貪字。</p><p>成件事只有兩個重點：一，贏定輸；二，合約精神。贏定輸係自己嘅事，同我冇關係。只有合約精神，係所有投資者嘅common ground共同基礎，但券商反應，睇嚟呢個價值已有所動搖，又或者，大戶輸打贏要本質從來冇變。</p><p>至於因為挾空倉而出現沽壓，未來甚可能出現系統性風險甚至股災。2018年底嘅一次大跌，聲稱程式盤出錯，但係當年證券行並無因為程式盤導致股災，而禁絕所有程式盤。今次反而限制散戶買股，個別股份甚至諾基亞都受限，雙重標準下只容許大戶贏，唯一寄望係兩黨召開聽證會，將會有些微制衡。</p><p>至於事件對後市嘅影響，高明可以話畀大家知，格局從無變過，由去年11月起deep state浮面，擺明決定總統人選，到今次券商出賣散戶，手法一模一樣，以禁聲代替辯論，以禁買代替市場定價。Deep state依然掌握關鍵權力，即使偶然被散戶突襲，但簡單限制買賣已可消滅購買力，下次再被突襲亦可出茅招，清盤亦有聯儲局救，然後由主流傳媒洗白，社交媒體ban戶口，基本上必勝。</p><p>美股深層政治市崛起，跟舊契媽Cathie Wood炒股已經out咗，新契媽（美股）Nancy Pelosi先正確。佩洛西夫婦喺去年12月買入蘋果、Tesla同迪士尼期權，食正整個大浪。雖然不排除落決定係佢老公Paul Pelosi，但係因為眾議院議長身份要申報，所以我哋先得知天機。</p><p>所謂「若你不能打敗它，參與它」，更重要問題，我又冇選票，根本無資格打敗或參與。總之有錢齊齊搵，跟新契媽買貨，肯定冇錯！</p><p>高明</p><p><a href="http://fb.com/bigricetea" target="_blank">fb.com/bigricetea</a></p></body></html>