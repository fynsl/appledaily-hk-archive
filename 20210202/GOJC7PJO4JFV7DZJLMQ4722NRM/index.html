<html><header><meta charset="utf-8"><title>【操盤手札記】養老金南下開閘 - 割柑人</title></header><body><h1>【操盤手札記】養老金南下開閘 - 割柑人</h1><p>今年首隻黑天鵝，無疑係GameStop！最令人O嘴嘅唔係散戶屠大鱷、血洗華爾街，而係後續嘅券商聯手限制散戶交易，社交媒體封殺散戶論壇。有散戶發檄文，狙擊乃因華爾街引發金融海嘯而未受罰。</p><p>回想10年前「佔領華爾街」運動，亦係反對華爾街資本家，事件背後值得深思。自由市場仲係咪自由、公平？股市從來都唔公平，由錢多貨多嘅大莊話事，美股係華爾街揸莊，《動物農莊》話齋：「有啲動物比其他動物更平等」。</p><p>今趟散戶挾爆大戶淡倉，市場擔心引發骨牌效應，大戶由其他股份、其他市場撤資救亡，引爆下一個金融危機。上周五美股喺科技巨企績優下仍跌2%，已響警號。繼對沖基金大佬Leon Cooperman同Paul Singer唱淡美股後，券商高盛同美銀亦和唱。高盛指出，美股局部出現泡沫；美銀則指出，業績好過預期嘅公司股價跑輸大市，差過預期嘅就跑贏，呢個現象係20年前科網泡沫以嚟首見，美股上半年或顯著調整。</p><p>美股回調，港股亦冇運行。昨日，港股喺連跌4日後反彈2.2%，收28892。上周內地連日顯示收水訊號，人行澄清政策不急轉彎。睇經濟情況，相信未到幣策轉向，最多只係邊際收緊。</p><p>正當市場擔心內地收水，北水班資回朝應付年關之際，上周五傍晚，內地首批5隻港股通股票型養老金獲批，北水再添水喉。市場預計科網龍頭係受惠股之一，因屬A股稀缺股份。科網龍頭，不離ATMXJ。當中，阿里（9988）將於今日公佈季績，市場預期按年多賺兩成，雲業務接近盈利。阿里受監管影響，股價12月尾低見207.2元，隨着消息消化，走勢已見好轉，現價251.2元，若績後靠穩，可伺機吸納。</p><p>割柑人</p></body></html>