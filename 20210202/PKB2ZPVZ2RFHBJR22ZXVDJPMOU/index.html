<html><header><meta charset="utf-8"><title>Goal富帥：祖記秤先過國際</title></header><body><h1>Goal富帥：祖記秤先過國際</h1><p>意大利盃今個周中嚟到準決賽，爭一場波就會入決賽，四隊波決心都唔使懷疑，所以盤口都好均勢，介乎平手、讓平/半之間，關鍵真係睇邊個把握好啲。</p><p>先講星期二國際米蘭對祖雲達斯呢場先；唔少人估祖記勝負，係睇基斯坦奴朗拿度（C朗、圖）上唔上陣，上場仲有C朗壓陣下，以2:0擊敗森多利亞。今次到意盃，之前晉級過程，C朗上陣時間真係唔多，上圈大勝史帕爾，C朗都係踢幾分鐘，呢場波C朗踢唔踢都要問吓派路先。</p><p>上月中祖記同國際就喺聯賽碰頭，國際主場贏2:0，派路今場波就一定要調整，起碼先做好防守反擊。論人腳，祖記就一定唔比國際遜色，有自稱世界級前鋒盧卡古在陣嘅國際就有一個通病，對住弱隊要佢哋圍攻，反而冇咩明顯板斧，相反當對手採取中前場壓迫戰術，俾國際有邊線發動反擊機會，反而係國際嘅入波武器。如果派路睇到我嘅分析，希望佢可以調整到防守戰術，小弟始終對盧卡古不敢恭維，所以我重心都係放落祖雲達斯身上。</p><p>另一場星期三拿玻里主場對阿特蘭大，阿特蘭大喺前兩日聯賽大戰拉素，好明顯有啲顧慮，留力今場盃賽，寧願俾個別主力輪換，結果拉素踢得非常之好贏3:1。不過今次又唔可以睇死阿特蘭大，始終佢哋進攻層面上比上仗大增，留晒力希望全力一擊想打沉拿玻里。拿玻里喺加度素帶領下，表現絕對唔穩定，上月已經有被炒消息傳出，之後贏番兩場波，但對手只係弱旅，唔代表好轉。</p><p>文：黃耀富</p><p>截稿前馬會尚未開盤，盤口僅供參考，讀者記得留意足智彩網頁。</p></body></html>