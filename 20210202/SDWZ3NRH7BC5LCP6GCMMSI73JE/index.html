<html><header><meta charset="utf-8"><title>【光影漫步】電影發行多蠱惑</title></header><body><h1>【光影漫步】電影發行多蠱惑</h1><p>近期震撼戲院業界的新聞，是MCL母公司豐德麗承租尖沙嘴區本屬UA院線的K11 Art House餘下租約，並於3月1日開始生效。這單嘢本是戲院佬之間商業交易，與消費者無關，但電影迷嘈到拆天，原因是UA及K11 Art House Loyalty Club會員被賣豬仔，所存積分及入會費付之東流。戲院佬搵水不擇手段，無良蠱惑招千奇百怪，古已有之，罄竹難書。筆者今回細說從前，講吓春申舊聞。</p><p>70年代，鹹濕西片《輪上春》以出位鏡頭，名留本地色情片放映史。此事由來，是咁的，1973年8月該片於樂聲戲院和新聲戲院聯映，8月13日下午樂聲戲院突遭電檢處下令禁止放映。原來兩院雖聯線，但樂聲戲院所放的版本竟包含電檢處已刪剪的600餘呎內容。事後影片發行公司雖遭檢控，但過咗海就係神仙，電影票房滿堂紅，交罰款濕濕碎。</p><p>80年代凱聲院綫上映占士金馬倫作品《深淵》，原片全長三小時多，發行商金公主電影夠膽死剪走一半。公映版只有一小時半，後半部冇咗。當年觀眾全不知情，直至十多年後外國原裝DVD推出，才發現真相。另一荒謬嘢，是片商搞二次創作。例子之一，為大華院綫上映日本大師今村昌平名作《我要復仇》。電影內容不跟時序的，發行白癡，竟怕觀眾睇唔明，於是乎自行重剪片中兩場戲，劇情變了順序發生。</p><p>80、90年代港產片院綫是另一情況。舊時電影院使用菲林拷貝，放映速度為每秒24格。發行商要求影片不能超過90分鐘。一旦過長，戲院自行剪走一點兒。又或電影結尾不放映工作人員表（ending credit）。另一方法，是調快菲林機速度，放映時間可減少數分鐘。戲院大王太子陳旗下的總统戲院，出晒名調快放映速度，帶來的弊病是演員全部變咗雞仔聲。</p><p>數碼放映年代亦有騎呢嘢。多年前某電影節活動，放映的一些片子竟為藍光，而非4K像素。咁搞法，買票進場者當然呱呱叫，因視覺效果極差。之後戲院佬又度出新橋，去年日本領事館及文化部在UA K11搞日本電影節，主辦單位網頁係寫有「藍光放映」四隻字，但蚊滋咁細，阿茂都唔會留意。至於宣傳廣告，則隻字不提藍光，根本當觀眾係老襯。</p><p>撰文：區紹熙</p><p>本欄逢周二刊出</p><p>【光影漫步】</p><p>超級戲迷，嬉笑怒罵品評新片。漫步影壇細說從頭。著有《港產片真巴閉》一書。</p></body></html>