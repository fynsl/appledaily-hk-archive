<html><header><meta charset="utf-8"><title>【智取大市】啓明心通料有得炒 - 晉佳</title></header><body><h1>【智取大市】啓明心通料有得炒 - 晉佳</h1><p>微創醫療（853）旗下心通醫療（2160）將喺今日開暗盤，心通競爭對手啓明醫療（2500）有機會被心通帶動炒上。啓明同心通主打醫治主動脈瓣狹窄（TAVR）嘅心臟瓣膜產品，由於價錢貴、適合呢種手術嘅患者少，同埋受醫療器材集採打擊，因此現有產品並非重點。兩間公司正研發經導管二尖瓣置換術（TMVR）同埋經導管三尖瓣置換術（TTVR）嘅產品先係主菜，目前全球仍處於研發階段，適合做TMVR及TTVR手術嘅患者數目遠多過TAVR，有分析估計，大約十年後，全球收入規模係幾百億美元。</p><p>心通TAVR產品定價低過啓明，佢喺大陸嘅市佔率亦超越啓明，正因為價錢較低，受集採打擊相對細，喺TTVR同TMVR研發進度仍存在變數之下，估計投資者應該覺得心通值錢過啓明，仲未計心通有新股溢價因素。不過，心通要炒上，同時要啓明強勢先得，喺目前市況之下，雙雙炒上唔難，兩者關係似京東健康（6618）同阿里健康（241），如果心通上市初時市值冇大幅拋離啓明嘅話，上市後仍值得下注。</p><p>上周提及嘅豬肉股中糧家佳康（1610）已形成圓底破頸線、一浪高過一浪走勢，距離爆上時間不遠了，噚日回落到5天線即起動，後市有條件做多一隻大陽燭，會係落後股之中嘅強股。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>