<html><header><meta charset="utf-8"><title>【中環在線】渣打換logo　添加「小水滴」</title></header><body><h1>【中環在線】渣打換logo　添加「小水滴」</h1><p>渣打集團近日重塑品牌，集團網站率先改版，渣打香港臉書專頁嘅頭像亦換上新商標。渣打logo元祖版係SC兩字扭成繩結狀，新版將部份字體結構變水滴狀，用色上亦較明亮，突出藍綠兩隻顏色。</p><p>有設計師讚渣打新品牌夠細緻，最明顯係網頁內既「i」字上面嗰點都換成小水滴，呼應主題。不過亦有人始終鍾情「元祖版」，嫌新版令重叠的S、C更難辨認。</p><p>講到市面上有意思嘅logo設計，有設計師強調logo嘅意義和影響力，會隨時間、公司形象和所作所為而改變，並意有所指「滙豐銀行logo設計原先都好好㗎！」。</p><p>人人審美觀都唔同，不過IT問題依然係唔少用戶嘅主要關注，至今間唔中都仲聽到渣打出現系統故障、股票交易系統死機，華華認為，渣打改完品牌後，都係時候調撥資源搞搞個IT系統，咁先叫對得住顧客喇！</p><p>李華華</p><p><a href="mailto:LiWaWa@AppleDaily.com" target="_blank">LiWaWa@AppleDaily.com</a></p></body></html>