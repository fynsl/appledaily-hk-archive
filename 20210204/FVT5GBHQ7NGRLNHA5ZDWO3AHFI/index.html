<html><header><meta charset="utf-8"><title>【冰說聰明】融創服務博破頂 - 青冰</title></header><body><h1>【冰說聰明】融創服務博破頂 - 青冰</h1><p>踏入2021年，港股深深感受到北水的蠻力，去年全年有6,721億元淨買入，今年一月已經有3,106億，係去年的46%，2月的首2個交易日，已經有337億，速度似有加快，不過亦可能是北水下周二開始休息，呢幾日提早辦年貨。2月26日恒指季檢，亦是綜合指數半年一次的大檢討，換言之又係揀定北水新貴入貨之時。</p><p>青冰用去年底的數字篩選過，今次大部份有潛質的新貴，都是來自去年下半年上市的新股，市值逾50億的多不勝數，只要平日成交不是太疏，入選的機會頗大，其他舊股當中，較值得一提的是香港電視（1137），今次夠晒市值入圍，不過本土味咁重的股，北水會否垂青，到時先知。在云云半新股中，除了泡泡瑪特（9992）及藍月亮（6993）外，其餘有潛質的新貴大致可分為兩類，物管股及生化B仔股，兩者之中以物管股較值博，亦較易睇得明。</p><p>近期刨披露易，有兩類通告最多，盈喜盈警及配股，而這一堆半新物管股，就食盡兩邊之優勢，作為半新股，上市未夠半年，根本就未過禁售期，不能配股，利淡消息可剔除，而近期的盈喜股中，物管股係常客，可謂是行業大趨勢，而當中融創服務（1516）最值得留意，昨天剛發盈喜，全年增長至少1.2倍，前年賺2.7億人仔，去年上半年係2.5億，即係下半年有3.4億，增長再提速。</p><p>成為北水標的後，最擔心就係北水原來唔太愛你，咁呢方面融創服務應該有優勢，睇返阿媽融創（1918）的情況，北水現時持有7.7億股，佔16.6%股本，是北水愛股，所以當融創服務入選港股通後，這份愛傳承至阿仔，係順理成章之事，有盈喜及港股通兩大利好加持，破頂應是指日可待。</p><p>青冰</p><p><a href="http://fb.com/chingbing888" target="_blank">fb.com/chingbing888</a></p></body></html>