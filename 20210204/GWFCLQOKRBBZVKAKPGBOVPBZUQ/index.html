<html><header><meta charset="utf-8"><title>求驗客手記：美斯合約：「加獨」可免費離隊</title></header><body><h1>求驗客手記：美斯合約：「加獨」可免費離隊</h1><p>西班牙《世界體育報》幾日前洩露美斯同巴塞隆拿喺4年前簽落5.5億歐元（約52億港元）嘅天價合約後，周二再披露合約中更多細節，其中一條條款竟然係加泰羅尼亞若然成功獨立，呢位阿根廷球王就可以回復自由身。《世界體育報》早前公開嘅合約條款，當中最受注目係1.1億歐元續約獎金同超過7,000萬歐元嘅忠誠獎金，另外仲有條文要求美斯以「融入加泰羅尼亞社區及文化」作宣誓，作為換取呢份體育界史上最豐厚合約嘅條件，希望可改進佢對加泰語言同文化嘅了解。最令人意外嘅一項條款，係如果加泰成功爭取獨立，令巴塞被踢出西甲嘅話，咁美斯就可以成為自由身球員，免費離開球會。此外，合約亦規定美斯要採取適當嘅個人行為操守，同埋保持良好生活節奏，可以永遠豁免進行興奮劑測試等。不過，呢份四年前所簽嘅合約，嚟到今日就剩番五個月，美斯目前已從中賺取咗5.11億歐元。</p></body></html>