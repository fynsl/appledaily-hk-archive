<html><header><meta charset="utf-8"><title>【點止冧巴咁簡單】平安好醫生穩中有升 - 古天后</title></header><body><h1>【點止冧巴咁簡單】平安好醫生穩中有升 - 古天后</h1><p>平安好醫生（1833）剛公佈截至去年12月底止全年業績，虧損擴大至9.48億元人民幣，上年同期則蝕7.34億元，但業績公佈後，股價不跌反升，主要係集團營運表現令市場滿意，睇好公司前景。</p><p>管理層表示，集團今年今年將繼續跟平安保險產品結合，提供全面醫療健康服務，包括會加大跟平安健康險合作，共同研發產品，針對平安好醫生用戶提供獨有嘅保險產品，切合用戶日常醫療需要等。</p><p>雖然有其他互聯網龍頭亦加入線上醫療行業競爭，但好醫生有獨特優勢及戰略，除咗擁自家醫生團隊外，亦可測試不同場景，另一方面公司累積咗數據及演算法，可助醫生團隊提升效率，加上目前AI技術係「人機結合」，非短時間內可被替代。公司亦可藉平安集團優勢，為企業客戶提供醫療、保險及健康管理服務，相關因素均係公司獨有資源。</p><p>平安好醫生推行嘅戰略升級計劃，包括強化其醫生團隊；擴展集團網絡醫院；及擴闊跟加深其客戶基礎。相關升級措施需要初期投資，料會令集團嘅收支平衡時間線推延，由最快2022年延至最遲2024年，不過互聯網醫療行業進入快速增長階段，公司盈利能力良好，在保持毛利率穩中有升情況下，經營效率持續提升。</p><p>另一方面，公司喺海外發展理想，以日本為例，公司與軟銀有合營，喺當地推出問診服務後亦獲用戶好評；另外，公司在東南亞亦有合資公司，於當地拓展亦理想。平安好醫生之前股價跌至80元，已大致反映收支平衡點延後嘅負面因素，如能升至120元水平企穩，可望重返之前高位甚至再創新高。</p><p>古天后</p></body></html>