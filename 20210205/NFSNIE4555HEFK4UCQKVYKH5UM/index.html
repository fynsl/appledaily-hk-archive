<html><header><meta charset="utf-8"><title>求驗客手記：巴塞過「蘭」關美斯又傳入「門」</title></header><body><h1>求驗客手記：巴塞過「蘭」關美斯又傳入「門」</h1><p>巴塞隆拿周三喺西班牙盃八強作客CF格蘭納達，先失2球下加時後反勝5:3，晉身四強。格蘭納達今戰先領先2:0，巴塞要到88分鐘先由基沙文追番一球，再喺補時助攻佐迪艾巴射入追成2:2，將比賽帶入加時。加時兩隊繼續駁火，最後基沙文同艾巴各入一粒，加埋法蘭基迪莊嘅入波，以5:3反勝格蘭納達。巴塞全場射門36次有20次中目標，係自13/14球季以來，各項賽事單場射門次數最多嘅一仗。至於今場冇波入嘅美斯（圖）去留問題就繼續發酵，今次仲激親教練朗奴高文。事源巴黎聖日耳門（PSG）阿根廷球星迪馬利亞周三幫球隊炒完尼姆3:0後，公開話季後約滿巴塞隆拿嘅阿根廷隊友美斯極大機會加盟PSG，激到巴塞主帥朗奴高文大鬧離譜，話PSG喺美斯嘅話題上講得太多：「PSG對一位仍然效力緊巴塞嘅球員講三講四，我認為係對我哋唔尊重，而且未來兩隊將會喺歐聯碰頭，美斯仍然係巴塞一員，會喺兩回合淘汰賽中對付佢哋。」</p></body></html>