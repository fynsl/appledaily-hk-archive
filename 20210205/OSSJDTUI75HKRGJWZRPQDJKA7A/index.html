<html><header><meta charset="utf-8"><title>Goal富帥：國際玩輪換難讓費倫</title></header><body><h1>Goal富帥：國際玩輪換難讓費倫</h1><p>意大利呢期賽程忙到甩碌，周中先踢完意盃四強首回合嘅球隊，今周繼續要應付聯賽，下周中又要踢次回合比賽，輪換呢個因素一定唔可以睇少。周中就貼中祖雲達斯首回合贏國際米蘭，照舊引用番盃賽兩隊嘅狀態同實力，去推介之後嘅意甲。</p><p>周中輸波嘅國際米蘭，星期五就會作客先鬥費倫天拿，真係非常蝕底。其實2隊意盃16強都交過手，「紫百合」法定時間和1:1，加時先輸畀國際，今次返到聯賽，睇見對手打到殘，一定有仇報仇啦。無疑實力上始終國際會較好，但考慮已經硬拼咗祖記，仲要贏勢輸波，教練干地都想拎番個盃保住帥位，下星期次回合就一定要再搏，陰謀論睇國際會有輪換政策，暫時海外亞洲盤國際讓到一球真係好過份，一定唔睇好，要揀就揀紫百合，不過補多注入球「大」，始終費倫天拿防線都幾豆腐，最終國際贏2:1都仲有得執！</p><p>星期六祖雲達斯就會主場對羅馬，日子上仲要比國際少一日備戰次回合，睇嚟輪換機會比國際更大，預計祖記會先求守，入球數字覺得唔會多，重心推介「細」。勝負方面，羅馬作客嘅戰績始終麻麻，祖記主場威力較強，亞洲盤雖然讓到半/一，主隊仲信得過，始終四隊喺聯賽榜都咬得好緊，主場出擊不容有失，另外都可以補番上半場主W，祖記可能上半場已經全力搶攻盡快控制戰局，首循環作客都半場領先羅馬，下半場先俾對手追和。</p><p>文：黃耀富</p><p>截稿前馬會尚未開盤，盤口僅供參考，讀者記得留意足智彩網頁。</p></body></html>