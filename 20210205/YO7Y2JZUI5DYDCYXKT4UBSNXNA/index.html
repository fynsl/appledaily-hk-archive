<html><header><meta charset="utf-8"><title>【智取大市】大媽冇胃口變警號 - 晉佳</title></header><body><h1>【智取大市】大媽冇胃口變警號 - 晉佳</h1><p>上一期先話且戰且走，殊不知北水淨買入大減，就成為大市嘅警號。</p><p>上海港股通全日出現輕微淨沽出5,600萬元、深圳北水淨買入大減至39億，好就好在，下晝兩點後，北水逐漸又買返啲股，反映內地冇出現流動性問題，只係比較唔願買。大家可能歸咎於下周二起北水閂閘嘅因素，大媽僅餘呢兩日照計唔會突然興之所至又再大手掃過。</p><p>睇返恒指，上月尾大調整後，首先一口氣反彈到略高過調整浪嘅0.618倍，餘勢帶動落後股喪炒，連美圖（1357）、酷派（2369）等等龍尾股都爆上。技術上，恒指小時圖自從1月下旬開始形成擴散三角形，跌破支持線大跌兩日之後，指數又火速反彈，去到保歷加上軸遇阻，關鍵係今日會唔會低開、確認一浪低過一浪，係嘅話，後市要小心可能跌破保歷加下軸而擴大跌勢，跌速或者同上月尾嗰兩棍一樣急。</p><p>上個月恒指9日RSI曾見90樓上，已見牛市見頂嘅超買迹象，大家㷫烚烚照炒個股，但爭在幾時撳緊急掣，要有心理準備新年後流動性可能轉差。至於資金要幾時先返去低質舊經濟股走一轉，如內險、內銀股，就繼續mon實了。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>