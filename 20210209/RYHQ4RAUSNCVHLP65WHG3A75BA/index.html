<html><header><meta charset="utf-8"><title>【娛樂人物】年廿八洗邋遢　為女兒求姻緣　薛家燕渴望迎孫接福</title></header><body><h1>【娛樂人物】年廿八洗邋遢　為女兒求姻緣　<br>薛家燕渴望迎孫接福</h1><p>農曆新年習俗繁多，今日年廿八洗邋遢，大忙人薛家燕日前帶齊清潔消毒裝備到辦公室大掃除，雞毛掃不離手化身姐姐，一清衰氣，年三十晚則會與家人聚首家中吃團年飯。家燕姐牛年展望升呢做嫲嫲，又想女兒石祐珊遇上真命天子，渴望雙喜臨門過牛年。</p><p>撰文：黃曉妍</p><p>攝影：仇志德</p><p>薛家燕雖然是基督徒，但農曆新年會按照傳統在家中貼揮春及擺放水仙、蘭花和大吉，不過就拒絕桃花，家燕姐笑說：「唔會，因為我爺爺、我爸爸，一路落嚟都話我哋姓薛唔擺得桃花，所以我一直都冇擺桃花。」今年因疫情關係，家燕姐會享受家庭樂過年，親手炮製蓮藕章魚豬𦟌愛心湯給家人品嚐，寓意路路暢通，事事順利。</p><h2>不考慮退休</h2><p>農曆新年前夕，家燕姐仍未收爐，她響應年廿八洗邋遢習俗，除了將家中一年舊衣捐贈及處理外，亦做足準備自攜抹布、水盆、噴霧器、膠手套和雞毛掃，全副裝備返到新城電台清理自己辦公桌面，當拎起雞毛掃，家燕姐不禁勾起童年回憶，她笑說：「我哋嗰個年代就用雞毛掃，第一可以掃塵，第二邊個曳曳就打落去，嗰陣時我都好曳，所以俾我爸爸罰過好多次，之後見到雞毛掃就有啲驚。」</p><p>家燕姐一直想抱孫，兒子石耀庭2018年結婚娶妻至今仍未有好消息，不過玄學家李居明批家燕姐今年有機會做嫲嫲？她說：「話我今年會紅鸞星動，可能係話我屋企人有喜事，我都希望大女珊珊快啲搵個伴，亦希望係個仔同新抱有喜事。」</p><p>家燕姐想願望成真，但若真的抱孫亦不考慮退休，她說：「我好鍾意小朋友，我都有諗過（抱孫），三個仔女都有自己嘅工作，但如果我唔做嘢，我會好唔舒服，我鍾意講嘢、唱歌、扮靚，呢啲係我愛好，我呢生人最開心係自己嘅愛好成為事業，仲可以賺錢，所以我會揀嘢做，唔會退休。」此外，家燕姐近日推出自家品牌曲奇餅賀年全盒，內附有其肖像的財神爺利是，祝願大家牛轉乾坤。</p><h2>失百萬進賬</h2><p>全球受疫情困擾，香港娛樂圈幾近癱瘓，平時百忙難抽空的家燕姐去年也失去內地、星馬、美加登台搵錢機會，和眾多藝人一樣影響收入，損失近七位數字進賬：「好彩本身都會積穀防饑，都有飯食，食少啲當減肥囉，我覺得人要樂觀，積極面對，人生一定有高高低低，尤其呢個疫情係冇辦法預料，希望大家群策群力，疫情快啲過去，經濟安穩。」</p><h2>【視像解相思之苦】</h2><p>薛家燕早年認與年輕10多年的港商男友相戀，二人均把這段遠距離戀愛低調處理，儘管家燕姐經常甜蜜掛在嘴邊，但外界從未見過家燕姐男友真身，去年情人節因男友在內地隔離，兩人未能相聚，港商男友在上海砌了「Nancy baby」雪堆表心意，一招雪中送暖打動家燕姐。</p><p>今年情人節適逢是大年初三，家燕姐與港商男友仍然分隔兩地，只能透過通訊解相思之苦，她笑說：「應該視像，因為最近內地嘅疫情又緊張咗，所以佢嚟香港要隔離，返去又要隔離，希望疫情快啲過去，不過情人節嗰日唔見都OK，年初三赤口，或者我寄盒曲奇畀佢囉，等佢有個驚喜，可以同屋企人一齊食。」</p></body></html>