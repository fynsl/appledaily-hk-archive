<html><header><meta charset="utf-8"><title>求驗客手記：阿蘇破C朗「處子」紀錄</title></header><body><h1>求驗客手記：阿蘇破C朗「處子」紀錄</h1><p>西甲一哥馬德里體育會禮拜一主場對切爾達，賽前證實湯馬士林馬同赫達靴里拉又中武肺，係馬體會1周內第6單確診，好在佢哋仲有狀態大勇嘅蘇亞雷斯（中）梅開二度，開季17場入咗16球，超越咗基斯坦奴朗拿度（C朗），成為咗21世紀喺西甲處子球季開局入波最多嘅球員。當年C朗喺09/10球季加盟皇家馬德里後，開季17場入成15球，都冇家陣34歲嘅阿蘇咁威，可惜嘅係馬體會完場前一分鐘失守，最終俾對手逼和2:2完場。不過痛失兩分嘅馬體會，喺西甲仲領先緊阿蘇嘅舊東家巴塞隆拿多達8分仲要踢少1場。據統計阿蘇今季入咗嘅16球，足足幫馬體會拎多12分，外媒就鬧爆巴塞上年夏天踢走阿蘇嘅決定，就好似親手向爭標對手送上最昂貴嘅禮物，比起當年踢走馬勒當拿更加蠢，隨時要賠上今屆西甲冠軍㖭！</p></body></html>