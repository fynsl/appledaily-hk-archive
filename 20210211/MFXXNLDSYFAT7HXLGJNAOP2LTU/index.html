<html><header><meta charset="utf-8"><title>佛隱隱於市 - 陳也</title></header><body><h1>佛隱隱於市 - 陳也</h1><p>傑斯再被拉，控罪指意圖引起憎恨或藐視港府或激起香港居民之間的不滿與離叛……一句到位，乞人憎，係唔講得。解籤的佛隱居士直頭搵命博，法官假如確認唔到，居士是黃大仙使徒，或者唔肯定支籤是不是引起憎恨的殺傷性工具，亦不明白籤文的解讀比例，敵意定係惡意呢？鑑於案情嚴重，引致全港善信嬲嬲豬，入肉㗎，意思即係入獄，牆了。（此牆是真高牆，唔係內地Clubhouse用家忽然被禁「無房開」後的怨言。）</p><p>大聲叫鄭市長食屎的阿叔，大鬧「一個癲婆累七百萬香港人」的街坊，有幾離叛？以天井渠位垂直播毒來量度，屋企四面牆保護唔到你。唔撤離即當做離叛。咪以為離叛離開你好遠，當見到英皇道街坊竟然成晚滾攪之下仍豎大拇指與民 ×聯議員合照大讚條手帶好靚，你就知道鐵鏈纏腰並非用來封毒而係針對離叛對象。封樓檢到四宗確診，幫張建宗開齋，街坊被提名諾貝爾醫學獎都得呀！有鬼佬在「中國日報」投稿，指香港唯一值得拎諾貝爾和平獎的只有差佬，安心愛撩喉兼預先表態接受肛檢的街坊，舉腳贊成！聯署提名，這次會比簽名撐国安法那三百萬市民+王冬胜翻兩倍！區會投票那160萬選民與浩蕩的200萬+，似水牛年，作叛不離，心存一篝火，佛隱隱於市。</p></body></html>