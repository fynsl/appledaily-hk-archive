<html><header><meta charset="utf-8"><title>Goal富帥：新正頭跟實澳洲一對「西」</title></header><body><h1>Goal富帥：新正頭跟實澳洲一對「西」</h1><p>推咗幾次意大利波，新正頭同大家見面就轉吓口味，玩返澳洲波，始終踢咗幾輪之後，球員開始上力，而且邊隊好邊隊差，都有少少基本認識。過年好多人都會打吓牌發吓新年財，星期六年初二就同大家推介一對「西」：西悉尼流浪者同西部聯。</p><p>先講西悉，西悉尼流浪者就主場對墨爾本城；呢排追西悉就真係冇死，已經六場未輸過，始終隊波又唔係咩名氣波，對弱隊讓得唔係多，對強隊又有得受讓，盤路都好精神。戰績穩定其中一個原因就係攻守平衡，7場只失6球，係澳職第二少，真係贏你唔到都唔使輸畀你先。上場對住墨爾本勝利，睇落靠尾段先入兩球贏波，好似有啲險，不過其實全場都開住主攻模式，圍住對手嚟打，入波都只係時間問題。</p><p>西悉星期六就對另一支墨爾本球隊，墨城名氣就夠晒響，又有同曼城同一集團嘅水喉射住，簽埋唔少有名氣球員。莊家咪開到佢哋熱晒嘅，但其實墨城已經連輸三場，表現比上季明顯飄忽好多，睇到教練都搵緊方法改善，到目前為止成效都唔大。不過始終墨城隊波夠響，初盤仲要讓平/半，或者平手盤，西悉保持到狀態，一定繼續追落去，另外墨城呢排防守麻麻，補埋個「大」都唔錯。</p><p>另一場就係星期六頭場，有我最愛嘅西部聯，今次佢哋就主場對FC悉尼。西部聯對住傳統勁旅一定當老虎咁打，上仗作客領先2:1下，輸畀中岸水手2:3，其實整體表現比對手好，只係尾段太大意掛住留力收起主力，今次對大老虎就一定認真好多。FC悉尼上季係威係勢，包辦兩個冠軍，不過踢完亞冠盃回國後，表現比上季有啲遜色，要讓平/半真係唔值，下盤再加上「大」，真係冇問題。</p><p>文：黃耀富</p><p>截稿前馬會尚未開盤，盤口僅供參考，讀者記得留意足智彩網頁。</p></body></html>