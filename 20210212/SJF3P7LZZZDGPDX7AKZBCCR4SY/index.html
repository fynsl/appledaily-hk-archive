<html><header><meta charset="utf-8"><title>吳佩孚建議崔碧珈戀熟男</title></header><body><h1>吳佩孚建議崔碧珈戀熟男</h1><p>《蘋果》請來玄學家吳佩孚為現年32歲、肖龍的崔碧珈預測牛年運程，吳師傅指她八字不錯，不過「好易愛上唔係咁好嘅男人」，將來會婚姻美滿，遲婚較好，或揀選年長過她約10年、甚至是離過婚的男士，吳師傅謂：「有機會係異地情，另一半出身好，富二代，做生意有父蔭，冇條件嘅男仔同你冇結果。」</p><p>吳師傅指崔碧珈在玄學方面有天份，靈感直覺較強，而她即舉了例子：「好多年前喺餐廳見過黃柏高（Paco），但當時大家唔識，當年我喺外國讀緊碩士最後一年，忽然有次沖涼途中出現影像見到有spotlight射住我，跟住我即刻同爹哋講要返香港選港姐，點知返到嚟突然見到Paco公司廣告，我唔知係佢嘅公司，傳咗份CV去，對方覆叫我去面試，一見就係Paco！」最後崔碧珈分別寫上「崔」、「人」及「香」來測自己在工作、感情及香港運勢，吳師傅稱：「崔有山，即工作有阻礙，但後來路通，下面係一個佳字，即先凶後吉。至於人字問感情，呢個字代表兩個人行埋一齊，有拖拍，但發展就後話。最後香字，上面禾字即有得食，形勢唔錯，但你寫到上下有啲分離，上官下民，即雙方仲未和氣。」</p></body></html>