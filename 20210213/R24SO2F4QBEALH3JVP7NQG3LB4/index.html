<html><header><meta charset="utf-8"><title>買樓等退休 - 左丁山</title></header><body><h1>買樓等退休 - 左丁山</h1><p>左丁山本來就唔興四圍去拜年，今年因政府唔鼓勵有大型家庭集會，更加冇興趣去拜年，整個假期預備留在屋企睇報紙、刨馬、讀吓書。當今智能手機流行，年卅十晚十一時過後，手機WhatsApp湧現大量朋友賀年短訊、短片，盡是從互聯上取材嘅。要逐個覆幾花時間，自己又唔識自互聯網copy and paste，只好借此一角，向各位朋友致意，大家牛年順景，身體壯健如牛，事事順遂。</p><p>一位朋友今年退休，前一排見滙豐有一個調查，指普遍香港人希望退休時，有470萬積蓄，能享滿意退休生活。呢位朋友C短訊話：「我睇曾智華批評過470萬退休金完全唔夠使，你認為點呢？」朋友C有自己樓，早已供滿，自住唔憂冇瓦遮頭，幾好吖，問470萬元夠唔夠？又幾刁鑽！唔知滙豐如何得到呢個數字。寫夠500萬元嘞，65歲退休，活到90歲，今時不是奢望，朋友假設還有25年時間，500萬元如放在存款戶口，目前幾乎係零息，每年用20萬，每月用16,666，夠唔夠呢？如果要有菲傭，訂齊收費電視節目，Netflix及出外飲茶食飯等等，梗係唔夠用啦，如果還要租樓就更加唔夠錢用。在香港退休，想生活安定，第一件事就係要有一個單位自住，否則退休後畀租畀到驚，精神緊張，易生病痛，拎400萬去買股票，留番100萬傍身，買一啲高息股，例如6823香港電訊，現價約有七厘息，一年收息28萬，梗係好過每個月搣本金來過活；但買股票當然有風險，好似滙豐咁，以前每股派息4元，小股東唔知幾爽，但2020年突然受監管機構所逼，唔派息，退咗休嘅食息股東當然喊都無謂。買公用股收息，突然冇息派嘅機會比較低，值得退休人士考慮，要講多一次，假設自己退休有樓自住，年青時便要節衣縮食去供樓，以待退休。今日香港經濟不景，買新樓仍然有咁多人，一般認為係超低利率所至，但左丁山以為其中一個大因素就係買樓自住長揸不放，等退休，係兩代香港人嘅共識。地產發展商其實對此知得更清楚，疫情之下，樓價跌得輕微，係可以解釋得到嘅。香港除咗樓價高、租金貴之外，食物與交通費與外地城市比較，其實相對便宜，退休人士大多有二元乘車優惠，老咗仲食得幾多吖！</p></body></html>