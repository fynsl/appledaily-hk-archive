<html><header><meta charset="utf-8"><title>【中環在線】誠哥情人節行桃花運</title></header><body><h1>【中環在線】誠哥情人節行桃花運</h1><p>琴日年初三適逢情人節，長和系資深顧問李嘉誠專程去佢興建嘅大埔慈山寺觀賞桃花，行返個桃花運。李嘉誠基金會昨於社交網站，公開誠哥賞花相片，見誠哥身穿便服近距離賞花，精神同盛開的桃花一樣咁飽滿，不過，相中就未見誠哥嘅紅顏知己周凱旋。唔少網民留言向誠哥拜年，祝佢身體健康，龍馬精神。</p><p>早前該寺表示，誠哥知道香港人在疫情期間「想花」，半年前已在慈山寺開展栽植桃花之計劃，借供花為廣大香港人祈福，寄望新一年港人具般若之慧，明心見性，福慧同修。現時桃花狀態理想，基金會發文指，桃花「一子三桃」是好意頭之年景象，估計桃花於正月初七可如期盛開。</p><p>慈山寺網上祈願活動四日內有逾9萬人參與，誠哥知道後亦非常高興。最近佢派咗封大利是畀細仔李澤楷，就係向佢轉讓咗Zoom總值近百億元股份。如誠哥向受疫情所苦嘅市民派發利是，相信亦係唔少人嘅新年願望!</p><p>李華華</p><p><a href="mailto:LiWaWa@AppleDaily.com" target="_blank">LiWaWa@AppleDaily.com</a></p></body></html>