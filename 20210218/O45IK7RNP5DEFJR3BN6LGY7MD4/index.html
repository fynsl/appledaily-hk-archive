<html><header><meta charset="utf-8"><title>【冰說聰明】萬事俱備　只待盈喜 - 青冰</title></header><body><h1>【冰說聰明】萬事俱備　只待盈喜 - 青冰</h1><p>牛年首次跟《蘋果》戰友見面，在此謹祝大家身體健康，牛年大吉。</p><p>本欄在11月時寫過栢能（1263），當時話佢係Bitcoin概念股，這些日子以來，Bitcoin已經倍升有凸，可能因掘礦潮已過，栢能未有太大受惠，股價只係由2蚊升到3蚊，未算跟得上。但正如當日本欄所講，栢能的顯示卡非常好賣，實在食正全球WFH，大量添置電腦的需求，當日指半年盈利已比去年全年更高，為全年發盈喜只係時間問題。上周佢亦不負青冰所望發盈喜，話全年賺不少於1.8億，按年激增17倍，跟住股價裂口爆上，本周高見5.98元，再創兩年半高位。</p><p>栢能的故事，令青冰聯想到同類股巨騰（3336），作為全球主要的laptop外殼製造商，這個WFH浪潮肯定受惠，本港唔少投行在去年下半年，都為員工提供添置laptop的津貼，自己採購都嫌費時失事，直頭畀錢你哋自己買啦，務求在疫情反覆時盡量WFH，繼續維持服務，做到生意，上周聯想（992）出咗個靚季績，更證明laptop好賣啦。</p><p>巨騰上半年賺2.2億元，已比上年度整年多賺7,000幾萬，換言之，下半年只要無穿無爛，為全年發盈喜只係時間問題，更何況如上文所述，laptop在下半年的生意應該更勁，全年條數更令人期待，全年賺4億半樓上，無太大難度，即係話𠵱家市盈率不足7倍，息率仲有4厘，認真抵到爛。戰友可能會問，在大牛市中，點會有一隻筍嘢係被市場忽視㗎。但只要你回看栢能，佢在發盈喜前都唔算太標青，只係掹車邊有啲Bitcoin概念，才有少許升幅，但盈喜一發，由3.5元上到差唔多6蚊，都只係幾日嘅事，巨騰經歷了幾個月的橫行整固，藥引已經準備好，只待盈喜點起火頭，大爆發將隨之而來。</p><p>青冰</p><p><a href="http://fb.com/chingbing888" target="_blank">fb.com/chingbing888</a></p></body></html>