<html><header><meta charset="utf-8"><title>瘋狂食事●平價低調　煮法百變　印傭「飛佛」　揭開營多的秘密</title></header><body><h1>瘋狂食事●平價低調　煮法百變　<br>印傭「飛佛」　揭開營多的秘密</h1><p>Indomie營多撈麵，雖然是印尼出品，卻是無數香港人的童年青春甚至成年回憶，無數莘莘學子窮書生的精神兼肉體重要食糧。你知道印尼姐姐喜歡哪一種食法？幾款包裝又有何不同？今日和你揭開營多的秘密。</p><h2>邊個食？　學生哥之寶　食到入院肥十幾磅</h2><p>營多撈麵在九十年代已引入香港，原來起初主力在大學以低價力推，不少大學生稱之為「低調麵」，意味「低調」定「抵×」，由閣下判斷。講到有關營多的回憶，相信很多人隨隨便便都總會分享到一二。今次問幾位較年輕的同事，都即時講到幾句。Amy：「話說大學有位同學好鍾意食營多，結果食到胃潰瘍入醫院，但我哋知道之後仍舊繼續食，哈哈哈。」Sam：「小學五年級暑假開始接觸營多撈麵，食咗第一次就停唔到，成個暑假最少一日食一個，結果肥咗成廿磅，班主任認唔到我，之後阿媽就唔畀我食，仲要我減肥。」Dom：「小學小息必食，我哋叫佢『臭撈』，因為食完個口好臭好勁蒜味！」你又對營多有何回憶呢？如果真係一句都冇，可能你早於八十年代出生，否則，你當年應該跟時代有點脫節。</p><h2>同鄉食：姐姐月食一箱　加椰菜辣椒雞蛋</h2><p>要了解營多，當然要問印尼姐姐。來港僅兩個月的Elza，未被香港文化同化，她說：「印尼人真的很喜歡吃營多撈麵，大概一星期吃兩至三次，我在香港也很喜歡吃營多撈麵，因為好像回到印尼一樣。」Elza指，除了營多，Mie Sedaap和Sarimi都相當有名和好味。她的僱主Zoey說：「我試過自己食完晚飯再吩咐佢煮一個營多撈麵畀我。其實我之前已經好耐冇食過，但佢嚟咗之後，有時我聞到佢食麵啲味道就想食，不知不覺我都食多咗營多。」</p><p>Elza說一般印尼人的食法簡單得多，以方便快捷為主，「我會加入椰菜，兩隻辣椒和雞蛋，放在水中和麵一起煮，不會像YouTube中般落鑊炒。」不過都要戴頭盔，Elza說最傳統和多人食，可能只限她的家鄉。另外，雖然姐姐口口聲聲說一星期只吃兩三次，每次又只吃一個，但實際卻是，不用一個月已吃了一整箱40個（可能僱主有份食啦），非常誇張，印尼人愛營多不是浪得虛名的。</p><h2>版本多：黃色港版最鹹　姐姐都笑住要</h2><p>香港買到的營多版本不少，最常見是白色包裝、來自馬來西亞的原裝入口版，以及白色包裝香港版。據營養師指，港版比入口版多100毫克鹽份。另外，其實還有一款黃色包裝香港版，那三款味道有何分別呢？Elza權威地指很明顯，「原裝入口版最好吃，稍稍辣一點；其次是白色香港版，跟入口版差不多；最難食是黃色包裝，好鹹！」不過，記者最後送她幾包「唔好食嘅」黃色包裝，Elza一樣笑笑口話要。</p><h2>營養多？　份量巧妙食上癮　「低卡」估你唔到</h2><p>除非未食過，營多一吃上癮，相信不少人也有同感，像心癮一樣，究竟是不是真的呢？澳洲註冊營養師劉嘉豪（Jim）解釋：「其實除了營多，只要食物是高熱量高糖份和高碳水化合物，都有機會令我們出現一種上癮的假象。大腦有一個『獎勵系統』，當我們不開心時，會行為性地找一些食物，有些人或想去做運動、喝酒，刺激大腦的獎勵系統，讓大腦釋放多一點多巴胺，讓我們能在短時間內更開心，去忘記一點壓力。」所謂的「上癮」，某程度是基於這個獎勵系統。Jim說營多並沒有讓人上癮的成份，但如果你習慣吃營多，大腦自然會引導你用營多去「安撫」自己，做成「上癮」錯覺。更重要的，相信是約85克的份量設計非常巧妙，總有「食一包唔夠，煮兩包又好似太多」的掙扎。</p><h2>相對即食麵「健康」　港版鹽份勁</h2><p>大部份人可能覺得營多特別多味精，其實是誤解，Jim解釋：「營多的熱量約450大卡（kCal），跟一般即食麵相若；鹽份約970毫克，但一般即食麵達1,800至2,000毫克。所以營多沒有『特別』冇益，而是絕大部份即食麵都是不健康。」但更重要的是，雖然營多鹽份看似較少，但實際卻因為食法不同而影響吸收份量。Jim：「營多撈麵沒有湯底，基本上『硬食』所有調味料。其他即食麵因為有湯底，若不喝掉所有湯，鹽份攝取相對較少。所以雖然營多撈麵油份和鹽份好像都比較少，但實際上可能吸收更多而不知。」營養師說，如果想吃得健康一點，可先用水把調味料全部混合，再逐少加入麵中調至適合味道，不要一次過「撈」。另外當然也要盡量控制食量，一次一個或半個最好，一星期最多也不要吃多過兩次。</p><h2>異食法：半熟蛋最夾　夾麵包出奇好味</h2><p>網上不難發現不少營多的瘋狂食法，如加半熟蛋、芝士、蜜糖、白醋，完全超過正常人對即食麵的想像。我們找三位同事試食這些「特別版」，他們一致認為加半熟蛋最好味，Amy：「非常好味，口感變滑，有啲似高級意粉，完美配搭！」Dom：「蛋同營多嘅味道都保留到，唔會太搶味，口感仲更濃。」其次是蜜糖，Amy和Dom都覺得蜜糖跟營多味出奇地匹配，唯獨Sam不太欣賞。至於芝士就明顯較個人口味，芝士控當然喜歡，但稍稍過於濃味就會搶去營多味。白醋就三人都不太喜歡，覺得奇怪亦唔太夾。</p><h2>撈變炒　辣到姐姐也不行</h2><p>當然還有更刁鑽的：夾麵包和炒麵，這一回合讓印尼姐姐Elza試試。夾包其實類似日式炒麵熱狗，熱狗包先放撈好的營多，加蛋黃醬或沙律醬，再加紫菜。炒麵就用姐姐常用配料，即是椰菜、兩隻辣椒和雞蛋，但轉用鑊炒。據網民講，營多本身印尼文就是「炒麵」，而非「撈麵」，所以用來炒就是適合不過。結果，Elza對炒麵夾包相當喜愛，「好味，因為麵包和醬汁跟麵非常配合，一起吃很好味。」至於炒麵，姐姐口裏說好味，身體卻很誠實，吃了一兩啖便放下，「太辣了。」</p><h2>單靠賣麵　躋身全球十大品牌</h2><p>營多撈麵1983年在印尼發售，至今超過80個國家有售。除了多次打入各即食麵美味榜，市場研究機構凱度消費者指數的《2020全球品牌足跡》報告中，Indomie比2019年上升一級，單靠賣麵就成為最受全球消費者歡迎品牌第9位。當中當然不少得香港人的追捧，就連主題曲都有，深得網民喜愛。</p><p>上月27日，「Indomie之母」Nunuk Nuraini逝世，她創立38年的營多撈麵，風靡全球即食麵迷，絕對配得上「偉人」稱號，真係要唱返句「營多麼需要你」。</p><p>記者：韓繼聰</p><p>攝影：周芝瑩、許先煜</p></body></html>