<html><header><meta charset="utf-8"><title>【智取大市】物流股添新經濟元素 - 晉佳</title></header><body><h1>【智取大市】物流股添新經濟元素 - 晉佳</h1><p>物流界除咗京東物流準備香港上市之外，亦有連環併購消息。點解物流業務變得吃香，第一，阿里（9988）、美團（3690）呢類科技公司壟斷物品買賣嘅中間人角色，當佢哋估值大升，就顯得物流資產價格低殘具吸引力；第二，疫情令人流大減，物流需求大增；第三，人工智能同無人車發展未來逐步投入應用，物流業必然係受惠行業，增添新經濟元素。</p><p>香港上市物流股仲有嘉泓物流 （2130）、圓通速遞國際（6123）同中通快遞（2057），1月下旬開始前後腳轉強。其中前兩者以剛公佈盈喜計算，舊年盈利最低增幅計算，市盈率分別只係12倍同15倍。順豐啱啱公佈1月業務量繼續錄按月增長，反映物流需求有增無減，業績有望今年續升。</p><p>圓通速遞國際係A股圓通速遞嘅海外分支，母公司有阿里持股22%，阿里其中就係睇中圓通有海外業務同自己機隊，9月增持股權消息令圓通速遞國際股價升勢遠高過母公司。圓通速遞國際舊年盈利主要來自空運，今年受惠疫情亦將有香港移民潮帶動，業務範圍食應形勢，又有同阿里、菜鳥進一步合作憧憬。潛在利好因素多，舊年9月爆升後造圓底醞釀幾個月候爆上，趁物流股當旺或喪炒一轉。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>