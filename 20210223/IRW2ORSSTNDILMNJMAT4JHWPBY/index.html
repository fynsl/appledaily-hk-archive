<html><header><meta charset="utf-8"><title>遇「石棺叔」搞破壞　山客致電政府打唔通</title></header><body><h1>遇「石棺叔」搞破壞　山客致電政府打唔通</h1><p>【本報訊】屯門青大石澗最近遭人以英泥建成石棺凳，事件曝光後，不少行山人士昨到場了解。行山人士陳先生稱曾數度遇上該「石棺」大叔，形容首次見面對方鬼鬼祟祟，「當時佢啱啱整緊，撬咗嚿大石落嚟」，他出言勸阻但不獲理會，遂致電政府熱線舉報，但「永遠都唔通」。</p><h2>地政拋波保安局</h2><p>上周五，陳拍下其舉動並對質。片段所見，當時大叔用竹竿做擔挑，一邊挑着一袋碎石，另一邊挑着一袋雜物。陳質問他：「做咩搞到個台咁大咁肉酸呀？你好心做壞事呀！」但對方支吾以對，陳續追問大叔建石棺凳原因，大叔說：「游水游得辛苦，有得坐吓呀。」然後往遠處離去。</p><p>記者昨在現場不見政府人員蹤影，地政總署前日稱會了解事件，昨指有關事宜由保安局負責，保安局截稿前未回覆。翻查2017年資料，土木工程拓展署曾在一幅講述岩洞規劃的地圖，標示青大石澗在軍事用地青山靶場範圍。</p><p>立法會前議員林卓廷指，保安局日常不會巡查負責地區是否有人霸佔或破壞，若有人投訴，一般會聯同地政執法。大律師陸偉雄指，無論青大石澗是否保安局管轄的軍事用地，該處無可置疑屬官地，若有人違規，亦可根據法例第28章《土地（雜項條文）條例》非法佔用政府土地作檢控，只是檢控部門由地政總署改為保安局。</p></body></html>