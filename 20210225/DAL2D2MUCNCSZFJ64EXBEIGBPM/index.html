<html><header><meta charset="utf-8"><title>隔牆有耳：真正安心出走　BNO簽證App完勝（李八方）</title></header><body><h1>隔牆有耳：真正安心出走　BNO簽證App完勝（李八方）</h1><p>港府「安心出行」手機程式被質疑刷排名，官員繼續自high話已經有近300萬人次下載，但口碑嘅嘢就呃唔到人。英國前日喺App Store同Google Play推出名為「UK Immigration : ID Check」嘅手機應用程式，畀申請英國特別簽證「Hong Kong BN(O) Visa」嘅人用手機填資料同掃描護照晶片，程式一出已登上應用程式商店免費程式排行榜前列，最重要係論評分同用家評語，「安心出行」就只可以食塵。</p><h2>評分拋離 評語欄變打氣牆</h2><p>雖然「UK Immigration」下載量超越唔到「安心出行」，但無論喺App Store定Google Play，評分同評語都拋離「安心出行」。評語方面，用家除咗大讚「UK Immigration 」，仲將呢度變成打氣牆，八方就擔心緊呢個App究竟會有幾長壽命，因為隨時俾政權出手封殺。</p><p>李八方</p></body></html>