<html><header><meta charset="utf-8"><title>唔作死就唔會死 ­­- 林夕</title></header><body><h1>唔作死就唔會死 ­­- 林夕</h1><p>原來唔晒圖一陣，有啲人真係會死。</p><p>台灣海域只剩下十條龍王鯛，即係大碼年長蘇眉，《野生動物保育法》嚴禁捕殺，最近有兩人以身試法，兇手一手按住龍王鯛屍體，另一隻手畀讚。</p><p>香港法官訓示年輕人，違法未必達義，何況違法圖利，有什麼好讚的。本來只是盜竊海洋資源小偷，於是把連人帶圖發到群組去，升級為汪洋大盜，最後被捉奸在圖，讚啦。</p><p>很多人行善而欲為人知，更多人連行惡都猶恐無人知曉；無知者無畏，唔知唔係大晒。</p><p>四年前，也有人捕殺了一條，判六個月監禁，另外罰款30萬台幣，都是行家，新聞鬧哄哄，不可能無知無聞。</p><p>笨賊如果夠可惡得徹底，大可以對龍王鯛引刀成一塊塊，切成碎片，碎到海龍王都唔認得，把這蘇眉頭腩尾，自己吃飽飽，或許神不知鬼不覺；如果犯案人心中有鬼，鬼鬼祟祟尚有機會悶聲發財，誰叫他倆是媒體人，社交平台上猛人，難怪說人比鬼可怕，不畏罪潛逃，反而炫耀犯行，當然不只這兩位，虐貓者把殘忍當有趣，也毫不介意公諸於世，驚死無人知其惡，都一個樣。</p><p>以前這些自毀行為會耐人尋味，現在是寂寞難耐到惹人尋味。</p><p>沒人留意到底有幾難捱，不受注目究竟有幾難受，受者自知？非也。拼死博一紅，紅了就有紅利。搲爛面時代，也沒違背利從名而來法則，負面聲量也是聲量，負負得正財，聲量就是錢。</p><p>可惜不是每個人都是這門營生的精算師，面能搲到有多爛就多爛，弄得全城矚目，不分注目抑或側目。我未死故我在，看見反應熱烈就為自己鼓掌，沒留意到吃花生的人，為免費娛樂，為只有甘甜而沒算苦的花生叫好。</p><p>搲爛面也講究掌握分寸，爛到太醜怪，太極端，花生友很快就會嫌惡，垃圾也有觀眾，但垃圾太多，太噁心的話，很快就會變心，圍觀第二堆垃圾，最後落得「爾曹身與名俱滅」，不廢的江河繼續萬古長流，目光流到別的小丑去。</p><p>總之一句：唔作死就唔會死。</p></body></html>