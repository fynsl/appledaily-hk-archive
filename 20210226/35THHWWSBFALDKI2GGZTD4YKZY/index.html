<html><header><meta charset="utf-8"><title>Goal富帥：信日職「升班馬」揭幕搶「分」</title></header><body><h1>Goal富帥：信日職「升班馬」揭幕搶「分」</h1><p>日本職業聯賽又返嚟啦，上星期同大家講日超盃，川崎前鋒話就話險勝，不過就大把喺手，今季都要繼續追，不過揭幕戰就硬拼橫濱水手，讓半/一都幾深，暫時觀望住，今次就同大家介紹兩場關於升班球隊嘅賽事。</p><p>先講上季日乙冠軍德島漩渦，攻入67球波拎到冠軍，雖然同亞軍福岡黃蜂同分，但明顯分野就係攻力。我上季已經同大家講，日職同日乙分野唔係咁大，因為踢法上大家都好似，大部份都講控球、小組入楔，勝負分野真係視乎嗰日邊個把握力好唔好。德島升班第一戰就星期六，作客大分三神，從上季天皇盃準決賽對大阪飛腳睇，雖然係輸0:2，但其實攻勢比飛腳仲多，可以講德島實力同日職中游分子相若。始終今仗係「升班馬」身份，所以大分讓波係非常正路，但以我上季睇咗德島咁多比賽，受讓平/半一定冇問題，下盤加個「大」啦。</p><p>另一場下星期日，福岡黃蜂就主場對名古屋鯨魚，形勢就有啲唔同，上季鯨魚其實表現非常好，但因為球隊板凳深度不足，所以下半季出有下滑迹象。今季佢哋目標比上季更高，球隊亦現野心，甚至以聯賽冠軍為目標，無論外援及本土球員亦都有所增加。齋藤學、柿谷曜一朗加盟，上季入球能力不足問題都解決埋，相反福岡黃蜂喺本土球員上變動不大，三線實力都未見有太突出，所以傾向鯨魚讓得起半/一。</p><p>文：黃耀富</p><p>截稿前馬會尚未開盤，盤口僅供參考，讀者記得留意足智彩網頁。</p></body></html>