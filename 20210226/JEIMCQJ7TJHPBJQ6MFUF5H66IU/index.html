<html><header><meta charset="utf-8"><title>隔牆有耳：《十八樓C座》貼民情　編劇自豪創「雙非」一詞（李八方）</title></header><body><h1>隔牆有耳：《十八樓C座》貼民情　編劇自豪創「雙非」一詞（李八方）</h1><p>商台最長壽節目《十八樓C座》由1968年首播，嬉笑怒罵諷刺時弊，歷代編劇都係有料之人。由2010年開始加入C座團隊嘅編劇丘思陶日前就喺fb分享，佢筆下第1,000集《十八樓C座》已經播出，仲整「你問我答」同聽眾交流，原來「雙非」一詞由佢首創，創作近十年遇過兩次彈稿，其中一次仲關777特首事！</p><h2>政策急轉軚 兩遭彈稿</h2><p>唔係商台河蟹，而係政府兩次政策急轉軚，令丘思陶要即時改稿。第一次係時任財爺曾俊華被建制派夾住上，臨時宣佈全民派6,000蚊，丘思陶即時改稿，仲話之後罷吃鬍鬚牌薯片一年抗議。第二次係777下令全港禁午市堂食，諗唔到政府24小時內轉軚，佢感嘆「OK，you win！」</p><p>聽眾問寫《十八樓Ｃ座》最難忘的事，丘思陶就得意洋洋憶起自創咗雙非一詞，佢話社會當時討論公院產房床位問題，大台新聞講三次「父母並非香港永久性居民」冗長不堪，為咗珍惜電台寶貴air time就設法簡化，靈感來自一支藥水。至於咩時候度劇本最好？答案就係浴室同廁所。</p><p>李八方</p></body></html>