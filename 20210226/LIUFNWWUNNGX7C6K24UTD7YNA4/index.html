<html><header><meta charset="utf-8"><title>隔牆有耳：公數遊埠開支2.46億　7倍增幅　8萬旅津堅離地　3,430公僕等住飛（李八方）</title></header><body><h1>隔牆有耳：公數遊埠開支2.46億　7倍增幅　<br>8萬旅津堅離地　3,430公僕等住飛（李八方）</h1><p>手機用戶請<a href="https://staticarc.appledaily.hk/daily/local/20210226/26A13-01.jpg" target="_blank">按此</a>放大圖表</p><p>前日公佈份預算案，財爺陳茂波叫市民睇餸食飯，所以即使失業率去到7%，政府都只係借貸畀市民、冇失業援助，又cut福利又加稅，但似乎「睇餸食飯」只適用於市民，政府對待自己人就唔使。預算案披露，獎勵資深公務員去旅行嘅「長期優良服務公費旅行獎勵計劃」開支，下年度將由今年嘅3,377萬勁升到2.46億。市民冇工開冇飯食，原來唔及資深公務員去旅行重要。</p><p>其實呢個計劃都有咗好多年，舊年喺計劃下去旅行嘅公務員人數，因為疫情關係得646位，同前年2019年嘅2,338人相比，跌咗好多，令相關開支都少咗。不過政府估算，今年嘅人數就會大幅升至3,430人，即係仲多過前年。</p><p>據本土研究社報道，資深公務員獲得嘅旅費津貼，一年最多有近8萬蚊，同預算案新推出嘅失業人士私人貸款額相若。同時，「公費旅行計劃經濟圈」早已出現，唔少旅行社仲有相關package，由歐洲巴爾幹半島、非洲撒哈拉沙漠、到新西蘭都有。</p><p>香港社會就係咁，令八方想起「朱門酒肉臭，路有凍死骨」呢句說話。不過飛唔飛到都係睇彩數，就係睇吓特區政府抗疫抗成點先。</p><p>李八方</p></body></html>