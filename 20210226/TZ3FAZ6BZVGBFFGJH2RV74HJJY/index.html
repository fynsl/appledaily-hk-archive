<html><header><meta charset="utf-8"><title>【智取大市】北水唔buy之新趨勢 - 晉佳</title></header><body><h1>【智取大市】北水唔buy之新趨勢 - 晉佳</h1><p>公佈股票印花稅上調之前，北水已經開始大跌市沽多多、反彈市買少少。</p><p>「契媽」Cathie Wood喺跌市大手掃Tesla，證明佢喺波動市況對股票不離不棄，對投資者嚟講係強心針，於是之前獲「契媽」青睞嘅移卡（9923）率先大反彈，相反，同樣SaaS概念嘅微盟（2013）因北水重倉而暫被冷待。好明顯睇到喺揀股時，投資者如何取捨。其次，較早時港股下晝往往強勢，上午升、下午升更多，上午跌、下午有買盤撈底；𠵱家變咗上午沽、下午沽更勁，上午升、下午就派貨，玩法改變似乎同北水由瘋狂淨買入變為淨沽有關。</p><p>上一期講到Bitcoin主宰資本市場形勢，Bitcoin下試4.5萬美元後回穩，暫時為大市止血。納指已連續兩日低位長陽燭，道指更加已破頂，港股缺北水下積弱但暫未至大跌。如果喺道指破頂下，舊經濟港股挾高多一轉，帶動恒指急升，隨時迎來散貨機會。</p><p>碧桂園服務（6098）收購藍光嘉寶（2606），雙雙停牌，後者市盈率10倍鬆啲，可見低估值物管股值得留意。濱江服務（3316）早前盈喜料全年多賺至少七成，以高增長配低估值計，更勝藍光嘉寶。近期喺15蚊左右屢獲支持，可一博。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>