<html><header><meta charset="utf-8"><title>【一燈決】燈神：熱刺擺脫地獄賽程「尼」料</title></header><body><h1>【一燈決】燈神：熱刺擺脫地獄賽程「尼」料</h1><p>【名家足路】</p><p>【對決場次︰熱刺vs般尼】</p><p>上周推介華倫西亞上盤，去到加時連入兩粒擊敗切爾達，本月《一燈決》終於開齋。贏開唔好停，意西德都切磋過，今周就揀場英超同盧卡東尼拗手瓜，熱刺主場鬥般尼，雖然讓一球有啲多，但我信摩佬領軍能力，繼續撐上盤。</p><p>唔經唔覺今季呢個專欄已經寫咗第三個月，加埋13期，遺憾每次都扮演燈神角色，希望之後再見大家時，可以做一哥，咁就「寫」而無憾；同樣喺呢個專欄亮相3次嘅盧卡東尼（2次1哥1次燈神），睇佢今個月擂台長期榜尾危危乎，3月隨時encore，大家記得要捧場。</p><p>熱刺上輪倫敦打吡不敵韋斯咸，近6場聯賽輸咗5場，球隊陷入低潮嘅原因，除咗係哈利卡尼一度受傷外，其實主要都係賽程難踢，輸畀曼城、利物浦同車路士等強隊；熱刺嚟緊對手相對較弱，主場對完般尼後，之後就會連對富咸同水晶宮，相信摩佬可以把握機會領軍重上高峯，呢場對般尼可以大勝一仗振士氣。</p><p>熱刺有奧里亞同盧施素兩名傷兵，好在佢哋班底厚，基本上每位置都有替補，當然最重要嘅前鋒拍檔孫興民同卡尼就無可取替，中場賀積查治防守出色效率高，亦係今季摩佬愛將。</p><p>對手般尼近四場聯賽不敗好似好威咁，查實對手全屬下游，加上陣中傷兵多，兩大射手基斯活特同艾殊利班尼斯上陣成疑，中場貝治古蒙臣同羅比巴迪養傷，後防派達斯又拉傷鼠蹊，陣容天殘地缺，熱刺就算要讓一球或者更多，上盤相信可以穩開。</p><p>文：筋肉人</p><p>《一燈決》係今季新欄目，由上月擂台盟主同上月燈神拗吓頸，睇吓讀者信邊個。</p></body></html>