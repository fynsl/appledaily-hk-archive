<html><header><meta charset="utf-8"><title>求驗客手記：沙維奪第五冠等頂高文</title></header><body><h1>求驗客手記：沙維奪第五冠等頂高文</h1><p>沙維（左）2019年5月喺艾薩德掛靴之後，隨即就做咗呢隊卡塔爾勁旅嘅教練，2年內為球隊帶嚟4個冠軍。上星期五佢帶領艾薩德出戰卡塔爾盃決賽，結果順利以2:0擊敗艾杜哈尼，成功蟬聯呢項盃賽，贏得執教生涯第五個冠軍。事實上，沙維亦都同第六項冠軍所距不遠，因為艾薩德喺卡塔爾星級聯賽遠遠拋離第2位艾杜哈尼13分，只要再贏多場就可以提前封王，認真犀利。</p><p>近月有傳沙維好有機會重返母會巴塞隆拿執教，因為喺3月7號就會舉行新會長選舉嘅巴塞，其中兩位候選人拉樸達同方特都表明，希望呢位巴塞名宿可以回歸出任教練。巴塞嘅現任教練朗奴高文嘅成績就只係一般般，而且佢嘅身體狀況都好令人擔心，上星期五佢喺對西維爾嘅賽前記者會就因為佢流鼻血（下圖）而要提前終止。呢位荷蘭籍教頭上年5月曾經做過「通波仔」手術，今次已經係佢2個月內第2次喺記者會流鼻血。</p></body></html>