<html><header><meta charset="utf-8"><title>【智取大市】科技股成救市炮灰 - 晉佳</title></header><body><h1>【智取大市】科技股成救市炮灰 - 晉佳</h1><p>十年期美債息一度搶高至1.6厘，拖累科技股大跌。當risk-free rate去到1.6厘，以呢個資金成本投入幾百倍PE嘅科技股，長遠計唔掂數。</p><p>偏偏呢個時候，多個聯儲銀行總裁派定心丸，話債息升係好事，對股市嘅意義係乜？自從舊年10月，美國通過2.2萬億美元刺激經濟方案，年尾加碼到9,000億美元，嚟緊1.9萬億美元刺激方案亦勢必通過，總共佔美國M2四分之一，相當誇張。舊年8月美債息逐步上升，當中反映美國增加發債救經濟。</p><p>環球疫苗接種進度緩慢，美國1.9萬億美元救助方案確保實體經濟唔會斷水喉，但科技股股價已倍數上升兼配股、收入大增，已儲夠子彈作未來擴充所需，現階段兩者取其輕，必然揀容忍債息上升，代價係衝擊科技股，到頭來，又係量寬加碼去撐住股價，冇第二招。</p><p>另一項科技股不利因素，係美國活躍確診個案下降。疫情令QE資金單邊湧入股市，加上對科技應用需求大增，一旦疫情受控、實體經濟回復正常，對科技股相對不利。其實喺舊年美國活躍確診宗數橫行嘅9月至10月期間，納指曾出現兩次較大調整，之後活躍確診數上升再帶動科技股向上。今年2月開始，美國活躍確診宗數下跌，科技股因此受衝擊，但納指由高位跌幅，要達到舊年9月調整嘅12.6%跌幅，至少要下試12400點，當中仲未計及債息上升因素，睇嚟科技股短線仲有得跌。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>