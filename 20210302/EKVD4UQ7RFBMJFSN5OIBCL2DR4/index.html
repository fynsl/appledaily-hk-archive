<html><header><meta charset="utf-8"><title>Goal富帥：超班前鋒收放自如捧「半大」</title></header><body><h1>Goal富帥：超班前鋒收放自如捧「半大」</h1><p>日職開咗第一輪，都開始知道各隊咩料，揭幕戰睇川崎前鋒（圖），真係激到你夭心夭肺，另外FC橫濱就唔識死字點寫，周中日本波就講呢兩隊。</p><p>點解話前鋒夭心夭肺？每一次比賽「大細」中位數去[2.5/3球]嘅時候，前鋒往往入到2:0，就自然放慢腳步，不過如果開到[3/3.5球]，佢哋又真係入球不斷，玩走地真係俾佢玩死。所以今季玩前鋒，暫時都係玩盤好過玩「入球大細」，始終實力太超班，幾多球任佢哋開。星期三日職前鋒主場對住大阪櫻花，初盤就做到讓一球，以季初表現，加上兵源夠開兩隊，正副選實力都冇分別嘅情況下，上盤真係好穩，最多走盤，主隊拎三分真係冇走雞。不過「大細」中位數[2.5/3球]，真係操控晒喺前鋒嘅手入面，日超盃操控到補時階段先入波擊敗大阪飛腳，所以建議喺上半場就嘗試買個「大」，隨時好似上仗咁，上半場入咗兩粒就開始嘆慢板，上半場投資落「大」比全場穩陣。</p><p>另一場推介係日聯盃，柏雷素爾主場對FC橫濱；柏雷素爾有上季神射手兼MVP奧隆加，去咗中東掘金，「入波無限大」已經唔會存在喺佢哋身上，對住呢對波只可以用穩穩陣陣去形容，主場可以放多少少心機，作客就廢事睇。不過咁，對手FC橫濱又唔係好得佢幾多，開幕戰竟然選用中村俊輔打正選，大佬呀你估家吓係旺角麥花臣東南海盃元老組咩，42歲仲係日職正選，踢攻中呢一個位置基本上係同自殺冇分別，結果都畀橫濱如願以償，作客情況下大敗畀實力一般嘅北海道。日職講求傳球速度高，中場搶截需求大，中村俊輔正選，真係教練玩佢，定係真係冇佢唔得呢，就不得而知。但家陣兩隊都冇晒方向，嚟緊呢場賽事都會採取較穩陣嘅策略，「細」在必行，不過只要橫濱唔再安排元老球員參戰，其實整體性發揮唔差，所以喺出場前留意陣容後決定落唔落橫濱下盤。</p><p>文：黃耀富</p><p>截稿前馬會尚未開盤，盤口僅供參考，讀者記得留意足智彩網頁。</p><h2>資料寶藏</h2><p>川崎前鋒已經跨季主場五連勝，當中攻入15球。</p></body></html>