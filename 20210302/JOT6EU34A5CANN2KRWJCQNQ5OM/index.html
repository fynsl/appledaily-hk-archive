<html><header><meta charset="utf-8"><title>隔牆有耳：狙擊民主派cap上cap　689、陳雲真connect（李八方）</title></header><body><h1>隔牆有耳：狙擊民主派cap上cap　<br>689、陳雲真connect（李八方）</h1><p>「國師」陳雲同「國家領導人級鍵盤戰士」梁振英，到底有咩政治理念互相認同，又互相分享呢？原來就係狙擊民主派同抗爭派喇。47名民主派參與立法會泛民初選人士被控莫須有罪名，親者痛仇者快，藍絲界打手梁振英撲出狂踩並不出奇，奇就奇在居然分享「國師」陳雲一段留言，加持一句「陳雲之言」。</p><p>呢段「陳雲之言」，似乎係國師早前寫下，無標上日期，內容係話自己一早就知「戰敗之後是要做戰俘的」，2019年佢叫人唔好出嚟，唔好叫港獨口號亦唔好唱港獨歌，國師好似有水晶球一樣，斷言「戰敗，是必然的，也必然要及早預備的」。喺梁振英分享完後短短幾個鐘，國師cap上cap將梁振英嘅喜悅再分享出去，仲再加多腳「香港人一直漠視現實政治，故此在2019年慘敗」。</p><h2>花式跳船後再出發</h2><p>八方喺度提一提讀者，陳雲早喺國安法實施後，高調宣佈退出社運，仲俾網民形容咁樣唔係落船，係花式跳船。再出發嘅陳雲今次得到國家領導人認證，似乎可以安心出行，前晚突然有個「香港市民黨」fb專頁出現，仲介紹自己「是一眾年輕香港人會同陳雲先生創立的政黨」，劈頭首句聲明主張貫徹《基本法》及一國兩制，有人留言「忠君愛國的忠誠反對派，必定支持！</p><p>李八方</p></body></html>