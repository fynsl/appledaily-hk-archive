<html><header><meta charset="utf-8"><title>Goal富帥：摩納哥攻守兼備客W有「堡」</title></header><body><h1>Goal富帥：摩納哥攻守兼備客W有「堡」</h1><p>今個周中幾熱鬧，有聯賽有盃賽，不過始終聯賽攤路比較易捉，相反本土盃賽又要擔心戰意，又要睇臨場陣容，真係不宜大注；今次就重返法甲，周中加開快車，繼續追住愛隊摩納哥（圖），作客斯特拉斯堡都未驚過，客W可重槌。</p><p>小弟之前提過摩納哥攻力好勁，係入球「大」保證，不過近期連唔係太穩陣嘅防守都改善埋，上仗2:0擊敗比斯特，近4仗竟然有3場唔使失波，包括作客勁旅巴黎聖日耳門都贏2:0，真係攻守兼備，投注策略當然都要轉。周三摩納哥就要作客，不過基本陣容都非常完整，賓耶達、禾蘭、祖維迪等輪流踢正選前鋒，高路雲傷癒復出後亦狀態大勇，中前場大把選擇，加開周中快車都唔使驚體力問題。海外博彩公司平均值嚟講，摩納哥就1.88倍，真係唔知足智彩會開讓平/半定讓半/一，簡簡單單就大細注，重注客W，再敲埋「讓球主客和」「客勝」，博摩納哥淨勝兩球或以上，咁就更加和味。</p><p>斯軍賽前就排第15位，都仲要搶吓分護級；上場作客硬拼榜首里爾，領先到86分鐘，先俾對手逼和1:1，唔算話好差成績，不過就有啲洩氣。今次返主場作戰，但反而隊波主場戰績麻麻地，對強隊更加濕濟，對里昂、里爾、馬賽全部輸晒，今次對摩納哥就真係好難搞。</p><p>同日另一場半冷推介就敲比斯特贏一粒，比斯特主場對迪安，迪安就真係神仙難救，遙遙包尾落後護級線雙位數積分距離，近況就差到爆，連輸八場。不過比斯特又唔好叻，「讓球主客和」敲比軍贏一粒揀個「和局」啦。</p><p>文：Goal進</p><p>截稿前馬會尚未開盤，盤口僅供參考，讀者記得留意足智彩網頁。</p><h2>資料寶藏</h2><p>摩納哥連同盃賽錄得作客七連勝，7場累積入18球。</p></body></html>