<html><header><meta charset="utf-8"><title>隔牆有耳：膠板扮探監　自由黨區佬涼薄當有趣（李八方）</title></header><body><h1>隔牆有耳：膠板扮探監　自由黨區佬涼薄當有趣（李八方）</h1><p>有啲笑，唔可以亂講！除咗47子，過去呢兩年唔少港人為爭取民主自由被囚，前日灣仔區議會開會時候，灣仔區議員、自由黨林偉文竟將防疫膠板當探監玻璃板，仲叫啲民主派區議員嚟探吓監，而竟然有民主派區議員搭訕。看在眼裏嘅另一位民主派區議員陳鈺琳喺facebook上載片段，留言「嬲到喊」。</p><h2>民主派陳鈺琳嬲到震</h2><p>灣仔區議會前日召開撥款及常務委員會，休會期間，林偉文返埋座位嗰陣，突然上演「監獄風雲」，隔住防疫膠板問候坐喺對面位嘅兩位民主派議員張嘉莉同李永財：「點呀？呢排身體點？」；張嘉莉笑住話同屬建制派嘅區議員謝偉俊走咗嘞，叫林：「諮詢吓律師啲意見先啦！」但此舉無阻林偉文「表演慾」，追問「嗰單嘢搞成點？」又叫佢哋記得嚟探監，李永財就忍唔住答嘴：「OK！探緊。」</p><p>相信唔少人睇完條片，唔會覺得好笑，只係覺得好可悲；有網民亦留言叫陳鈺琳唔好嬲，「大家層次唔同」。</p><p>李八方</p></body></html>