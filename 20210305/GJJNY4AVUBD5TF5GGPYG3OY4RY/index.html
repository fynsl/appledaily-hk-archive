<html><header><meta charset="utf-8"><title>【智取大市】向貴價裸泳股說不 - 晉佳</title></header><body><h1>【智取大市】向貴價裸泳股說不 - 晉佳</h1><p>美債息正常化嘅過程令股票估值被迫正常化，股價打個六折都仲係高，能夠每年盈利回報頂得住1.4厘資金成本嘅科技股原來都唔係好多，呢個亦形成幾近冇PE嘅美團（3690）遠遠跑輸30倍forward PE嘅騰訊（700）嘅原因。高估值股份嘅掙扎期相信會持續好一段日子，但不代表好股已見頂。</p><p>掙扎期過後，就如股神嗰句，慢慢從股價會睇到邊一隻高估值股份喺度裸泳。以電動車板塊為例，中美矛盾升級，市場驚影響到稀土、鋰電供應鏈從而打擊電動車供應量，本身係完美估值嘅Tesla股價回落好正常，蔚來、理想、小鵬亦由高位唔見一截。幾隻股裏面，Tesla規模大之餘亦掌握國際化供應鏈，有如蘋果一樣，未來受打擊程度偏小，目前只待估值回落至更合理水平。小鵬一直被指CS做得差，估計未來難有翻頭客，會相對開發能力較強嘅蔚來、同背靠美團嘅理想差啲，呢啲就係未來嘅分野。</p><p>至於光伏板塊情況原來更不妙，標準化產品面對行業供應增加，形成光伏玻璃股無差別下跌，未來走勢亦變得冇差別。</p><p>新經濟板塊齊齊爆升嘅日子已過，但絕非盡頭，未來日子係趁跌市吼位買贏家，最重要係要識分，呢一點日後詳談。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>