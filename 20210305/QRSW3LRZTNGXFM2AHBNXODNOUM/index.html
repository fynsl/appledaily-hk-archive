<html><header><meta charset="utf-8"><title>隔牆有耳：謀再選特首 689露完口風即縮（李八方）</title></header><body><h1>隔牆有耳：謀再選特首 689露完口風即縮（李八方）</h1><p>眾所周知對重掌權力蠢蠢欲動嘅政治閒人689，多次盛傳會捲土重來，佢早前接受「外國勢力」《路透社》訪問，就露出曖昧姿態，被外媒記者問會唔會再選特首時，話自己「會竭盡所能為香港服務，為國家服務」，仲形容自己係「數百萬合資格參選者之一」，同四個月前話自己無意選特首嘅口徑明顯唔同晒，難怪外界一致解讀，都係意味有人唔排除會重返昔日特首之位，點知689噚日即縮，唔肯再講係咪選特首。</p><h2>疑怕做出頭鳥中箭</h2><p>呢位全國政協副主席正喺北京準備出席兩會，唔知點解對住唔係「外國勢力」嘅港台專訪，被人問係咪選特首，又擺出另一姿態，話唔想自己喺參選特首呢個問題，成為現階段焦點，但呢個理由喺一日前佢接受《路透社》訪問，唔通又唔存在咩？定還是心知如果搶住做出頭鳥，隨時會率先中箭，所以先猶抱琵琶半遮面？套用大陸護法田飛龍日前撰文，講明中央唔要「忠誠的廢物」，仲話北京對領導崗位提出升級要求，服務唔好市民就必須下台。睇番689往績，當日以低民望、低票數上任，係咪值得被循環再用？大家應該有晒答案啦！</p><p>李八方</p></body></html>