<html><header><meta charset="utf-8"><title>【智取大市】高估值股恐怖耐力賽 - 晉佳</title></header><body><h1>【智取大市】高估值股恐怖耐力賽 - 晉佳</h1><p>先恒指由日線RSI雙頂背馳以及月線圖明顯上破保歷加上軸嘅見頂訊號出現後，觀乎過去15年，每次恒指同樣情況會先下試周線保歷加中軸，呢個星期將延伸至27900點左右，再下一步先睇到指數會好似2015年港股大時代直插冇水花，定係好似其他幾輪跌市、喺周線保歷加中軸企穩然後上落幾個月，喺美國無限量寬子彈之下，難產生流動性危機，因此中線上落市機會遠高過直插。</p><p>今次跌市嘅特點，唔係增長股基本因素變樣，而係估值升至超級高。眼下科技股似係特價時段，不過由樂觀轉為冷靜嘅過程，持有高估值股份要預咗你未必經得起嘅耐力考驗。</p><p>例如電動車股，以Tesla作為模板嘅蔚來，舊年交付量係Tesla十分之一，市值亦大約係Tesla嘅十分之一。喺中國限稀土出口（中國為加工大國）、美國加強半導體供應鏈，雙方互片幾可肯定升級，只要供應鏈一時三刻唔暢順，亦會影響到交付量，打擊增長速度。Tesla最近面對售後服務嘅批評，亦顯示交付量大增後會出現後續考驗，相信蔚來更甚。</p><p>如果手持呢類股份，未來幾個月要有心理準備聽到一連串壞消息打擊你嘅信念，悲觀時認為手持股份將變成行業輸家時，隨時會喺低位賤價沽出。辦別長線贏家，加強自己持貨信念，變得極為重要。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>