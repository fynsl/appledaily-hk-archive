<html><header><meta charset="utf-8"><title>隔牆有耳：普通話治港　紫荊黨謀參選特首選委（李八方）</title></header><body><h1>隔牆有耳：普通話治港　紫荊黨謀參選特首選委（李八方）</h1><p>北京要向香港選舉制度開刀，其中會喺負責選特首嘅選舉委員會增加以政團組織為主嘅新界別，明顯係要擺多啲更紅更左嘅愛國者入去，唔好畀喺其他界別有唔少選委票嘅地產商做king maker。早排由一班海歸派組成嘅「紫荊黨」，亦唔執輸講明要染指香港各級選舉。</p><h2>李山認唔識講廣東話</h2><p>身為全國政協委員嘅紫荊黨創黨主席李山接受香港電台訪問時就話，個黨同其他建制派政黨係「同路軍」，黨員會爭取參加立法會、特首選委會選舉，仲會爭取加入政府執政團隊等各個政治架構。</p><p>雖則佢話係建制政黨「同路軍」，但見中聯辦控制嘅《大公報》、《文匯報》等一直冇幫呢個新黨造勢宣傳，建制都好懷疑係咪阿爺點許佢哋出嚟分一杯羮，承認唔識講廣東話嘅李山話，作為個人，日後為咗同港人交流，「肯定會學廣東話」，但佢都補充一句，唔識廣東話都唔會妨礙對港人嘅服務，反指：「如果你連說普通話的人也不接受，不允許他們為市民服務，我覺得這樣的城市不會是國際化的大都市。」李山話有人標籤佢哋個黨，如「新港人黨」、「海歸黨」，強調建黨目的係建設大家共同家園，仲賣口乖稱紫荊黨嘅顏色，就係「愛國」。</p><p>李八方</p></body></html>