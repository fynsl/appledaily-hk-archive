<html><header><meta charset="utf-8"><title>求驗客手記：亞洲最佳20人冇中國份　玻璃心又碎</title></header><body><h1>求驗客手記：亞洲最佳20人冇中國份　玻璃心又碎</h1><p>近年提到亞洲足球強國，相信大部份人都係諗起日、韓，之後就係西亞國家，有排都未到中國，但係強國不嬲都係唔同思維嘅。英國足球網站90min早前選出亞洲史上最佳20名嘅球員，日、韓一共佔咗12人，但就一個中國球員名都見唔到，搞到強國玻璃心又碎到一地都係。</p><p>根據90min嘅排名，亞洲歷來最佳球員就係南韓嘅車範根，呢位現年67歲嘅名將曾經喺上世紀80年代幫德甲嘅法蘭克福同利華古遜贏到歐洲足協盃冠軍，成就確實好高。之後第二位就係上世紀初效力巴塞隆拿，上陣357場射入369球嘅菲律賓前鋒保連奴艾簡達拿，第三名就係大家熟識嘅孫興民啦。</p><p>其實呢個排名就咁睇都相當正路，但中國球迷對冇中國球員入選相當不滿，有人就話：「亞洲球王李惠堂都冇？阿里戴伊先排第11，個編輯擺明就係韓國人啦。」更有人話應該禁止90min報道中國足球資訊。不過老老實實，上古時代嘅李惠堂根本就冇喺國際舞台真係有過特別表現，就算講近代出名嘅孫繼海、李鐵等等，比起排第20位、以主力身份贏過英超冠軍嘅岡崎慎司，成就都爭唔止一皮，強國球迷都係留喺牆內睇「廣州恒久遠大」好過啦。</p></body></html>