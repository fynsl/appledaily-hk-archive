<html><header><meta charset="utf-8"><title>【智取大市】反彈總是美股強 - 晉佳</title></header><body><h1>【智取大市】反彈總是美股強 - 晉佳</h1><p>港股上市科技股周四力追美國科技股落後，追到氣咳。點解港股反彈力度總係有所不及？最簡單直接原因係美股成交夠大，以Tesla為例，即使逾6,000億美元市值，低位4個交易日成交就佔市值四分之一。</p><p>講開Tesla，年初升十倍嘅力勁（558）作為Tesla壓鑄機供應商嘅母公司，股價近期亦緊貼Tesla。Tesla想學蘋果iPhone構建全球供應鏈就係人都知，玩法係選出有潛力嘅細路，提供技術方案，等供應商設計生產高端嘅機器零件，當中畀返龐大定單兼且高於市場嘅毛利率作為甜頭。力勁股價調整後嘅年度化市盈率41倍，作為Tesla供應商之一，估值同蘋果供應商差唔多，係較現實水平。力勁好處係旗下壓鑄機Giga Press定單未完全反映喺業績，只要Tesla未來付運量增長，就同時帶動Giga Press定單，形成增長護城河。</p><p>力勁最大問題係太多人低位掃貨lead住幾倍，呢批獲利盤有排消化，尤其未來反覆市況下，沽貴買平可能繼續成為短暫潮流，預咗爆上就遇上沽壓，但比較其他十倍股，例如斬過倉嘅澳能（1183）同埋炒SaaS但冇往績嘅阜博（3738），力勁已算係較堅實選擇，即使未來幾個月當係炒波幅之選亦算不錯。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>