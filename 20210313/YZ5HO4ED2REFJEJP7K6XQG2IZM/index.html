<html><header><meta charset="utf-8"><title>【一燈決】一哥：史浩克冇心護級等「狼」咬</title></header><body><h1>【一燈決】一哥：史浩克冇心護級等「狼」咬</h1><p>【名家足路】</p><p>【對決場次︰禾夫斯堡vs史浩克04】</p><p>上個禮拜首次用一哥身份推介，結果奧沙辛拿真係頂唔住，就算巴塞隆拿喺西班牙盃4強踢足120分鐘，之後又要應付歐聯都照贏兩粒，呢場波畀到小弟一個教訓，有時候實力上嘅分野，真係未必可以靠鬥志彌補。今個禮拜轉玩德甲，一於推介三哥禾夫斯堡（圖），主場可以輕鬆搞掂包尾嘅史浩克04，開出上盤。</p><p>兩軍今季嘅表現，相信喺聯賽榜已經反映到晒，一隊係力壓利華古遜、多蒙特排第三嘅狼堡，另一隊就踢咗成年聯賽先贏過一場、今季換咗成五位教練仲排緊喺包尾嘅史浩克，今場優劣其實相當明顯。狼堡雖然兩連敗，但對手係實力分子RB萊比錫同賀芬咸，輸波都算情有可原，要保住來屆歐聯席位，狼堡今仗唔反彈等幾時先？</p><p>另一睇好狼堡嘅原因，係對手史浩克真係唔爭氣，今季喺聯賽對住頭六位球隊，場場都輸兩球或以上，就算冬窗搵嚟一大班所謂救兵，教練一換再換都冇乜起色。上個禮拜新帥加莫斯上任，話就話喺主場成功守和緬恩斯，但對手只係排德甲尾二，同你咁高咁大，你仲要俾對手全場射足19腳，自己喺主場先射得兩次，只係緬恩斯把握力曳先贏唔到。</p><p>講真，如果有心護級就應該好似西布朗咁，請艾拿迪斯之類嘅護級專家搏吓，從史浩克揀個德乙教練加莫斯開始，都睇得出呢隊波等緊降班，鋪定路下季喺德乙點翻身。今仗作客求反底、如狼似虎嘅狼堡，史浩克俾人射少腳都當贏喇，狼堡讓一球/球半撐上盤喇！</p><p>文：尊嘉</p><p>《一燈決》係今季新欄目，由上月擂台盟主同上月燈神拗吓頸，睇吓讀者信邊個。</p></body></html>