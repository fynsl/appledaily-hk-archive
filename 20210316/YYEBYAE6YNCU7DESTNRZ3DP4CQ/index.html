<html><header><meta charset="utf-8"><title>Goal富帥：西維爾專注聯賽　勢大炒報仇</title></header><body><h1>Goal富帥：西維爾專注聯賽　勢大炒報仇</h1><p>上個周末就叫大家留意兼顧歐洲賽球隊，呢期聯賽可以追對家，今次就轉個角度，追捧一啲已經喺歐洲賽出局嘅球隊，專注聯賽之後可以追落後；星期三西甲補賽，西維爾（圖）主場對艾爾切，西維爾歐聯出局後，終於喺聯賽反底，打吡戰贏貝迪斯，今次繼續主場，面對防守麻麻嘅艾軍，上盤穩陣。</p><p>計實力，西甲三強馬德里體育會、巴塞隆拿同皇家馬德里之後，應該都數到西維爾。不過之前就衰貪心，分途出戰西盃同歐聯，搞到聯賽接連失分。兩個盃賽都相繼出局，西維爾都要專心返聯賽保前四。上仗佢哋就即時反底，打吡戰小勝貝迪斯，終止兩連敗，周中補賽就會對艾爾切。呢個戲碼係唔係好熟面口？無錯，2隊3月頭先對過嚟，因為比賽夾喺西盃同歐聯中間，西維爾筋疲力盡，結果以1:2輸波，今次西維爾重上正軌，點都有仇報仇。</p><p>呢場波海外莊家都開得幾辣，西維爾主W得1.36倍，亞洲盤就讓一球/球半，上盤要贏兩球先收，不過近期西維爾讓一球/球半都幾醒神，之前主場對卡迪斯同華倫西亞都讓呢個盤口，亦都以3:0大勝，今次可以追。艾爾切就要搶分護級，其實上仗作客皇馬踢得唔錯，先入一球之下，最終補時階段俾賓施馬絕殺，以1:2飲恨，相信對士氣都好大影響。加上作客已經連輸五場，連續作客亦都蝕底，睇嚟都係大敗而回。</p><p>俄超卡洛斯達同西維爾差唔多背景，歐霸盃出局後，上仗終於反底大勝FC坦波夫，周四就主場對莫斯科戴拿模，兩隊都係中游，卡軍主場就可靠好多，讓平/半要埋上盤。</p><p>文：Goal進</p></body></html>