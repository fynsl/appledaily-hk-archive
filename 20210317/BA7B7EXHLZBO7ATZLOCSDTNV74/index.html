<html><header><meta charset="utf-8"><title>隔牆有耳：田飛龍再插忠誠廢物係現象（李八方）</title></header><body><h1>隔牆有耳：田飛龍再插忠誠廢物係現象（李八方）</h1><p>中共護法田飛龍嘅「忠誠廢物」論同民建聯葉國謙嘅「廢柴學者」論成為政圈花生，噚晚田飛龍接受「眾新聞」中國組同浸大新聞系平台BNN訪問，回應葉國謙鬧佢廢柴學者，話葉國謙嘅言論情緒化、低端、低水平，仲踩多兩腳話「忠誠廢物」唔係針對個別人士，而係「一種現象」，即係暗示成個建制派都係忠誠廢物？仲講明畀兩條路「廢物」揀，唔改進就唔該走人，場火真係越燒越旺。</p><h2>話唔改進就要退休</h2><p>田飛龍喺訪問入面拳拳打到應，記者問立法會有冇橡皮圖章，佢就話建制雖然配合中央同港府，但欠政治表現同能力，新制度下佢哋已經唔夠。佢冇統計過議會入面忠誠廢物佔幾多，但揚言忠誠廢物最終會出局，面前只有兩條路，一係將「忠誠」同「賢能」結合改進自己，一係提早退休讓位。</p><p>好多網民食足成晚花生，原來唔係針對建制嘅任何人，而係建制所有人，仲問如果要命名呢個現象，係咪要叫「建廢派現象」？八方覺得田飛龍咁樣撩交打，叫呢幾日同港澳辦見面嘅人情何以堪呢？到底葉國謙有咩回應，係改進定提早退休？八方真係非常期待囉。</p><p>李八方</p></body></html>