<html><header><meta charset="utf-8"><title>隔牆有耳：葉國謙暗寸田飛龍「低端」（李八方）</title></header><body><h1>隔牆有耳：葉國謙暗寸田飛龍「低端」（李八方）</h1><p>大陸學者、全國港澳研究會理事田飛龍早前發表被指係針對香港建制派嘅「忠誠廢物論」，民建聯葉國謙曾喺報章訪問反插田飛龍係「廢柴學者」，日前田飛龍在訪問中反駁葉國謙，話佢情緒化，仲不忘踩多腳，話「忠誠廢物」唔係針對建制任何人，而係講一種現象，即係好多「忠誠廢物」啦，仲話唔肯改進嘅建制派就唔該提早退休！政圈早已買定花生，等睇葉國謙還拖，佢噚日終於出招，暗寸田飛龍「低端」、講嘅係「廢話」，唔想再同佢拗！</p><h2>指「忠誠」係人格表現</h2><p>葉國謙噚日接受商台訪問時，就邊話唔太想再同田飛龍隔空罵戰，邊話如果作為一個學者，不能接受批評，「邊個低端由得佢自己決定啦」，強調「忠誠」係一種人格表現，「唔係喺能力上面」，指有啲人若「反骨」、「表裏不一」，咁先係「唔應該有嘅價值」。</p><p>佢重申，至今覺得田飛龍嘅「忠誠廢物論」係對建制派「不禮貌」，而且「不能接受」，又指「對於呢啲『廢話』，唔想再同佢有乜嘢論戰！」仲諷刺田飛龍聲稱建制派「要改進」係「媽媽必定係女士」嘅道理，直指「田先生都要改進吓自己」。</p><p>李八方</p></body></html>