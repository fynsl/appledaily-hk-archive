<html><header><meta charset="utf-8"><title>求驗客手記：兩大球王鬥刷新紀錄　C朗燒鬚　美斯剃「蘇」</title></header><body><h1>求驗客手記：兩大球王鬥刷新紀錄　<br>C朗燒鬚　美斯剃「蘇」</h1><p>手機用戶請<a href="https://staticarc.appledaily.hk/daily/sports/20210323/23AA2a.gif" target="_blank">按此</a>放大圖表</p><p>基斯坦奴朗拿度（C朗）同美斯雖然已經唔再喺同一聯賽角逐，不過兩位球王就繼續狂破紀錄。C朗早前就射入個人職業生涯第770球，可惜祖雲達斯周日失威，主場爆大冷一球不敵「升班馬」賓尼雲圖。美斯就威威，喺周日除咗打破前隊友沙維喺巴塞隆拿嘅上陣紀錄，仲成為喺單一聯賽入球最多嘅球員，佢帶領巴塞6:1狂數皇家蘇斯達，繼續力追榜首馬德里體育會。</p><p>C朗今季喺意甲繼續勇猛，至今已經攻入23球喺射手榜領先。呢位36歲前鋒喺前一輪作客卡利亞里就連中三元，攻入佢球會同國家隊加埋嘅第770球，仲打破埋球王比利嘅正式賽事入球紀錄。</p><h2>C朗收衫　祖記爆冷輸波</h2><p>喺星期日祖雲達斯對賓尼雲圖賽前，C朗就獲球會主席阿涅利送上一件印有「770」同「GOAT（史上最偉大球員）」嘅球衣，表揚佢嘅成就。不過C朗今場就未能夠增添入球，仲老貓燒鬚喺比賽中連番失機，最終祖記仲以0:1輸波，四連勝斷纜。賽後得55分繼續排意甲第4，但已經落後榜首國際米蘭10分，要衞冕意甲相當困難，再唔踢番好啲隨時連前四都不保，事關拿玻里已殺到上第五，只差祖記兩分。</p><p>C朗自2018年加盟祖記後，至今已經為球隊喺各項賽事攻入95球，不過祖記始終冇辦法靠呢位葡萄牙射手一圓歐聯冠軍夢。C朗同祖記嘅合約喺明夏屆滿，有傳皇家馬德里就希望收購C朗回巢，不過祖記體育總監柏拉迪斯就講明唔打算放人：「我哋會留住C朗，佢將會繼續為我哋效力。」</p><h2>美斯起孖兼破沙維上陣紀錄</h2><p>另邊廂，C朗老對手美斯亦都繼續破紀錄，喺周日作客皇蘇嘅西甲第768次為巴塞上陣，打破佢前隊友沙維嘅紀錄，成為巴塞史上上陣次數最多球員。美斯今場亦繼續有好表現，交出2入球1助攻，助巴塞大勝皇蘇6:1，佢仲以467個西甲入球成為咗史上喺歐洲單一聯賽入球最多嘅球員。賽後巴塞以62分排西甲第2，落後榜首馬體會四分，雖然巴塞季初表現唔係咁好，又喺歐聯出局，不過球隊依然係歐洲5大聯賽唯一一隊喺2021年聯賽仲保持不敗嘅球隊，絕對有機會追趕馬體會。</p></body></html>