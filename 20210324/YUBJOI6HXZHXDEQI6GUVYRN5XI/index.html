<html><header><meta charset="utf-8"><title>【員】27歲先入港隊辭筍工</title></header><body><h1>【員】27歲先入港隊辭筍工</h1><p>才寫了兩段，體育故事就此夭折完結。</p><p>「棄」，甲骨文形似雙手持簸箕扔掉嬰孩，既是親生孩兒，又如何棄得掉。埋首讀書那七年，杜小鳳再沒回道場練習，但男女忍痛分手雖身處「新生活」，舊日的溫馨記憶仍然藏在心底，無聲無息隨時來訪，「我會自己喺學校耍空手道，冇忘記過套拳，當時都好技癢，就連發夢都記得點打。」杜小鳳的人生就如母親設想一般，公開試後升讀大學工程系，前程穩定可期，此時空手道的情意結又悄悄摸上門，「入U後發現原來有校隊，我放低咗咁多年，以前自己都叫有啲成績，所以膽粗粗參加番，我好想知自己變成點，咁當識吓朋友仔都好吖。」當年城大空手道隊有劉慕裳等港隊成員，杜小鳳再披道袍，這位「黑帶新秀」如劉姥姥入大觀園，「我當時覺得自己太脫節，都唔係佢哋嗰皮，佢哋係接近國際級，我覺得『揼』一聲學到嘢喎。」</p><p>她大學時僅玩票性質練空手道，2014年畢業後當了2年助理工程師，營營役役，但2016年有次大學校隊隊友相約出外比賽，機緣巧合在亂林中卻開出一條新路，「我係請大假同班大學隊友出去打個小比賽，純綷當度假，可能水平高嘅隊友冇參加啦，我有幸喺小比賽攞到成績，可以用成年隊成員身份入體院訓練，當時我27歲喇，都叫做認識吓咩叫精英運動員，我會覺得『咦？我呢個年紀都可以繼續發展？』」起初她為兼職運動員，下班未及吃飯又要匆忙到體院練習，「做工程成日OT，但兼職運動員要準時七點到，有時飯都未食就練習，做唔晒嘢就點都要死掂佢，咪自己星期六、日返地盤做嘢。」其時港隊隊際形足有七年未能成軍，杜小鳳本練個人，但總教練相中她與胡樂敏及馬嘉敏組隊，又以參加世錦賽等機會吸引，杜小鳳決意辭職，從「完」成「員」，全職投入，「嘩世錦賽喎，有啲人做好多年運動員都冇機會，我一入隊就有，點解唔all in盡地一煲呢。」27歲的年紀在體壇不上不下，年資稍長又未能闖上高峯者隨時萌生退念，如此歲數當新丁少之有少，人人不解其決定，「個個都話我低能，邊有人成三張嘢先去做全職運動員，正常都等結婚生仔啦。」</p></body></html>