<html><header><meta charset="utf-8"><title>許冠文助業界抗疫片下月上</title></header><body><h1>許冠文助業界抗疫片下月上</h1><p>許冠文身為電影界前輩，不但不收片酬參演援助電影基層人員的抗疫片《總是有愛在隔離》，更多日通宵拍攝，其中一幕他與錢嘉樂走秘密水道逃離酒店，高溫下穿上潛水衣，拍攝過程非常艱辛。</p><p>許冠文表示與錢嘉樂最多對手戲：「我多數度文戲，有幽默感嘅對白，佢就負責動作，會度一啲嘢我唔會諗到。」錢嘉樂笑說：「潛水衣唔關我哋動作設計事，我哋負責實行啫！35年前我喺《智勇三寶》做過佢替身，演員身份合作係第一次，可以同偶像合作，每日開工都懷住又緊張又期待嘅心情。」《總》片由中國星、安樂、英皇等共10間電影公司合資開拍，集合多位導演執導，古天樂、周秀娜等演出， 將於下月上映。</p></body></html>