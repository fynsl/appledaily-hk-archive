<html><header><meta charset="utf-8"><title>隔牆有耳：何俊仁獲鮑德文自由獎　與港人互勉︰繼續堅持（李八方）</title></header><body><h1>隔牆有耳：何俊仁獲鮑德文自由獎　<br>與港人互勉︰繼續堅持（李八方）</h1><p>香港人權狀況極速崩壞，公民權利同自由被極權剝奪得所剩無幾，喺最壞嘅時代，有香港人因長期投入人權同法律工作獲國際認同。本身係律師嘅民主黨前立法會議員何俊仁獲美國人權組織Human Rights First頒發2020年羅傑鮑德文自由獎。</p><p>羅傑鮑德文係美國公民自由聯盟領袖，亦係國際人權聯盟創辦人。疫情下仁哥冇去美國領獎，雖然佢早知得獎，但非常低調，直到個獎近日寄到港，佢先同八方分享感受。本來獲獎應該開心，但仁哥直言百感交集。</p><h2>獎金投放人權工作</h2><p>仁哥話之所以獲提名，因為30年來都做人權有關工作，包括處理訴訟，喺立法會提出議案，亦有推動社區運動，希望令香港人權進步，遺憾香港人權狀況大插水，仁哥直認現時狀況好艱難，「有啲案有啲律師都唔敢接，睇到國安法之下同律政司啲講法，令人好心寒，但大家更加要有毅力同勇氣，要繼續堅持。」</p><p>佢多次強調，呢個獎絕對唔係屬於佢個人，係屬於大家、屬於香港，「呢兩年係見到好多年輕律師、大律師，佢哋好肯接受，相當唔錯。」仁哥透露收到三萬蚊美金獎金，佢已經拎咗出嚟用緊喺人權工作上。</p><p>李八方</p></body></html>