<html><header><meta charset="utf-8"><title>Goal富帥：信塞爾維亞「葡」得起</title></header><body><h1>Goal富帥：信塞爾維亞「葡」得起</h1><p>周中國際賽重心冇令大家失望，比利時3:1擊敗威爾斯，順利開出[-1]「主勝」；不過又唔係支支強隊都掂，荷蘭就爆冷輸畀土耳其，法國主場都俾烏克蘭逼和，嚟到第二輪國際賽，大家都要小心啲，唔好盲目高追強隊。</p><p>塞爾維亞失落今夏歐國盃決賽周資格，今個月開始就搵史杜高域（圖）接任教練。有一定波齡球迷，都記得呢個踢過鯨魚嘅中場瀟灑哥，佢退休後集中教亞洲球隊，包括鯨魚同中超廣州富力。史杜高域喺國家隊都夠晒威名，始終要帶一支幾個人化、又紀律性唔強嘅球隊，真係要有咁上下權威先鎮得住個場，史杜高域首戰都拎到頭彩，3:2險勝愛爾蘭，星期六就繼續主場出擊，面對葡萄牙。葡萄牙一定會讓波，世界博彩公司平均值開到客勝1.7倍，作客要讓到半/一，冇理由唔要下盤啦。</p><p>葡萄牙係就係有基斯坦奴朗拿度同般奴費南迪斯等一大班球星，不過第一場都只係小勝阿塞拜疆，仲要靠對手擺烏龍先入到波。葡萄牙以前對塞爾維亞3勝3和，都只不過五成勝率，我就信塞軍主場不敗。</p><p>上仗樣衰輸波嘅荷蘭，周六就返主場對拉脫維亞，唔使多講一定急攻求反底，不過後防又唔穩陣，博入球「大」一定好過上盤。</p><p>文：Goal進</p><p>截稿前馬會尚未開盤，盤口僅供參考，讀者記得留意足智彩網頁。</p><h2>資料寶藏</h2><p>塞爾維亞近5場主場取得3勝1和1負，包括上年5:0大破俄羅斯。</p></body></html>