<html><header><meta charset="utf-8"><title>趣趣地：英超8.14開季玩殘奧運腳</title></header><body><h1>趣趣地：英超8.14開季玩殘奧運腳</h1><p>英超賽會星期四公佈咗下季會喺8月14日開鑼，不過開鑼日同東京奧運同歐國盃兩大盛事嘅閉幕日好接近，相信唔少球員今夏未必可以好好休息喇。事關今夏會接連舉行歐國盃同東奧，前者由6月11日踢到7月11日，至於奧運男足就會由7月21日踢到8月7日，即係話如果踢埋奧運決賽，部份球員只係休息一個星期就要踢英超揭幕戰，基本上冇得唞。雖然要參加奧運男足嘅英超兵未必好多，不過呢啲球員今夏休息時間較少外，預計冇辦法參加熱身賽，有傳利物浦嘅埃及球星穆罕默德沙拿，就好大機會以超齡球員身份參加奧運男足，教練賈里柏仲講明希望呢位國寶級前鋒可以出戰，除咗沙拿，車路士嘅美國中場基斯甸普列錫同樣有機會參加奧運，不過美國家陣仲踢緊外圍賽，想去東京首先要喺下星期日過洪都拉斯一關。</p></body></html>