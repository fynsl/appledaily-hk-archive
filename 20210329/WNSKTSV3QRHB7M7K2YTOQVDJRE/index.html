<html><header><meta charset="utf-8"><title>隔牆有耳：去石牆花買物資　何秀蘭︰做好入獄準備（李八方）</title></header><body><h1>隔牆有耳：去石牆花買物資　何秀蘭︰做好入獄準備（李八方）</h1><p>極權對民主派追殺毫不手軟，近排面對8.18維園「流水式集會」案檢控嘅何秀蘭（Cyd），似乎打定輸數，早前有記者喺「石牆花」見到阿Cyd幫自己執拾物資包，為入獄做準備。</p><h2>「多啲資訊減低恐懼感」</h2><p>阿Cyd噚日再喺fb出post，話經歷幾次過堂同19日聆訊，8.18案會喺4月1日宣判，仲話「已做好入獄準備。祝願大家平安，在艱難日子守住信、望、愛。」阿Cyd同八方講，案件情況不便透露太多，但相信都唔使作無謂幻想。雖然話做好準備，實情冇人可以完全平靜，所以佢一樣忐忑，但就搵到方法減低不安，就係多做準備，「同當年爭取同志平權一樣，當大家知道多啲資訊，可以減低恐懼感，所以先上咗石牆花買定物資，起碼知上面係咩環境嘛。」佢原來亦聽咗邵家臻唔少講座，仲話就算唔係自己坐監，都想學點支援其他人。</p><p>佢同八方講，萬一坐監，預想情況未算太壞，形容「起碼活動空間大過太空人上月球。」不過咁諗似乎阿Q咗啲，係咪真係面對到？阿Cyd坦承，喺試煉面前會見真章，所以唔會牙擦，但至少承認內心有不安同恐懼，先係梳理情緒最有用方法。</p><p>李八方</p></body></html>