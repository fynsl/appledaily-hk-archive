<html><header><meta charset="utf-8"><title>Goal富帥：西部聯唞足夠料攻城</title></header><body><h1>Goal富帥：西部聯唞足夠料攻城</h1><p>墨爾本城近期六連勝好威風，星期四墨城作客西部聯（綠衫），仲繼續追？今次我就唔係咁睇。</p><p>近期大家追住墨城同阿德萊德聯兩支旺門，應該都執唔少，今次墨城作客西部聯，牌面確實可以秤先。西部聯近期雖然近4仗輸3場，不過隊波始終都好攻得，上星期場波又因為場地問題取消，有成個幾星期休息，返到主場對冠軍熱門嘅墨爾本城，西部聯初盤受讓半/一，球隊心態一定打老虎，再加陰謀論，就要西部聯下盤，再加入球「大」，西部聯入到波就立於不敗！</p><p>星期四另一場，中岸水手就主場對阿德萊德聯。水手仲掛名叫榜首，不過季初氣勢完全冇晒，上場幾經辛苦先逼和墨爾本勝利，完全唔係季初嗰隊。今次對住阿聯，入波相信係首要任務，所以上半場基本上一定有一球，但下半場睇怕無以為繼。阿聯六連勝氣勢強，不過今季4次輸波有3場都係作客，我睇好全場和波，下半場就變悶戰，開個入球「細」。</p><p>文：黃耀富</p><p>截稿前馬會尚未開盤，盤口僅供參考，讀者記得留意足智彩網頁。</p></body></html>