<html><header><meta charset="utf-8"><title>隔牆有耳：56年可樂樽「休假」換新裝（李八方）</title></header><body><h1>隔牆有耳：56年可樂樽「休假」換新裝（李八方）</h1><p>唔少可樂迷都鍾意收藏可口可樂玻璃樽，但呢個經典汽水樽好快變集體回憶，因為可口可樂宣佈呢個陪伴港人半世紀嘅經典玻璃樽裝可口可樂，喺今年第二季開始「休假」，要到出年先用全新形象出現，新設計引入更多環保元素，包含再生玻璃物料，樽身變得更輕。</p><h2>最後一批第二季推出</h2><p>原來可口可樂自1965年起開始生產玻璃樽汽水，至今已陪伴香港人56年，可口可樂方面話，今次停可口可樂玻璃樽裝，係因為裝瓶夥伴香港太古可口可樂今年更新設備，安裝全新玻璃樽裝飲品生產線，所以打算一次過換包裝，今次除咗可口可樂樽，好似雪碧、芬達及玉泉忌廉汽水玻璃樽裝都會係今年第二季開始一齊「休假」。</p><p>可口可樂方面話，最後一批可樂玻璃樽汽水將於今年第二季推出，茶餐廳、粉麵舖同士多辦館都買到。可口可樂仲邀請90後風景攝影師袁斯樂（Kelvin Yuen）為可口可樂經典玻璃樽拍低「臨別照片」，當中部份相片取景於士多、茶餐廳等地點，令港人好好緬懷與可口可樂相遇的時光，可樂迷可於可口可樂Journey網站、facebook及instagram睇到啲相。</p><p>李八方</p></body></html>