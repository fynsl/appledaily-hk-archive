<html><header><meta charset="utf-8"><title>Goal富帥：信麥軍西班牙孖寶夠級數</title></header><body><h1>Goal富帥：信麥軍西班牙孖寶夠級數</h1><p>澳職有時如果捉到條路真係幾好玩；噚日全世界都話墨爾本城上盤，臨場半/一去到讓一球/球半，不過信我要下盤加「大」真係未驚過，下半場入兩粒，西部聯反勝2:1。繼續推澳職，今日FC麥克阿瑟主場對珀斯光輝，要上盤加「大」。</p><p>講真澳職整體技術水平麻麻，所以好多時大家都睇到，有啲稍有組織性球隊，有一、兩個好波之人連繫住，喺澳職已經夠晒用。光輝冇錯都有呢啲球員做到攻勢，不過班後防真係唔得。上仗對紐卡素噴射機，晨早領先兩球之後打少件，勉勉強強贏2:1都叫頂到贏番場，不過今次作客，仲要中堅艾斯普保達美迪斯停賽，真係好難唔失波。</p><p>FC麥克阿瑟講到控制節奏，就一定係西班牙孖寶馬高蘇沙亞達同比納特，特別係蘇沙亞達，一吓直線已經製造到威脅，趁住光輝後防不穩，只要畀啲耐性，一定可以製造到缺口，今次主隊只係少讓平/半，上盤加多個「大」，唔難收晒。</p><p>星期六都係單頭波，布里斯班獅吼主場對西悉尼流浪者；獅吼季初都好地地，但攻力越嚟越唔對辨；西悉上仗1:4大敗畀級數更加高嘅墨城，今次對手冇咁強，應該可以重拾勝軌，平手盤加個「大」，冇走雞。</p><p>文：黃耀富</p><p>截稿前馬會尚未開盤，盤口僅供參考，讀者記得留意足智彩網頁。</p></body></html>