<html><header><meta charset="utf-8"><title>唱出香港移民潮現況　粉絲：有共鳴好感觸</title></header><body><h1>唱出香港移民潮現況　粉絲：有共鳴好感觸</h1><p>今次RB演唱會以香港人移民潮現況為主題方向，人們來來去去散散聚聚，不少fans看後在網上留言大讚貼地有共鳴，前晚演唱會散場後，《蘋果》訪問樂迷，他們亦表示收到RB的訊息，陳小姐說：「最鍾意最尾唱《未來見》、《發現號》、《逆流之歌》等，歌詞同𠵱家政治環境因素有關，係關於聚散離合感覺，好多朋友離開香港，喺呢個時勢唔知點生存，覺得好有共鳴，好感觸。」</p><p>另一位樂迷陳先生說演唱會講出心聲：「最主要講我哋相聚，點樣可以藉住大家嘅連結可以一齊再相見，對我哋嚟講係香港人嘅歌，講咗我哋心聲，絕對係好感動，直情眼濕濕。」陳太太就說不會放棄：「最鍾意encore最尾幾首，好講到自己心聲，好有共鳴，我哋都有好多朋友移民，同埋講緊嗰種艱難，但都唔會放棄。」</p><p>至於前財政司司長曾俊華亦分享前晚欣賞演出後的感想：「感受到本地樂隊RB的心思、細緻與堅持，望大家繼續撐香港音樂，亦繼續做自己想做的事。對未來仍能抱有初心，去做我想的我。Ciao！」</p></body></html>