<html><header><meta charset="utf-8"><title>黃一山打官司追尾數</title></header><body><h1>黃一山打官司追尾數</h1><p>黃一山（細龜）為照顧患有「腦白質發育不健全」的兒子，2003年移居內地生活，方便拍戲搵錢養家。細龜近日拍戲收不到尾數，對方卻反告他違約，細龜氣憤下告上法庭。細龜昨日向《蘋果》表示：「上年一口氣同內地一間電影公司簽咗十幾部電影，點知近日喺橫店拍完之後，電影公司尾數又唔畀。我從演三十幾年第一次打官司，錢其實唔多，只係八萬蚊人民幣，但我覺得太唔尊重人，過河拆橋，回程機票都唔買畀我，仲反過嚟話我違約，離晒譜，所以我到浙江省東陽市政府部門立案。」</p><p>此外，周星馳與朱茵拍《逃學威龍2》時撻着的傳聞近日被舊事重提，細龜確認此事，並謂星爺當時十分照顧朱茵：「後尾佢哋仲做咗男、女朋友！」</p></body></html>