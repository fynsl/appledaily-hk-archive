<html><header><meta charset="utf-8"><title>隔牆有耳：支聯會推「毋忘六四」線上跑　集齊四打卡點（李八方）</title></header><body><h1>隔牆有耳：支聯會推「毋忘六四」線上跑　集齊四打卡點（李八方）</h1><p>極權對異見聲音零容忍，打壓港人自由權利，令悼念六四追究當年屠城責任嘅空間越來越細，但港人點會甘心放棄？仍然有人有組織堅持「毋忘六四」，仲喺疫情下諗出方法變招。</p><h2>下月1至23日「自己跑」</h2><p>支聯會每年5月都舉行「毋忘六四」實體長跑，今年就會喺5.16早上分批出發，但講明家陣日子越來越壞，挑戰也越來越大，恐怕會有變數，所以今年同時開放埋線上跑畀市民報名，費用同樣係100蚊，已經包咗一件快乾料紀念跑Tee，到時只要喺下個月1至23號期間自己跑，但就要去到四個主要地點「打卡」 再寄番資料畀支聯會確認就算成功參加，完成到仲會有民主女神像做活動紀念品。</p><p>四個地點包括歷年舉行燭光悼念集會嘅維園、舉行過「民主歌聲獻中華」嘅快活谷馬場、89年兩次百萬人遊行集合起點遮打道行人專區、港大黃克競樓平台「國殤之柱」，大家可以一次過或分段完成。</p><p>根據大會提供路線數據，跑晒全程約11公里，想一次過挑戰難度唔算太高。支聯會提醒，疫情下有啲地點未必開放，咁只要跑經附近已經可以，大家靈活處理就OK。</p><p>李八方</p></body></html>