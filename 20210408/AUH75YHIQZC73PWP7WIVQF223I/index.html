<html><header><meta charset="utf-8"><title>投石問路 - 陳也</title></header><body><h1>投石問路 - 陳也</h1><p>葉國謙指投白票呢個行為，單係社交媒體講，冇問題。有規模地呼籲投白票，就屬干預。</p><p>国安上鄭大媽身，講明無遠弗屆N年前的社交媒體裏面每一粒字都會逐隻審查，參選人底褲反轉被篩七次，對160萬選民（區選泛民本土夾埋）一樣嚴厲清算。葉氏豬噏淡化fb與YouTube，斷估佢唔敢知法犯法，但引人犯罪的嫌疑難洗脫。葉氏A毛主席絕殺秘技的貨，玩引蛇出洞，認真你就輸。</p><p>無論白票或柒票，面對你所屬那個選區，經過DQ後仍能站台那幾個候選人，九成係湯渣翻版。忠誠垃圾不是再生能源，無法驅動無力感的選民撻番着個引擎去投票。投票率低，雖然瘀，但少做少錯，旨在交貨。張建宗就係不做=不錯的腦殘垂範。司局長唔敢谷高投票率，驚廢票白票破紀錄，嚟緊一定兜圈發功，挑戰醜事做盡的眼冤極限，向選民疲勞轟炸。就算泛民搵到素人出征，選民憂慮熱情的一票隨時推了一個好人去坐監。 距離投票日很遠，大家慎思。為香港政途苦心揼石仔的，自發去山野回收垃圾、投石問路。投石，阻止到一屋13姓的PK種票嗎？是，不能的。通向天堂的隧道堵塞，未能接收姓葉這種廢料；人間惡途，暫時只能忍下。</p></body></html>