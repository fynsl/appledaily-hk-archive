<html><header><meta charset="utf-8"><title>隔牆有耳：民主思路想自薦做官博上位（李八方）</title></header><body><h1>隔牆有耳：民主思路想自薦做官博上位（李八方）</h1><p>北京「完善」香港選舉制度後，特首林鄭月娥噚日又話如有需要會研究增加政治任命官員人數，原本喺香港政圈冇乜生存空間嘅中間派近來又再活躍，可能諗住民主派死得七七八八，佢哋可以成功再上位，好似行會成員、民主思路召集人湯家驊話，民主思路有唔少成員想加入政府管治班子，似乎覺得上位機會到。</p><h2>湯家驊變YouTuber</h2><p>2015年成立嘅民主思路，由成立至今已經有學者陳祖為、袁彌昌、張楚勇、宋恩榮等人退出，派人參選亦全部輸晒，但今時唔同往日，主流泛民大黨被打殘，建制派已成「忠誠廢物」，湯家驊噚日同傳媒茶敍，話民主思路仲有20幾位成員，佢早前問過成員想唔想為政府出力，結果反應非常踴躍，成員對加入政府管治班子好有興趣。</p><p>湯家驊噚日亦喺茶敍宣傳佢嘅YouTube頻道「竹石台」，個台係咪為選舉造勢？佢話唔關事，又話唔會特別迴避選舉，但又絕對唔係想推佢哋嘅成員參選。其實立會地區直選縮到20席，選唔選都罷，但湯大狀想推薦人入管治班子，唔知同樣想爭呢啲位嘅左派人士肯唔肯讓位畀佢呢？</p><p>李八方</p></body></html>