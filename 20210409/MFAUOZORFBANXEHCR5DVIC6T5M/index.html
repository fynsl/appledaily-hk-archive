<html><header><meta charset="utf-8"><title>陳友呻腦退化尋女好難</title></header><body><h1>陳友呻腦退化尋女好難</h1><p>陳友、李璧琦（Becky）和龔柯允（Karen）合演的電影《等一個擁抱》將於本月中上映，劇情講述患有腦退化症的爸爸，為了年輕時因第三者而拋妻棄女的事，希望在仍有記憶之時找回兩女，親口道歉。從未演過腦退化角色的陳友，直認角色非常有難度：「其實我媽媽都係腦退化過身，但我媽媽情況係冇嘢講，但做戲如果吽吽哣哣唔出聲，導演唔出糧畀你，一定要喺真與假之間，唔知幾時講真，幾時講假先好玩啲，然後點喺裏面搵到感動點。」最後他參考了一位世伯的情況來演繹。</p><p>飾演大女的Becky，現實中在沒有爸爸的環境下成長，婆婆離世前也患有腦退化症，所以拍攝期間不時流出真眼淚。至於飾演細女的Karen，戲中未能原諒爸爸，又因鬧慣了，戲外也會對陳友沒禮貌。</p></body></html>