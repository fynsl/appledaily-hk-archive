<html><header><meta charset="utf-8"><title>隔牆有耳：陳帆睇外國勢力　楊潤雄閱文匯表忠（李八方）</title></header><body><h1>隔牆有耳：陳帆睇外國勢力　楊潤雄閱文匯表忠（李八方）</h1><p>手機用戶請<a href="https://staticarc.appledaily.hk/daily/local/20210409/09A14-1.gif" target="_blank">按此</a>放大圖表</p><p>特首林鄭月娥噚日喺立法會出席答問大會，話題離唔開閹割選舉、愛國者治港、外媒「抹黑」等，負責嚟陪坐嘅司局長梗係嫌悶啦！結果林鄭有林鄭台上講，台下有官員打發時間防止悶到瞓着，仲有官員用佢哋枱頭電視或電話睇其他嘢，完全當台上嘅林鄭冇到。</p><p>如果問邊個最離譜，運輸及房屋局局長陳帆肯定第一個。陳帆喺會議期間疑似一路用枱頭部電視機睇新聞，仲要政治不正確，睇新鮮出爐南韓首爾市長補選結果，電視機畫面可見在野黨候選人吳世勳勝出一幕。台上面林鄭講「完善」選舉制就唔理，竟然走去睇只會令香港水土不服嘅外國民主選舉，而且香港未來嘅選舉制度已經被北京「完善」咗，外國嘅民主選舉方式唔再為特區所用，唔知陳帆睇嚟做乜呢？</p><p>至於教育局局長楊潤雄就唔同喇，雖然佢都冇專心聽林鄭講嘢，但係佢對北京夠忠心喎！《立場新聞》影到佢喺會上低頭用電話睇《文匯報》評論文章，題目名為《新形勢下如何實踐愛國教育》。楊局長政治正確，專心閱讀官媒話語，唔聽林鄭絕對係「情有可原」，抵讚！</p><h2>許正宇除罩恐播毒</h2><p>咁其他聽到悶嘅官又點呢？前排被人見到去醫院覆診嘅保安局長李家超睇嚟唔太精神，八方見到佢除咗眼鏡抹抹雙眼醒吓神，萬一唔小心瞌着又被人影到就唔好喇！財經事務及庫務局局長許正宇喺會上就竟然除罩唞氣，完全置自己與他人健康於不顧，如果佢有武肺點算先？不過，高官向來做乜嘢都係合法合情合理，即使除罩播毒又點會有問題呢？</p><p>李八方</p></body></html>