<html><header><meta charset="utf-8"><title>【智取大市】靠績優股捱上落市 - 晉佳</title></header><body><h1>【智取大市】靠績優股捱上落市 - 晉佳</h1><p>港股短線市底唔算強，績優股自然喺上落市之中形成護城河。</p><p>九毛九（9922）早前公佈全年業績，下半年經調整純利2.3億元人民幣，旗下太二酸菜魚下半年按年勁增長75%，年度化市盈率83倍好似貴到得人驚，實情係太二酸菜魚保持增長之餘，亦繼續享有較高經營槓桿，如果roll over去正常化嘅2021年業績，市盈率將大幅降低到正常嘅增長股水平。</p><p>仲有一單少人提及嘅公告，就係九毛九喺業績前公佈投資不低於5億元人民幣，喺3年內建設一個多功能全國供應鏈中心基地，呢類deal證明公司對於開舖同收入增長前景信心十足，驚死生意唔夠做咁，曲線為未來幾年增長寫包單。與此同時，該項目能夠為九毛九提供穩定貨源同控制成本，對於保持質素同提升毛利率有一定作用。</p><p>目前九毛九市值450億元，只係增長逐漸飽和嘅海底撈（6862）嘅六分之一，兩者仲有市值收窄空間。而喺上落市當中，九毛九雖然貴，但起碼有合理兼能見度高嘅預測PE喺眼前，上落市緩緩地大漲小回，回報反而有機會比一般新經濟股高，同時又坐得相對安心。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>