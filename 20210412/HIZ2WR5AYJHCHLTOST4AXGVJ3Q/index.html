<html><header><meta charset="utf-8"><title>隔牆有耳：紫荊黨招人　要申報選民資料（李八方）</title></header><body><h1>隔牆有耳：紫荊黨招人　要申報選民資料（李八方）</h1><p>新選舉制度之下，北京為唔少新香港人提供從政「空缺」，被認定以「新香港人」為主嘅建制新政團「紫荊黨」相信有位落腳，該黨嘅總裁黃秋智接受now新聞台訪問時都話，新選舉制度修訂方案令佢哋個黨參政空間更大，表明會跨界別吸納唔同黨員，更精準咁吸納未來可以參選嘅人，總之有能力參選時就會去馬。</p><h2>唔准雙重黨籍</h2><p>紫荊黨官方網頁日前先正式上線，除咗有創黨人李山同黃秋智嘅合照，亦指兩人係去年3月1日維港一艘紫荊號遊船上宣告成立紫荊黨。網頁有提及個黨嘅核心主張同政綱，包括爭取一國兩制下一個「五十年不變」同推動「有香港特色」嘅民主政治等，同時上載入黨申請表，訂明年滿18歲嘅香港居民，只要認同該黨建黨宣言同宗旨，有志於參政、議政，熱心社會事務，就可申請入黨；但表明若成為黨員，就唔可以有其他香港註冊的政黨嘅黨籍，唔知共產黨係咪豁免？</p><p>睇返黨員分為兩類，包括「紫荊之友」同正式黨員；除咗要求申請人提供個人資料，仲要求申報選民資料，包括係咪功能組別選民同有冇參選經驗。本身係中播控股董事長嘅黃秋智早前喺now訪問以帶ABC腔嘅廣東話直認，至今黨員不足100人，只係涵蓋金融工商同部份專業界，唔確定會唔會派員角逐選委或立法會。</p><p>李八方</p></body></html>