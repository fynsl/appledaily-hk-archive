<html><header><meta charset="utf-8"><title>街坊驚醒　行27層上天台</title></header><body><h1>街坊驚醒　行27層上天台</h1><p>【本報訊】寶達邨達喜樓四死兩傷火警，於凌晨3時許發生，180名街坊睡夢中驚醒緊急疏散，由於凌晨氣溫轉涼，不少人來不及加衣倉皇逃生。救援人員為他們提供保暖毯包裹身體，有住戶指，幸獲鄰居按門鐘叫醒才及時逃生，亦有人稱當時「聽到有人叫救命，太大聲，被吵醒」，另有街坊稱火警時走廊濃煙密佈，只能行廿多層樓梯上天台求救。</p><h2>互拍門叫逃生</h2><p>「聽到有人叫救命，太大聲，嘈醒咗」居於6樓、即涉事單位樓上的姓岑女童指，火警時全家熟睡，她驚醒目睹窗邊火光熊熊，玻璃窗亦波及，「好多火，之後玻璃碎晒」。17樓居民林太稱，當時獲鄰居按門鐘叫醒，只見走廊濃煙密佈，林氏一家搭電梯逃生，「我哋睇到地上有人瞓喺度，肥肥哋，無着衫」。</p><p>事發時不在家的8樓住客鄭女士指，前晚上班期間得悉大廈起火，當時子女及媳婦留於家中，她立刻乘的士趕返寶達邨，坦言「擔心到死」。她形容，事件中子女飽受驚嚇，幸鄰居守望相助，互相拍門提醒逃生，子女最終行廿多層樓到天台，「煙喺下面咪向上走，佢哋由8樓行到35樓天台」，家人最終獲消防員陪同疏散脫險。</p></body></html>