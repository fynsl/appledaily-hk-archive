<html><header><meta charset="utf-8"><title>隔牆有耳：北韓禁白票　香港只差一線（李八方）</title></header><body><h1>隔牆有耳：北韓禁白票　香港只差一線（李八方）</h1><p>港府之前公佈「完善」香港選舉嘅條例草案，入面引入呼籲人投白票、唔投票都係犯法嘅新規定，但又話選民投白票唔係犯法，好多政界人士、學者、大狀都問，點解叫人做唔係犯法嘅嘢會變咗犯法？佢哋同時話冇聽過外國選舉法有啲咁嘅規定，唔知係咪香港先有呢啲限制，但有facebook專頁發現，原來唔係只得香港話呼籲人投白票犯法，真係有個國家投白票都犯法，呢個國家係邊度？原來係北韓！</p><h2>投廢票當叛國</h2><p>FB專頁Goodbye HK, Hello UK引述兩篇分別係《經濟學人》同BBC有關北韓選舉制度嘅報道，原來北韓選區每區只有一個候選人，全部候選人由執政勞動黨之下嘅祖國統一聯盟挑選，而選舉日全國17歲以上嘅人士必須到票站投票以示愛國，因為候選人只得一個，選票上只有一個格仔，任何人投白票或廢票都當叛國。北韓選民都可以投反對嘅，不過要當眾將選票投入另一個票箱，即係全部人都見到投反對票。</p><p>專頁又引述報道，北韓2019年選舉嘅投票率去到99.7%，完全係民主選舉嘅「典範」，香港竟然可以係投票規範上直追北韓，真係難得！</p><p>李八方</p></body></html>