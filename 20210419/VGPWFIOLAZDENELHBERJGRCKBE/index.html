<html><header><meta charset="utf-8"><title>隔牆有耳：收歌詞先知「走在時代末端」吳政亨還柙學唱新歌（李八方）</title></header><body><h1>隔牆有耳：收歌詞先知「走在時代末端」<br>吳政亨還柙學唱新歌（李八方）</h1><p>越來越多爭取民主自由嘅香港人被囚高牆之內，亦都因為咁，同時激發大家搵嘢做，其中一樣就係化身寫信師。喺初選案47子之中，吳政亨（網名李伯盧）名氣雖然算係較低，原來《蘋果》送暖高牆欄目都收到唔少讀者寫信畀佢，亦有唔少市民直接寄信畀佢之餘，仲喺信入面抄寫歌詞，呢個動作本來係想幫吳政亨解悶，點知佢「走在時代嘅末端」，好多歌都唔識，結果令佢有新嘢學。</p><p>網上群組「吳政亨（李伯盧）關注組」轉述吳政亨話，多謝大家咁踴躍寄歌詞入去，雖然佢以往有玩改歌詞，但佢原來係「走在時代嘅末端」，因為差唔多所有寄入去嘅歌詞佢都唔識。雖然係咁，佢話「但係學下新歌都冇壞嘅」。</p><h2>曾二創鄭秀文九十年代飲歌</h2><p>關注組同大家提供揀歌小貼士，話知道以前吳政亨改歌詞時，有改過鄭秀文首《薩拉熱窩的羅密歐與茱麗葉》同《陰天》，呢兩首歌都係嚟自九十年代，如果係同期嘅歌，吳政亨應該會識，當然如果係一啲好hit嘅歌佢都應該識啦！不過，有歌詞其實係未夠㗎，關注組仲提大家，寄歌詞嘅同時候仲可以連埋數字譜，咁就算吳政亨唔識唱，都可以跟住譜哼到出嚟，如果真係冇譜，吳政亨就要當睇詩咁睇囉。</p><p>李八方</p></body></html>