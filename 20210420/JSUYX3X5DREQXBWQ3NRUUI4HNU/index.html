<html><header><meta charset="utf-8"><title>Ian漏多謝女友</title></header><body><h1>Ian漏多謝女友</h1><p>MIRROR三子中Ian陳卓賢（左）奪得男歌手銅獎，他說要補回多謝出過力的朋友及fans，記者提醒未多謝女朋友盧慧敏（Amy），他只說：「多謝身邊支持我嘅人！」獲新人獎的阿Jer柳應廷則被隊友要求請食飯，一輪起哄後他終於就範。而在商台頒獎禮因失落新人獎而黑面的江𤒹生（右），前晚輸獎時卻笑容滿面：「上次之後對獎項冇乜想像，所以今日係驚喜，好開心可以同Ian一齊攞。」</p><h2>林二汶待邀上《勁歌》</h2><p>繼在商台奪得我最喜愛的女歌手後，林二汶（中）前晚再下一城奪年度女歌手金獎，Serrini（左）及李幸倪則分奪銀、銅獎，過去幾年二汶經常幫ViuTV演出，會否覺得得獎是「獎勵」？二汶說：「佢哋畀我最多唔係獎項，我覺得最多嘅係佢畀我更多機會。」若無綫邀請亮相《勁歌金曲》會否出席，二汶即說：「會呀，無任歡迎，why not？」</p><h2>泳兒成英皇代表</h2><p>泳兒憑《溝渠暢泳》奪得其中一首年度十大歌曲，亦是英皇唯一得獎及出席的歌手，公司是否要她來當試金石試一試ViuTV的誠意？她笑說：「我又唔會咁諗，（自己公司歌手）可能冇期，希望下次可以同一班兄弟姊妹一齊嚟開心。」久久未出席過有現場觀眾的頒獎禮，泳兒直言氣氛超好。</p></body></html>