<html><header><meta charset="utf-8"><title>隔牆有耳：紅線多到嘔　褚簡寧辭職長唞（李八方）</title></header><body><h1>隔牆有耳：紅線多到嘔　褚簡寧辭職長唞（李八方）</h1><p>香港嘅新聞自由同法治一樣已經畫上句號，國安法生效後周圍都係紅線，唔少資深傳媒工作者好冇癮，好似印裔資深傳媒人褚簡寧，佢嘅最新動向原來係辭晒多個現時嘅傳媒工作崗位，包括TVB嘅《清心直說》（Straight Talk）同《睇新聞．講英文》（News Watch English）主持，連喺《南華早報》同《信報》嘅專欄都唔會再寫。</p><h2>行山煮飯睇Netflix</h2><p>褚簡寧講到一口流利廣東話，過去立場被認為親建制，但前年反修例運動開始唔再撐政府，仲不時喺專欄批評林鄭，點解今次咁撇脫？唔通關國安法事？八方問佢為乜唔寫專欄，佢話𠵱家對住電腦唔知可以寫乜，政治嘢要考慮邊啲係紅線、邊啲唔係紅線，要諗一輪，諗唔到就情願唔寫好過啦。而且佢好多年冇放假，𠵱家開始每日行山、煮飯、睇Netflix，又計劃寫書分享擔任記者嘅經驗。至於會唔會離開香港，褚簡寧話原本計劃去美國探望家人，但擔心隔離都要唔少時間，或者等隔離政策取消先起行，所以佢至少未來一、兩個月都會留喺香港。</p><p>褚簡寧唔做《清心直說》節目後，會改由港台顧問委員會前主席、「梁粉」牙醫陳建強接手，相信大家聽唔到褚簡寧嗰種綿裏藏針嘅英文啦！</p><p>李八方</p></body></html>