<html><header><meta charset="utf-8"><title>隔牆有耳：選唔選立會 白鴿9月扑槌（李八方）</title></header><body><h1>隔牆有耳：選唔選立會 白鴿9月扑槌（李八方）</h1><p>自北京「完善」香港選舉制度後，民主派陣營究竟仲會唔會參加日後嘅選舉呢？好多都仲未表態，當中包括民主黨在內。民主黨主席羅健熙噚日同八方講，該黨會喺9月中召開會員大會，到時就會扑槌，決定個黨會唔會派人參選今屆12月立法會選舉。</p><h2>羅健熙：房委會停職 「好差」</h2><p>羅健熙話，北京一方面話改制並非要喺立法會「搞清一色」，但另一方面特區政府就冇放軟過手腳去打壓民主派。佢話，雖然目前唔多聽聞有黨員表示有意參選，但距離9月中仲有近五個月時間，相信可趁呢段時間畀黨友們討論一下，佢唔介意討論期間有「火花」，最緊要大家肯埋枱傾。</p><p>除此之外，羅健熙因涉及一宗刑事案件，被房委會建議暫停其建築小組委員會委員身份，佢話，如果房委會事前畀提示佢自行辭職，佢都會考慮吓，最終房委會只係出咗兩封信畀佢，一封講暫停佢嘅委員職務，一封就感謝佢嘅努力，令佢覺得房委會嘅處理方式「好差」。</p><p>李八方</p></body></html>