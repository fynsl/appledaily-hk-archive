<html><header><meta charset="utf-8"><title>趣趣地：紅軍補時「失2球」痛失2分</title></header><body><h1>趣趣地：紅軍補時「失2球」痛失2分</h1><p>仲爭緊下季歐聯席位嘅利物浦，上周六喺英超早場，領先咗差唔多90分鐘，到補時先至失守，俾作客嘅紐卡素逼和1:1，痛失兩分。</p><p>開波三分鐘，沙迪奧文尼左路大腳傳中，紐卡素守將頭槌解圍不遠，穆罕默德沙拿喺對手力壓下控定波，轉身大腳抽入個人今季第20個英超入球，為利物浦射成1:0。呢位埃及射手亦成為喺英超年代，第1個可以喺3個球季，分別攻入最少20球嘅紅軍球員。</p><p>之後雙方互有攻守，踢到補時兩分鐘，後備出場嘅哥林威爾遜入波，但VAR檢查之後，發現佢手球在先而唔算。但利物浦始終都係保唔住三分，補時五分鐘，阿仙奴借將祖爾韋洛克喺龍門口起腳，個波省中法賓奴泰華利斯改變方向入網，紐卡素就咁就追和1:1完場。</p><p>另一方面，阿仙奴上周五就喺主場以0:1輸畀愛華頓。兵工廠今場有唔少機會，丹尼施巴路斯仲曾經博到12碼，但VAR介入話尼高拉斯比比喺組織過程中越位而推翻判決。但更「嘔血」就喺76分鐘出現，門將賓特尼奴應付地波傳中時竟然屙蛋擺烏龍，25年嚟第1次喺英超主場輸畀愛華頓。</p></body></html>