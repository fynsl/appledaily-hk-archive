<html><header><meta charset="utf-8"><title>【笑到最後】股災股Joy同時發生 - 高明</title></header><body><h1>【笑到最後】股災股Joy同時發生 - 高明</h1><p>萬眾期待3月股災冇發生到，上個星期拜登增加資本增值說令到個市插落去，只係跌咗一日翌日又升返。銀紙長印長有，開始令人懷疑究竟以後有冇教科書上嘅股災。但係，同契媽股性質接近：研發當中、稍有成果、未有盈利嘅股份，3月至今都出現小漲大回局面。揸住嗰一堆股，你已經股災緊。</p><p>以Cathie Wood旗下嘅旗艦基金Ark Innovation（ARKK）做指標，上星期五收報123.8美元，同2月高位仍然相差29%，相對納指同2月高位只相差2.47%，更加唔好提道指同標普已經破晒頂。圖表派同財技派可能會簡單畀個答案你，話「炒完」。</p><p>如果講風險，比起有業務冇盈利嘅企業，更高風險一定係只有一堆code嘅虛擬貨幣。但係相對2月，淨係講比特幣同以太幣，即使經歷最近一個星期嘅幣災，最多只係跌返落2月水平。點解低風險啲嘅科技股，同更高風險嘅虛擬貨幣未炒完，但只係中間嘅破壞性未來股炒完？</p><p>升市源頭嚟自QE，升幅嘅分野都要用QE解釋。量化寬鬆印銀紙溝淡貨幣價值只係客觀結果。2008年量化寬鬆嘅初心，就係為咗拯救失敗企業。大得不能倒、保就業等，站在決策者角度，做得到就非常好，但真正目標始終係救自己嘅利益共同體，指數股就係建制一部份。</p><p>本來要清盤執笠，救一救永續生意兼夾同政權捆綁。以前股災嘅定意，唔單止股價大跌，連實體生意都準備執笠。𠵱家股價下跌只係有人斬倉，生意逆市仲勁，所以貨幣貶值會受惠。</p><p>加密貨幣嘅存在，就係否定上述整個既得利益集團，外面世界risk on定off，同佢無關，兩者「票源」未必重叠，升跌只係反映制度外嘅人自行互片。至於一眾未來股，佢係建制，但又未當權，只有喺大型股升無可升，有閒錢冇嘢炒，就將未來股一齊炒。</p><p>美股將會好似8號風球下嘅香港，食風地區地動山搖，偏遠地區風和日麗，有冇股災純粹睇你喺邊區。</p><p>高明</p><p><a href="http://fb.com/bigricetea" target="_blank">fb.com/bigricetea</a></p></body></html>