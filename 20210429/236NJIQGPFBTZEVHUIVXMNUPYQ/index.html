<html><header><meta charset="utf-8"><title>忠誠廢物嘔白泡 - 陳也</title></header><body><h1>忠誠廢物嘔白泡 - 陳也</h1><p>年紀大，機器壞。錯，豪花公帑半億剛落地三日已經腎腎地的觀塘音樂噴泉，第四日終被圍封。咁啦，順水推舟，索性宣告「完善噴泉制度」，如下：</p><p>一，音樂噴泡，是預演下個月與新加坡的旅遊氣泡，吹皺bubble，觀塘區防火滅罪委員快手整一座吹氣魚尾獅坐鎮，負擔唔起貴機票的升斗市民，搓住梘液當去咗聖淘沙食海南雞飯。</p><p>二，噴泉個噴嘴與水炮車同款嗎？即刻出動，四個轆繞觀塘出巡，向小朋友示範，槍指頭，天真爛漫，噴嘴一樣，免費幫你洗濕個頭；提醒家長，洗腳唔抹腳係假新聞，水炮能識火未燃？Is not a issue。</p><p>三，五千萬身價的音樂噴泉敵不過幾蚊雞的梘液？康文署機警測試，叫水泉澳邨後山大叔阿嬸人肉實測，暢快裸浴兼屙N篤起泡的尿尿。假如頂得泡，噴泉立馬轉型做半億公廁，專門接待七字頭老坑，三急時有音樂鬆弛，開幕式由董伯伯主持，仆住屙，唔使扶。</p><p>四，建制保皇興奮甩鍋，田同志啊，嘔白泡的音樂噴泉才是貨真價實的忠誠廢物！</p></body></html>