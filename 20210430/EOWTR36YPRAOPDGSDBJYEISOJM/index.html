<html><header><meta charset="utf-8"><title>隔牆有耳：689擁躉張志剛　大鬧奶粉湯家驊（李八方）</title></header><body><h1>隔牆有耳：689擁躉張志剛　大鬧奶粉湯家驊（李八方）</h1><p>日前行會成員湯家驊用魔鬼論公開撐特首林鄭月娥連任，仲話佢係最開放特首，自然令其他有心人同佢哋支持者唔高興，好似堅定梁粉張志剛就撰文反擊湯狀，先鬧將特首比喻為魔鬼是否合乎政治倫理？又話林鄭係咪最開放特首，唔係湯大狀說了算，仲扯到湯大狀讚林鄭用人比歷屆政府開明，有否符合愛國者治港原則？</p><h2>「形容老闆魔鬼合乎政治倫理？」</h2><p>前特首梁振英時代嘅行會成員張志剛噚日喺《明報》撰文鬧湯，先質疑湯「形容他的政治老闆為『魔鬼』，是否合乎政治倫理？」又唔滿意湯提到「the devil you don’t (know)」，係咪指其他有能力問鼎特首嘅人先？</p><p>對於湯大讚林鄭，張更唔認同，話𠵱家唔係做選美評判，唔係你湯大狀講句我鍾意就說了算，更質問湯口中林鄭開放標準何在？「是比較和反對派的領頭人『攬頭攬頸』，還是比較『把酒言歡』，抑或比較對反對派團體『慷慨解囊』？」</p><p>張志剛搬埋港澳辦夏寶龍強調「愛國者治港」原則嘅言論，質問湯「口中的『開明派和民主派』是否符合夏寶龍講話中『愛國者』的標準？」其實梁粉同奶粉玩口水戰冇意思，北京想邊個做先係最重要。</p><p>李八方</p></body></html>