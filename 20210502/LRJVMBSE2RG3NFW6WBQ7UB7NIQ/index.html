<html><header><meta charset="utf-8"><title>陳自瑤聞王浩信即落閘</title></header><body><h1>陳自瑤聞王浩信即落閘</h1><p>陳自瑤、馮盈盈及張振朗等昨日在將軍澳出席新節目活動，日前是陳自瑤囡囡九歲生日，她在Ig貼出為囡囡開派對佈置場地時的相片及片段，問到如何跟囡囡慶祝，陳自瑤表示：「佢好開心，陪佢去玩吓，同埋喺屋企開一個小小嘅party。」惟當問到王浩信有沒有送禮物時，陳自瑤煞有介事說：「你哋問返佢啦。」</p><p>談到在節目中嘗試配音，陳自瑤坦言刻意找舊片及要配鄉音對白，結果獲汪明荃力讚，她說：「因為真係想挑戰吓自己，配音真係好難，因要對晒嘴形同情緒，全部跟足冇得NG。」馮盈盈則揀了劇集《巴不得媽媽》中阿姐的角色來配音，她說：「最大壓力係因阿姐喺度，好彩做完佢話都還可以，我已經好滿足。」</p></body></html>