<html><header><meta charset="utf-8"><title>隔牆有耳：邵家臻：探監人龍破紀錄（李八方）</title></header><body><h1>隔牆有耳：邵家臻：探監人龍破紀錄（李八方）</h1><p>政權打壓反對聲音，就算表達和平理性嘅聲音，喺今日香港嘅最低代價，係難避成為階下囚。關注囚權及全力支援被囚手足嘅邵家臻，噚日喺社交網站透露，今時今日「拉的人多，鎖的人也不少」，令到高牆內都有人滿之患。</p><p>邵家臻話，據悉呢兩日排隊探監嘅人龍長度又創新高，甚至連本身唔收還柙人士嘅院所，都要改成兼收還柙人士。查實當檢控部門連同法庭已經將未審先囚當成理所當然，咁嘅情況絕對唔令人意外，邵家臻形容，監房地原本同大家距離好遠，如今變成近在咫尺，大家身邊都可能有識嘅人已經、或者將會身陷囹圄，呢種情況唔只係「新常態」，直情係「新變態」呀。</p><h2>提手足準備換季</h2><p>其實亦都因為咁，令大家知道要留意住高牆內嘅轉變，邵家臻提醒，牆內一件涉及在囚手足生活些微變化，同時需要牆外我哋關注嘅事，就係唔同嘅懲教院所今日將會換季，男嘅會換短衫短褲，女性會換上短衫長褲，亦即預示夏季來臨。高牆內唔會有冷氣，囚友面對每日活得好似蒸爐裏面小籠包嘅日子到臨。邵家臻仲以過來人身份指「夏天最難捱」，亦都因為咁，更加令佢掛住在囚嘅人。</p><p>李八方</p></body></html>