<html><header><meta charset="utf-8"><title>Goal富帥：賓菲加鬥志爆棚可「圖」利</title></header><body><h1>Goal富帥：賓菲加鬥志爆棚可「圖」利</h1><p>歐洲唔少主流聯賽嘅冠軍都已經塵埃落定，不過前列爭奪仲好激烈；葡超士砵亭個冠軍都幾穩陣，雖然前三都有得踢下屆歐聯，不過第二就直入分組賽，第三就要踢外圍賽，始終有一定風險，星期四就有場二哥之爭，賓菲加（圖）主場對波圖，平手盤，鬥志行先要賓菲加。</p><p>呢場波都幾微妙，波圖落後士砵亭6分排第2，贏波拎到3分，仲叫做有得威脅吓士砵亭個王位，不過賽前淨係領先第3位嘅賓菲加4分，萬一輸波爭冠就當然唔使再講，連第二位都有機會俾賓菲加搶埋。相反賓菲加個第三位真係好穩，呢場波係梗博贏波挑戰波圖個次席。</p><p>近況方面賓軍近11場贏10場，今季主場只有一場冇波入；波圖上次聯賽輸要數到上年10月，不過歐聯出局後，戰績就有少少滑落。嚟到季尾，始終都係鬥志同體能行先，呢方面賓菲加就佔優。賠率方面，世界博彩公司平均值，賓菲加主W就2.36倍，波圖就2.87倍，預計開平手盤賓菲加低水，睇盤主隊就可靠啲。</p><p>同日另一場葡超，摩里倫斯主場對國民隊；國民隊𠵱家就包尾，作客任人魚肉，摩里倫斯雖然都算風流波，開個平手盤畀大家賭，我就覺得引入去買國民隊嘞。</p><p>文：Goal進</p><p>截稿前馬會尚未開盤，盤口僅供參考，讀者記得留意足智彩網頁。</p></body></html>