<html><header><meta charset="utf-8"><title>隔牆有耳：抗疫分享大會催眠　陳肇始瞌眼瞓半粒鐘（李八方）</title></header><body><h1>隔牆有耳：抗疫分享大會催眠　<br>陳肇始瞌眼瞓半粒鐘（李八方）</h1><p>醫院管理局每年都搞研討大會，但因去年香港爆發肺炎，所以就停辦，今年就如期舉行，仲搞足兩日。今次大會主題自然離唔開抗疫，所以請咗好多位專家分享抗疫經驗，原本呢啲場合，作為港府抗疫官員，點都要打醒十二分精神聽，但係台下嘅食物及衞生局局長陳肇始竟然閉目養神，仲要一瞌就瞌成半個鐘，認真肉酸。</p><p>噚日個研討會喺會展舉行，場內實施社交距離措施，座位之間相隔約1.5米距離，仲邀請多位專家分享抗疫經驗，開幕禮播放國家衞健委主任馬曉偉預錄短片，講明中央高度關注香港疫情，仲話留意到本港確診數字回復低位，期待港府早日實現清零目標，又叫港府加快推廣疫苗接種工作等。</p><h2>「釣魚」有前科</h2><p>大會之後有多位專家分享抗疫經驗，包括中國工程院院士鍾南山、政府專家顧問袁國勇同許樹昌等，不過台下陳肇始似乎對袁同許嘅分享冇乜興趣，開始不停瞌眼瞓同「釣魚」，仲要俾人睇到，只有專家完成分享時先會醒下，呢個情況更持續近半個鐘，認真唔畀面！其實陳姑娘喺人講嘢時瞌眼瞓唔係第一次，好似之前財政司司長陳茂波喺立法會宣讀預算案，陳肇始冇幾耐已開始瞌眼瞓，仲要畀傳媒影到佢「釣魚」嗰一刻，真係好難睇。</p><p>李八方</p></body></html>