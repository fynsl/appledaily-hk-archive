<html><header><meta charset="utf-8"><title>【智取大市】中美想要冧市？ - 晉佳</title></header><body><h1>【智取大市】中美想要冧市？ - 晉佳</h1><p>滯脹係咪一定會出現？唔知，只不過，美國經濟數據差，同時資源以至運費爆升，晶片供應短缺預示產出將持續低迷，經濟弱、通脹高，係咪好容易想像到滯脹？你唔諗，啲基金都會諗。</p><p>滯脹唔使一定要出現，但只要滯脹感染到市場，就夠大問題。第一，通脹高，資金成本會跟住偏高，10年期美債孳息率仍然喺1.6厘左右上落，持續喺呢個水平，長線資金已經要喺高估值股份不斷流出，而滯脹不利股債，通脹同時債價跌孳息升，令高估值股份陷入惡性循環。</p><p>第二，滯脹係一個漫長過程，如果迫在眉睫，中美會容許滯脹出現？定係長痛不如短痛？若然係後者，容許一個市場危機出現，令股市急跌至吸引水平，同時經濟快速短期衰退，由較低基數出發，reset再重拾增長，以大局出發，不失為一個出路。</p><p>中國方面似乎幾明顯，先由波叔宣佈上調印花稅、郭樹清警告美股泡沫，以至一連串打擊科技龍頭、互聯網金融、樓市泡沫等等嘅措施，中國明顯寧願有個短而急嘅跌市，都唔想經歷可能長達兩三年嘅低潮期。美國方面？從政治陰謀論去諗，拜登剛上場冇耐，短期股市大跌都可以賴落上一手，容許股市大跌過後再喺任期第三、四年reset經濟增長谷選票，似乎合理不過！巴西兩個月內加息1.5厘，反映唔少經濟體系已經嗌救命。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>