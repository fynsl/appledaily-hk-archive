<html><header><meta charset="utf-8"><title>莫文蔚開騷廣東歌行先</title></header><body><h1>莫文蔚開騷廣東歌行先</h1><p>近年多在大陸發展的莫文蔚（Karen），早前宣佈下月11至13日假紅館舉行的《絕色莫文蔚世界巡迴演唱會》將會是她告別大舞台的最後演出。日前Karen為宣傳個唱受訪，說到歌單有逾半為廣東歌，迎合香港人口味，提到服裝方面，向來前衞大膽的她明言：「一開場就會嘩一聲嗰種，性感就預咗啦！」下月開騷時已滿51歲的Karen，對於自己相隔16年重踏紅館舞台，希望做到最好，為舞台生涯畫上圓滿句號，她說：「一直諗唔知幾時再有機會喺紅館做騷，所有嘢都睇天時地利人和，覺得𠵱家係最好時刻去做，仲要喺自己屋企（指香港）做最後一次，終極大型演唱會。」</p><p>Karen於2011年嫁給德國籍老公Johannes，婚後多年仍以工作為先，Karen直認老公有投訴詐型：「佢好就我，我又側側膊，佢知道我好熱愛工作，𠵱家有共識，心態開始轉變，未來大家節奏會配合得好啲。」</p></body></html>