<html><header><meta charset="utf-8"><title>【笑到最後】QE永久推　美股繼續升 - 高明</title></header><body><h1>【笑到最後】QE永久推　美股繼續升 - 高明</h1><p>上星期美股一輪大上落，再次確認疫情時嘅趨勢：疫情加速科技應用。</p><p>接連幾個數字：CPI升4.2%好過預期、美國樓市漸強、股價一早大升、新增職位26萬遠差過預期，一般可能解做通脹或者滯脹之類，但只要疫情下稍為感受一下，就知疫情改變咗工作生態，根本唔需要咁多人做嘢，或者唔需要咁長工時喺工作地點，都可以達相同效率。</p><p>有呢個客觀事實，至少可以得出幾個結論：</p><p>（1）科技股大跌只係估值嘅問題，而唔係存亡嘅問題，最後你都係要用，而且將會用得更多。啱啱嘅一季業績，科技股強勁增長，成個趨勢仍傾斜向科技股，只係股價跑前咗；</p><p>（2）經濟回到疫情前嘅水平，就業都唔會重返同一水平，因為毋須咁多人，科技或流程改良取代咗人手；</p><p>（3）就業返唔到以前嘅水平，算唔算經濟過熱，加息救唔到就業又可能打窒經濟增長；</p><p>（4）冇咁多人做嘢，少咗人交稅，個個期待派錢，啲錢唔印邊度嚟。</p><p>通常越廢嘅政權，就越依賴印鈔同埋基建去刺激經濟，因為兩樣都唔使點用腦。一般政府基建都係無效率嘅財政黑洞，拜登已經啟動兩萬億美元基建方案，某程度又會助長印鈔找數。</p><p>美帝版QE就係「無成本，又可以起嘢，點解唔做？」唔做嘅原因，就係有好大嘅自信，國家經濟增長強到解決就業及政府財困等問題，望一望現屆政府施政，已經喺度抄上屆做法，奧巴馬兼Trump2.0炒埋一碟，由拜登一字排開似唔似係一隊有能力嘅人？</p><p>所以本欄一直強調，加息只係行政體系奪聯儲局權嘅口號，「你睇佢冇加息、你睇佢幾廢？」到佢安插自己友做聯儲局主席後，就會換另一套講法。可能會減慢買債，或加一次半次息做樣，但QE肯定係美國永久國策，嗰啲咩加息近了，全部當假跌看待。</p><p>高明</p><p><a href="http://fb.com/bigricetea" target="_blank">fb.com/bigricetea</a></p></body></html>