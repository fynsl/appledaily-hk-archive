<html><header><meta charset="utf-8"><title>隔牆有耳：牆內九個太陽　汗水濕透信紙（李八方）</title></header><body><h1>隔牆有耳：牆內九個太陽　汗水濕透信紙（李八方）</h1><p>未到6月，香港天氣已經非常酷熱。監獄入面既夏天，環境又有幾惡劣？石牆花噚日就喺fb寫文提及，大部份監房設施舊通風差，比牆外世界高兩、三度，赤柱囚友經常形容，熱到好似有「九個太陽」。</p><p>每日放風時間對正烈日當空，以往操場只擺咗兩三把太陽傘畀職員，幾經爭取後終於有八至九把，囚友都瑟縮於傘下，有時熱到要將水照頭淋降溫。石牆花又提到，監房傢俬多由不銹鋼製成，枱凳都㷫烚烚，坐都坐唔安。暴曬咗一整日，監房頂樓就最熱，令人諗起都出汗，但係一排氣窗因為日久失修，都已經打唔開散熱；有一款倉門係密封式，就更熱上加熱。</p><h2>盼理解太熱難寫信</h2><p>牆外世界有好多消暑方法，不過室內囚友就處處受限，例如返倉後不能沖涼，只能用清水抹身，最弊抹身動作太大又會爆汗，石牆花形容「在監房裏降溫是一大學問」，非常手段就係將清水倒在地上。正正因為夏天令囚友全身濕透，寫信都會將信紙浸濕，太熱時真係好難寫信，希望牆外朋友可以理解啦。八方好認同石牆花所講，當炎夏遇上一陣大雨，不妨少啲埋怨，多啲諗下牆內嘅人，呢場及時雨絕對幫到佢哋消暑。</p><p>李八方</p></body></html>