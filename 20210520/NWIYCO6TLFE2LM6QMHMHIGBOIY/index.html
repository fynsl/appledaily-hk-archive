<html><header><meta charset="utf-8"><title>林作、鍾培生遊戲節目預賽</title></header><body><h1>林作、鍾培生遊戲節目預賽</h1><p>林作與鍾培生的百萬拳賽於今年9月舉行，不過看似勢不兩立的二人，將合體一同為網台17LIVE拍攝節目《櫥窗生死戰》，共四輯的節目將以玩遊戲為主。《蘋果》昨日致電林作求證，他說：「呢件事幾好笑，原本我前公司經理人轉咗去網台做嘢，佢邀請咗我去做直播，我盛情難卻就去做，點知佢哋覺得我哋單嘢有睇頭想做多啲宣傳，for佢哋、for我哋都想宣傳吓，佢就走去同鍾培生傾，點知又傾到，我就冇所謂嘅，當係賽前嘅前哨戰，會係娛樂形式多啲。」</p><p>林作透露節目將於月底拍攝，當中包括辯論和玩遊戲，他說：「我梗係想賽前先贏一仗，未上擂台已經嚇死咗佢啦！」問到最近ViuTV節目《ERROR自肥企画》熱爆，他可接受節目內的瘋狂遊戲？林作說：「我梗係接受到啦！我巴不得係咁樣，我底線係除褲同露毛，咁先有宣傳效果同多啲人去睇，但我懷疑鍾生對節目要求都頗多，佢未必肯。」</p></body></html>