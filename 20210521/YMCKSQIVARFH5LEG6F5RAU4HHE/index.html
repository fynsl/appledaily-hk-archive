<html><header><meta charset="utf-8"><title>【異動空間】賭美聯儲睇錯市？ - 魏力</title></header><body><h1>【異動空間】賭美聯儲睇錯市？ - 魏力</h1><p>美國通脹猛、驚加息，為何美滙近期跌跌不休？答案就是「睇死」美聯儲唔敢加息，美金自然先沽為敬。</p><p>拜登在位，加稅搞基建、醫療、教育勢在必行，佢老人家拍心口話，年收入40萬美金以上的人先要加稅，但富人稅一蚊未收，窮人稅已水浸眼眉，這就是「通脹稅」。</p><p>由於炒美股關係，魏力近年follow不少美國投資分析師的Twitter，近日佢哋不斷埋怨的就是加價，麵包又加幾多巴仙，香蕉又前所未有咁貴，真係「好黐線」！美國今年首4個月通脹2%，年率化計就是6%，幾耐未見過？再考慮到通脹每個月都在加速，究竟埋單係幾多？無人知，但諗起都驚。</p><p>到目前為止，美聯儲仍然月月買債放水，對目前通脹亦強調係「過渡性」，唔使驚。呢句話令我諗起2007年初入行做報館編輯，當年次按危機已見苗頭，但伯南克仍不斷話「情況大致受控」，唔使驚。結果？2008年大家知咩事。</p><p>後續會點？商品大漲小回，科網欲升乏力，「股市預示，滯脹將至」，上周文章已分享個人觀點，目前睇法不變。再下一步，就視乎美聯儲幾時發現自己「睇錯市」而調整政策，急急收水甚至加息，屆時個市就「真的GG了」。</p><p>魏力</p><p><a href="http://fb.com/2012jason" target="_blank">fb.com/2012jason</a></p></body></html>