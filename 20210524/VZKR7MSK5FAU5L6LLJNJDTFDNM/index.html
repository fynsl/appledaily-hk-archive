<html><header><meta charset="utf-8"><title>隔牆有耳：羅致光撩交嗌　寸社福界冇常識（李八方）</title></header><body><h1>隔牆有耳：羅致光撩交嗌　寸社福界冇常識（李八方）</h1><p>講開勞工問題，又點可以唔提成日惹火嘅勞福局長羅致光，之前佢已經因為企硬唔搞失業援助金俾建制派鬧，噚日佢又寫文，批評社福界要政府恢復90年代社福規劃，鬧呢啲人冇搞清楚件事就批評，仲暗寸人哋冇常識，又再激嬲社福界，問佢係咪想撩交嗌？</p><h2>話業界提出意見人云亦云</h2><p>社聯同社署幾星期前搞咗個年度社福議題優次會議聽業界意見，羅致光喺網誌話，每年到呢個時候就聽到有人提出希望政府「恢復」90年代嘅社福規劃，又話缺乏社福規劃同整筆撥款津助制度有關。</p><p>羅致光話呢啲人對兩件事嘅歷史冇認識，人云亦云，以訛傳訛，因為社署1996年進行最後一次五年計劃檢討，整筆撥款津助係1999年先開始討論，兩者冇關係，又話整筆撥款津助制度同引至社福服務競投亦冇實質關係，仲暗寸提出呢啲論點嘅人，話common sense有幾普及佢唔知，但坊間流傳唔少common nonsense，叫人唔好憑感覺或唔可靠嘅記憶評論喎。</p><p>社總外務副主席張志偉話，羅致光雖然錯唔晒，社福措施改變時序上好似冇乜關係，但社福政策傾向市場化係一脈相承，冇得咁抽離講，反問羅致光用呢種態度回應業界聲音，係咪想撩交嗌？</p><p>李八方</p></body></html>