<html><header><meta charset="utf-8"><title>監獄的炮與火 - 陳也</title></header><body><h1>監獄的炮與火 - 陳也</h1><p>鋼製家具和水煲配合唔透氣的窗，完美炮製「酷」刑。人比人，香港監獄當然衰唔過薩爾瓦多Penal De Ciudad Barrios監獄，慘唔過馬尼拉奎松監獄或海地Arcahaie監獄，但人望高處，記得在飛機上睇過一套西片，講威爾斯一個窮措大見到丹麥/挪威的監獄每人一房、自由上網與進修甚至有糧出，於是企劃偷渡，抵埗後用玩具槍打劫博拉自肥。劇情轉彎沒拍到監獄實景，但挪威Halden監獄超正，有圖書館，有錄音室專供囚友夾band，更有商店，囚、警共用，可自買食材煮飯。單人房每房通風，窗外有景。獄長接受訪問時說：「我們對待囚犯時想到，市民希望自己的鄰居是怎樣的人。大多數囚犯最終會離開，重返社區。對囚犯強硬，不會讓他們變成更好的人。我們注重康復，而這裏能讓人變得溫柔。」萬一，愛做Lunch叔的蔡蛇突然當黑，琅璫下獄，羅馬尼亞Aiud監獄更啱佢。監倉特設炮房，允許約炮，還體恤已婚囚犯，單身寡佬每月只一炮，像蔡蛇這些能專享雙響炮！提出視像奔喪的懲教署長仲等緊乜？監獄降火，刻不容緩，唔係又玩嘢叫人Zoom殮房消暑吧？</p></body></html>