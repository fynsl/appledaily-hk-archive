<html><header><meta charset="utf-8"><title>求驗客手記：尼馬疑性侵員工一剔斬纜</title></header><body><h1>求驗客手記：尼馬疑性侵員工一剔斬纜</h1><p>《華爾街日報》周四報道，巴黎聖日耳門球星尼馬舊年同合作多年嘅贊助商Nike分道揚鑣，原來大有內情，理由係「一剔」一名女員工，曾經俾呢名巴西前鋒性侵犯。</p><p>《華爾街日報》根據知情人士消息，以及得到嘅文件指出，一名「一剔」女職員曾經向同事同朋友投訴，2016年喺紐約進行品牌活動嗰陣，尼馬曾喺酒店房強逼要佢口交。該名員工喺2018年正式向公司作出投訴，「一剔」於是喺2019年委託咗一間律師行進行調查，並決定暫停尼馬所有宣傳活動。「一剔」最後喺2020年，終止同尼馬嘅15年合作關係，之後尼馬亦轉投豹牌旗下。</p><p>其實「一剔」同尼馬本身仲有八年合約，但《華爾街日報》就話因為尼馬當時唔肯配合調查工作，「一剔」先決定斬纜。不過，尼馬嘅發言人已否認有關指控，仲強調雙方係基於商業理由先結束合作關係。查實尼馬個底花晒，喺2019年被指喺巴黎一間酒店強姦一名女子，但因為證據不足獲撤銷控罪，原告人事後仲被控欺詐、誹謗同勒索等罪名，有呢啲傳聞都唔出奇。</p></body></html>