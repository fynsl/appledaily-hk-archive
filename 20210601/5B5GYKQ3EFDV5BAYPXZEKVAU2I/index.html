<html><header><meta charset="utf-8"><title>送樓先算係講人話 - 鄧達智</title></header><body><h1>送樓先算係講人話 - 鄧達智</h1><p>養兵千日，用在一時，至重要還是發展商旗下不理那個部門；廣告部？巿場推廣部？⋯⋯重要係諗到呢條橋嘅老闆或者同事，夠貼地，明事理，通透港人心理，應記一大功！</p><p>「送樓谷打疫苗」！</p><p>當全世界缺乏疫苗，對岸台灣尤甚，內地應付十四億人口，縱使年產以億計，其實未夠數。唯獨香港人秉承一貫「巴吱閉」風格，免費，前往公立醫療設施，還是私家醫生注射，一律費用全免。</p><p>誰知⋯⋯</p><p>以下幾則回應，街頭巷尾街坊傾閒偈內容：</p><p>超！你林鄭政府叫我打就打嘅呢咩？偏偏唔打俾你睇，話之啲疫苗囤積過期揼落鹹水海，定係送去其他第三世界地方！</p><p>打？打咩嘢啫？疫苗入面有晶片㗎（嘩，咁先進嘅科技都諗得出，港人不愧Frankenstein徒子徒孫）！</p><p>點知有乜嘢反應㗎，嗱嗱嗱；阿邊個邊個嘅邊個打咗唔知乜乜興定係乜乜泰，腳步浮浮幾乎行唔到返屋企呀。唔理乜方定乜果報紙都有賣：打完第一針定係第二針？幾廿日之後死鬼咗嘅人，都唔少⋯⋯好幾個㗎！</p><p>大陸出產嘅，唔理佢哋自己研發，定係幫德國製造，總之一針不打！不打！不打！兄弟爬山同上同落保貞操寧死不打！（貞操？今時今日國際標準，好低嗰咗喎⋯⋯）</p><p>諗得出以樓抽獎作餌，此人深明杜甫宏願：</p><p>「安得廣廈千萬間</p><p>大庇天下寒士俱歡顏」</p><p>香港人缺乜？</p><p>肯定唔係飲用水與食物。</p><p>你隨便問問在港法籍或意大利籍廚師；如果想採用某某諾曼第特級奶油或Parma某種獨特火腿，巴黎、羅馬定係香港率先運到？</p><p>他們大概會答：在香港做廚師，簡直上天恩賜，一訂即至，無遠弗屆！</p><p>唯有住屋解決了，一切好辦，有商量。</p><p>位置在觀塘，過去的老攰及工廠舊區重建，聽說位於四十幾樓高層兼望飛鵝山景，雖然實用面積未夠五百呎，巿價卻過千萬，只要抽中得樓，一天光晒，係咪筍過BNO 5+1呢？</p><p>破天荒「送樓谷打疫苗」，簡直放諸天下，往後國際巿場學其中一例必讀、必研究嘅Case。</p><p>電郵：<a href="mailto:chiuou@gmail.com" target="_blank">chiuou@gmail.com</a></p></body></html>