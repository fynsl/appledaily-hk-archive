<html><header><meta charset="utf-8"><title>趣趣地：肥安再上「馬」拖肥竟想搵謝四</title></header><body><h1>趣趣地：肥安再上「馬」拖肥竟想搵謝四</h1><p>前皇家馬德里教練施丹上禮拜先辭職，禮拜二皇馬就已經成功撬到愛華頓領隊安察洛堤回巢執教，成為球隊未來三季嘅教練。安察洛堤曾經教過皇馬兩個球季，贏過西班牙盃、歐聯、世冠盃同埋歐洲超級盃。佢之後輾轉執教過拜仁慕尼黑、拿玻里同愛華頓，不過上季帶領「拖肥」以第10名完季，無緣歐洲賽，最終執教18個月後離開，淨係留低咗跟咗佢好多年嘅球星占士洛迪古斯喺愛華頓。另邊廂拖肥要搵繼任人，據英媒The Athletic報道，拖肥有考慮過上季帶領格拉斯哥流浪不敗奪冠嘅謝拉特，不過謝四係利物浦青訓產品，睇怕都冇乜可能執教死對頭拖肥㗎喇，至於目前仲係量地官嘅前紅軍主帥賓尼迪斯，據悉亦係愛華頓考慮對象之一。</p></body></html>