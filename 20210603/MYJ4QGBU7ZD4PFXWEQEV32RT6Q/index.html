<html><header><meta charset="utf-8"><title>隔牆有耳：同志驕傲月　史墨客同老公恩愛郊遊遊（李八方）</title></header><body><h1>隔牆有耳：同志驕傲月　<br>史墨客同老公恩愛郊遊遊（李八方）</h1><p>美國駐港總領事史墨客嚟咗香港之後都比較低調，冇好似佢前兩任唐偉康同夏千福咁，不時將落區相放上總領事館嘅社交網，不過史墨客間中都會貼吓出遊相，好似噚日佢就貼咗去大嶼山嘅相，仲連佢老公呂英宗Eric都有出現。</p><h2>美領館首掛彩虹旗</h2><p>前排天氣放晴，真係郊遊好時機，所以史墨客都把握時間周圍行下，今次仲罕有地po咗佢同Eric喺大嶼山坐纜車嘅合照。史墨客喺fb話，佢同Eric喺最近假期去咗好多香港景點，試過好多傳統地道美食，最難忘就係坐纜車，因為睇到好多靚景色。</p><p>睇番啲相，佢哋坐纜車嗰日真係好好天，青山綠水，藍天白雲；試過嘅嘢食主要係餃子、煎餃、湯餃。</p><p>其實史墨客同以往總領事一樣，都好關注香港自由同人權，好似前日為咗紀念同志驕傲月，美領館就有史以嚟首次喺領事館嘅旗杆掛彩虹旗，本身係同志嘅史墨客仲同一眾人員戴晒彩虹口罩，拎住彩虹旗喺領事館門口大合照，帖文話社會多元化令到唔同地方更加充滿活力、強大和繁榮，仲話美領館全力支持香港同澳門所有LGBTQI+嘅社群，又祝大家同志驕傲月快樂。</p><p>李八方</p></body></html>