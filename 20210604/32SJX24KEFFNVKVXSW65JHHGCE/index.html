<html><header><meta charset="utf-8"><title>Goal富帥：山度士踢到殘難「施」力</title></header><body><h1>Goal富帥：山度士踢到殘難「施」力</h1><p>今個周末繼續留喺南美洲玩巴甲；雖然巴甲家陣先踏入第二輪，但唔少球隊要踢自由盃、巴保聯、巴西盃等，已經攰到死，傳統名牌山度士就係好例子。</p><p>山度士上季殺入自由盃決賽，不過遺憾以0:1輸畀彭美拉斯失盃；今季唔少主力都離隊，自由盃亦出局。佢哋4月開季到𠵱家，大大話話已經踢咗18場波，未開「咧」已經踢殘，山度士首場巴甲作客0:3大敗畀巴希亞。</p><p>山度士星期六主場鬥施亞拉嘅第二輪巴甲，初盤讓平/半低水，以呢班波名氣，真係讓得少，實在太好分；山度士其實上季巴甲已經頭4場主場只贏1場，以施亞拉首場巴甲已經贏甘美奧，攻力唔錯，博下盤之餘，客W可以冷敲。</p><p>新一季巴甲，個人幾睇好巴拉干天奴紅牛，都有權做黑馬分子，開季第一場就作客大炒查比高恩斯，周六回師主場鬥巴希亞，兩隊都幾攻得，一於要「大」。</p><p>文：Goal進</p><p>截稿前馬會尚未開盤，盤口僅供參考，讀者記得留意足智彩網頁。</p></body></html>