<html><header><meta charset="utf-8"><title>胡楓驚薛家燕搶風頭</title></header><body><h1>胡楓驚薛家燕搶風頭</h1><p>胡楓（修哥）昨日到新城電台接受薛家燕訪問，他將於本月19日在紅館開騷，家燕姐自爆去年已自薦做嘉賓：「佢聽到就哦、哦、哦，哦到今年，我點都衝上台㗎！」修哥即鬼馬說：「我冇應承！佢自己話嚟咋，因為我70歲開騷嗰陣，已經請咗佢做嘉賓，唔好意思再麻煩佢。」</p><p>修哥上星期公開尋「失蹤」四哥謝賢，但他昨日竟表示已忘記，家燕姐謂修哥上次開騷也曾邀請四哥做嘉賓，但四哥不想搶修哥風頭才婉拒，修哥即搞笑說：「我唔請家燕，都係驚俾佢搶風頭。我仲做埋全身磁力共振檢查，醫生話冇嘢要擔心，我好開心。」另外，剛榮升嫲嫲的家燕姐透露，孫仔已重八磅多，她笑言：「𠵱家搵緊人同佢改中文名。」</p></body></html>