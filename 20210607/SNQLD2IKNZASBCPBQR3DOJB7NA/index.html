<html><header><meta charset="utf-8"><title>隔牆有耳：「小彤群抽會」粉絲力撐　彤彤羈留室苦中作樂（李八方） </title></header><body><h1>隔牆有耳：「小彤群抽會」粉絲力撐　<br>彤彤羈留室苦中作樂（李八方） </h1><p>手機用戶請<a href="https://staticarc.appledaily.hk/daily/local/20210607/6ZOY7L2EOBDL7JMGA6KPLLFQNY.jpg" target="_blank">按此</a>放大圖表</p><p>支聯會副主席鄒幸彤被以言入罪，六四當日朝早被捕，話佢宣傳未經批准集結，政權係咪想阻止人去維園燃點燭光悼念，香港人心中有數，鄒幸彤嘅堅持亦為佢贏到唔少掌聲同支持。八方發現，仲有人喺facebook成立咗「鄒幸彤後援會」專頁㖭。</p><h2>毛氈鋪凳 笑言五星級享受</h2><p>八方睇返資料，專頁今年5月中成立，本來叫「鄒彤彤後援會」，到六四當日改名叫「鄒幸彤後援會」，噚晚已經有近千人讚好，仲有過千人追蹤㖭呀。</p><p>鄒幸彤前日獲保釋後喺警署外見傳媒時，一度拎住一個「彤彤會戰勝歸來」紙牌，唔通就係後援會嘅傑作？眾所周知，姜濤粉絲叫「姜糖」，咁鄒幸彤粉絲應該叫咩名先？有人提出叫彤粉、彤兒，甚至有建議成立「小彤群抽會」。</p><p>鄒幸彤噚日喺facebook出文叫大家唔使擔心，佢亦好善用由扣留警署時間，寫咗篇長文再投稿傳媒，話自己喺羈留室失去自由時，體會到快樂可以好簡單，因為有三張毛氈，一張鋪凳，一張摺起當枕頭，一張要嚟冚被，令佢喺硬邦邦嘅長凳上可以瞓得舒舒服服，築起快樂小天地，仲笑言係五星級享受。鄒幸彤心理質素咁高，難怪玻璃心政權驚驚啦！</p><p>李八方</p></body></html>