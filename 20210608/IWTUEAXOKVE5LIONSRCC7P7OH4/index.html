<html><header><meta charset="utf-8"><title>隔牆有耳：白鴿籌款達標　袁海文：藍絲都捐錢作反（李八方）</title></header><body><h1>隔牆有耳：白鴿籌款達標　袁海文：藍絲都捐錢作反（李八方）</h1><p>民主黨面對10多年以來最嚴重嘅財赤、再加上大班前立法會議員因初選案被拘捕關押，今年由4月7日至今個月1日嘅「2021籌款獎券」，對民主黨可謂十分重要。該黨籌款委主席袁海文噚日同八方講，今年籌款情況十分理想，只用咗一個月就達到最少籌400萬元嘅目標，佢又話大部份巿民捐款時候，都叫民主黨唔好選立法會，不過最令佢意外係，竟然有自稱「藍絲」嘅市民，都頂唔順個政府，走去捐款畀佢哋。</p><p>袁海文噚日同八方講，由於目前仍要核數，故暫時未有具體籌款數字，但承認好多巿民同情佢哋遭到政府強力打壓，捐款反應較以往理想。</p><h2>較多捐款者撐唔參選</h2><p>袁估計今次籌款加埋之前賣樓所得約1,000萬元，可令民主黨至少用到明年底，但前提係個黨嘅資產冇俾政府凍結。</p><p>袁又話，好多捐款嘅巿民同佢哋講，民主黨唔好派人參選來屆立法會，又話叫佢哋選嘅人唔係冇，都叫有少少，但真係唔多，同叫佢哋唔選嘅人數係有好明顯嘅分別，佢認為係反映港人對政府「完善」後嘅政制失望和不滿。最令佢意外嘅係，竟然有啲自稱「藍絲」嘅市民，都主動捐錢畀佢哋，因為頂唔順𠵱家嘅政府太容納唔到唔同意見！睇到個政府民望咁低，有「藍絲」捐錢畀民主黨完全唔奇。</p><p>李八方</p></body></html>