<html><header><meta charset="utf-8"><title>不能讓民主黨躺平？ - 陳也</title></header><body><h1>不能讓民主黨躺平？ - 陳也</h1><p>谷針從送樓大抽獎，到奀奀地有黨鐵全年車票。谷民主黨（無問點解針對民主黨）12月參選立法會，冇樓冇票，前黨主席張炳良齋出口，口寡寡，零調味，食相欠佳。老實講，就算出埋手，家下唔係lunch蛇出去揼骨，谷參選，民主黨不腰疼，唔落搭，好自然。張炳良猛問「咁個黨唔參選，存在還有什麼意義」，張炳良顯然唔熟揼骨行情，但冇理由天真爛漫到這種地步，以為講吓存在意義就能動員，躺平就是正義啊阿叔。</p><p>谷生三個難，只係谷選，就當谷針，開列實體獎賞吧。一，樓特別抽，隔籬單位雖然仍是中聯辦，參選者，預咗叛諜同謀，當做入虎穴做餌，自我犧牲，高尚情操來的。冇樓冇殼的黨員，一房專政七級誘惑，點頂？二，講到口臭都未通關，黨友參選，即獲通關證，任期內與任期後七年，都是綠碼！建設民主中國，與神州爽遊探親醫病，同步進行，咁筍，點頂？三，不是不報（名）只是時辰未到，官派李居士提供風水參選秘笈，終身免費睇相，命運自主放題，任食牛丸自肥的饞嘴師兄，點頂？四，689若要復陽坐正，別等了，獎賞民主黨五千萬啦！</p></body></html>