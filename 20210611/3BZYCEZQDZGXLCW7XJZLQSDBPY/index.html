<html><header><meta charset="utf-8"><title>【智取大市】如何不被CPI震走 - 晉佳</title></header><body><h1>【智取大市】如何不被CPI震走 - 晉佳</h1><p>美國昨晚公佈5月份CPI數據，執筆時全球市場腳震震，輿論似乎相當關注通脹、滯脹問題。投資者究竟係咪嚴陣以待？恒指連跌第七日、成交逐步縮減，的確有幾大影響。不過，個股繼續輪流炒，如果你近一個星期一路喺度驚一粒數據，因此唔入市，你望返轉頭，航運股、部份低估值科技股、新能源股等等，一批長線具投資價值嘅板塊，已經飛到唔知去乜位。如果中長線投資，其實只需要避開大跌浪，例如類似舊年3月嘅環球股災，其餘時間，將好股揸實就OK。</p><p>換轉幾年前，恒指連跌7日，好多股都會跟跌，但係投資者越嚟越精明，去到𠵱家呢個年代，股市指數跌，只係代表某啲股票形勢不利，例如人行唱淡人民幣，令內銀股表現走弱，不過，美債息下跌，優質周期股又有得升，投資者懂得分辨唔同行業、唔同股份面對唔同嘅環境，即使喺同一時間點都會有向好有向壞，冇咁容易一時三刻受到市場氣氛左右。</p><p>優質股，投資者會選擇快人一步買得到，令到股票價格往往喺時間上超前好多去反映未來嘅基本因素。如果驚住粒人人都驚嘅CPI數據，而嚴重影響到投資部署，就想做長線少少嘅投資都好難了。</p><p>晉佳</p><p><a href="http://fb.com/advanceguy1">fb.com/advanceguy1</a></p></body></html>