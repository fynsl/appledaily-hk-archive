<html><header><meta charset="utf-8"><title>求驗客手記：總統駕到振士氣　撐簡迪拎金球獎 </title></header><body><h1>求驗客手記：總統駕到振士氣　撐簡迪拎金球獎 </h1><p>歐國盃決賽周即將揭幕，馬克龍周四去咗法國隊嘅訓練基地，同一班球員同埋教練會面。佢接受RMC電台訪問嗰陣，仲大讚今季幫車路士贏咗歐聯冠軍嘅法國中場尼高路簡迪。「尼高路簡迪係一位偉大嘅球員，佢同基利安麥巴比都係法國年輕人嘅榜樣。我哋今季再次見到簡迪為球會作出嘅貢獻，希望佢拎到金球獎。我都肯定佢喺今屆歐國盃會好勁。」馬克龍仲話：「簡迪同麥巴比都係好好嘅人，同樣好重視努力同埋團結，對自己所屬嘅球會都好忠誠。我認為呢點對我哋國家非常重要，因為體育從來都唔只係體育咁簡單。」馬克龍喺法國出戰2018年世界盃前，曾經叫過佢哋要拎隻獎盃返嚟，而佢今次亦照辦煮碗，要求教練迪甘斯同一眾國腳，以永不言敗的精神為國爭標。</p></body></html>